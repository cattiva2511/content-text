D>
	Посвещавам тази книга на майка ми Барбара Джийн Евънс, заради която силно заобичах Замъка Жабокрек на Кенет Греъм, Голямата гора на Мечо Пух, Графството на Толкин и много други потайни местенца и страни отвъд границите на нашето познание.
	Тя ми вдъхна и неугасимия стремеж сам да изследвам непознатото и да споделям откритията си с другите.
	Тази книга искам да споделя с нея.
D$
D>
	Този том,
	„Към Кулата на Зеления ангел“,
	който сам по себе си е малък свят на мъка и радост,
	посвещавам на
	Нанси Деминг-Уилямс
	с много, много любов.
D$


>	От автора

	„Към кулата на зеления ангел“ стана толкова огромна, че се наложи да я разделя на две части. Така че сега този „слон“ спокойно може да се търкаля върху ролерите си…
	Отново се срещаме с разпокъсаната групичка от „Камъкът на раздялата“, към който се бяха запътили повечето от тях. Камъкът, между другото, не прилича на птицефермата „Плимут“, разходката до която е едно от най-големите ми детски разочарования. Наред с много други, разбира се… Той по-скоро напомня Дяволската кула от „Срещи с третия вид“, достатъчно огромна да побере малко градче. Тъкмо там се разделят сити и норни заради различното си отношение към простосмъртните, което поставя началото на нарастваща враждебност…
	Така или иначе, напредването на нашите герои е колебливо. Те са изтощени и твърде малко от тях са готови да се втурнат в неминуемите сражения. Но природата и късметът ги подкрепят и когато най-накрая битката с протежето на Елиас — граф Фенгболд — започва, те са готови да се опълчат срещу всякакви беди. Междувременно придружаваната от Кадрах Мириамел е принудена да избяга от кораба на графа и си проправя път към кръчмата „Бокала на Пелипа“, където се среща с Исгримнур и Тиамак, за да предприемат своето пътуване през блатата и да се присъединят към Джосуа. Но Вран е неприветливо място, гъмжащо от гханти — гигантски насекомоподобни създания, които нахлуват в селищата без определена цел. Все пак групичката успява да си проправи път и след доста време всички наши герои са заедно.
	Но както отлично знае всеки добър разказвач, компанията не бива дълго да се заседява на едно място и героите ни отново се пръсват. Джосуа твърдо е решил да намери съюзници срещу своя брат с подкрепата на един от най-великите рицари, а Мириамел побягва, като се заклева да вразуми баща си Елиас. А Саймън, какъвто си е идиот, тръгва с нея…
	Както вече споменах, нещата започват да набират скорост и е наистина трудно да оставиш книгата. Историята на Остен Ард с нейните сити, норни, Престър Джон и всички останали герои започва да се сглобява, изтъкавайки доста мрачен гоблен. А в центъра му са се разположили Инелуки и Кралицата на норните, решени да постигнат пъклените си цели…
@	Тад Уилямс


>	Бележка на автора

E>
P>
	И смъртта ще остане без царство.
	Мъртъвците ще се слеят в голотата си,
	ще се смесят с луната на запад, с вятъра,
	костите им ще се разпилеят в земята,
	край нозете им звезди ще огряват нощта.
	И да полудеят, няма да пропаднат в мрак,
	и в морето да потънат, ще се вдигнат пак.
	Влюбените ще умрат, но не и любовта.
	И смъртта ще остане без царство…
@	Дилън Томас
@	от „И смъртта ще остане без царство“
P$
P>
	Изцяло истината казвай, ала не във упор —
	заобиколната пътека е по-пряка,
	внезапната откритост плаши боязливата възхита,
	непоносимо засияла;

	тъй както кротко обяснената светкавица
	детето не тревожи,
	полека да изгрява истината, инак
	със слепота ще ни накаже.
@	Емили Дикинсън
P$
E$

	Много хора ми оказаха огромна помощ при написването на тези книги, като се започне от предложения и морална подкрепа и се стигне до решаваща помощ по отношение на цялостната логика. Ева Къминг, Нанси Деминг-Уилямс, Артър Рос Еванс, Ендрю Харис, Пол Хъдспет, Питър Стампфел, Дъг Вернер, Майкъл Уелън, великолепните приятели от „DAW Books“ и всички мои приятели от GEnie са само малка (но съществена) част от тези, които ми помогнаха да довърша Историята, която изяде живота ми.
	Особена благодарност за подкрепата при написването на този последен том на Набъбналия епос заслужава Мери Фрей, която изразходи страховито количество енергия и време, за да прочете и — поради липса на по-добра дума — анализира един чудовищен ръкопис. Тя ме насърчаваше по невероятен начин, когато действително се нуждаех от това.
	И, разбира се, безграничен е приносът на моите издатели Шейла Гилбърт и Бетси Уолхейм. Прекалените им грижи са техен грях и ето че най-после си получиха абсолютно заслуженото наказание.
	На всички по-горе споменати и на всички останали приятели и поддръжници, неспоменати, но в никакъв случай незапомнени, моите най-сърдечни благодарности.


	_Бележка_: На края на книгата има списък на героите и речник на термините.


>	Резюме на „Престолът от драконова кост“

	{img:karta_osten_ard.png}
	Хилядолетия наред Хейхолт е принадлежал на безсмъртните сити, но те напуснали величествения замък под яростните удари на човечеството. Хората отдавна управляват тази крепост, както и останалата част от Остен Ард. Престър Джон, владетел на всички човешки народи, е последният й господар и управлява в мир, седнал на Престола от драконова кост.
	Саймън, непохватен младеж на четиринадесет години, е един от слугите в Хейхолт. Родителите му са мъртви и единственото му семейство са прислужничките и строгата им наставница Рейчъл Драконката. За да се отърве от кухненските си задължения, Саймън става помощник на доктор Моргенес, ексцентричния учен в замъка, и е предоволен, докато не установява, че Моргенес предпочита да преподава четмо и писмо вместо магьосничество.
	Скоро старият крал Джон ще умре и Елиас, по-големият от двамата му сина, се подготвя да наследи трона. Сериозният брат на Елиас Джосуа, наречен Безръкия, жестоко се кара с бъдещия крал за Приратес — скандалния свещеник, който е един от доверените съветници на Елиас. Кавгата между двамата братя е знамение за злото, което ще сполети замъка и страната.
	Властването на Елиас започва добре, но настъпва суша и чума покосява народите на Остен Ард. Скоро по пътищата започват да бродят разбойници, а от далечни селца изчезват хора. Нормалният живот в кралството се обърква, поданиците губят вяра в управлението на краля си, но като че ли нищо не безпокои монарха и неговите приближени. Когато се появяват първите признаци на недоволство, Джосуа изчезва — според някои слухове, за да вдигне бунт.
	Лошото управление на Елиас предизвиква недоволството на мнозина, включително на Исгримнур, херцог на Римърсгард, и граф Еолаир, посланик на западната държава Хернистир. Дори Мириамел, родната дъщеря на крал Елиас, е притеснена, особено от облечения в алено Приратес, доверения съветник на баща й.
	Междувременно Саймън е помощник на Моргенес. Двамата стават добри приятели, въпреки че Саймън витае в облаците, а докторът отказва да го учи на каквото и да било, което наподобява магия. По време на едно от скитанията си из коридорите на Хейхолт Саймън открива таен проход и за малко не го хваща Приратес. Докато бяга от свещеника, Саймън попада в скрита подземна килия. Там намира Джосуа — държат го затворен, за да го използват за някакъв ужасяващ ритуал, подготвен от Приратес. Саймън довежда доктор Моргенес и двамата успяват да освободят Джосуа. Завеждат го в покоите на лекаря, откъдето той излиза на свобода по един тунел, който минава под древния замък. Докато Моргенес съобщава с пощенски врабчета на неизвестни свои приятели онова, което се е случило, Приратес и кралската стража идват да арестуват доктора и Саймън. Моргенес загива в битката, но това позволява на Саймън да избяга в тунела.
	На крачка от лудостта, Саймън се лута из тъмните галерии под замъка, където са и руините на стария дворец на ситите. Излиза на повърхността в гробището отвъд градската стена и вижда голям огън. Става неволен свидетел на странна сцена: Приратес и крал Елиас участват в ритуал с някакви белолики същества в черни дрехи. Белоликите дават на Елиас меч с ужасна сила, наречен Печал. Саймън побягва.
	Животът сред пустошта е почти непоносим. След няколко седмици Саймън е полумъртъв от глад и преумора, но все така далеч от целта си — северния замък на Джосуа, Наглимунд. Младежът отива да проси в една колиба и намира странно същество, хванато в капан — един от ситите. За тази раса се говори, че е легендарна или поне отдавна изчезнала. Стопанинът се връща, но преди да успее да убие безпомощния сит, пада, повален от Саймън. Освободено, съществото изчезва, но изстрелва една бяла стрела по посока на младежа. Нечий глас казва на Саймън да я вземе, защото тя е подарък от ситите.
	Дребничкият нов спътник на Саймън е Бинабик — трол, който язди огромна сива вълчица. Той обяснява на Саймън, че просто минавал оттам, но сега щял да го придружи до Наглимунд. Постепенно двамата осъзнават, че са се сблъскали със заплаха, много по-голяма от краля и съветника му. Преследват ги огромни бели хрътки, които носят дамгата на Стормспайк, ужасната планина далеч на север. Саймън и Бинабик вземат със себе си и двама спътници, които спасяват от хрътките. Бегълците намират убежище в горската къща на Гелое, жена, известна като вещица. Гелое казва, че по някакъв начин древните норни, роднини на ситите, са били въвлечени в съдбата на кралството на Престър Джон.
	Премеждията продължават и по пътя към Наглимунд. Бинабик е ранен и Саймън и младата прислужница Мария се промъкват през гората. Напада ги великан и оцеляват само благодарение на появилата се ловна дружина на Джосуа.
	Принцът ги отвежда в Наглимунд, където излекуват Бинабик и където става ясно, че Саймън се е забъркал в някакви ужасяващи събития. Скоро Елиас ще обсади замъка на Джосуа. Спътничката на Саймън се оказва принцеса Мириамел, която е пътувала под прикритие — бяга от баща си, защото подозира, че е полудял под влиянието на Приратес. Безброй хора се стичат към Наглимунд и Джосуа, последната им защита от лудия крал.
	Докато принцът и съветниците му обмислят предстоящата битка, в залата за съвещания се появява един стар римър — Джарнауга. Той е член на Обществото на свитъка, група просветени хора, сред които са били и учителят на Бинабик и Моргенес. Джарнауга донася още лоши новини: твърди, че Елиас не е единственият враг — че е подпомаган от Инелуки, Краля на бурите, който някога, до смъртта си преди петстотин години, е бил принц на ситите. Сега безтелесният му дух управлява норните — бледите роднини на прокудените сити — в Стормспайк.
	Всъщност смъртта на Инелуки е била причинена от смразяващата магия на сивия меч Печал, както и от войната на човечеството срещу ситите. Обществото на свитъка вярва, че Печал е бил даден на Елиас като първа стъпка от някакъв неразбираем план за отмъщение, план, който би подчинил цялата земя на живия мъртвец — Краля на бурите. Единствената надежда идва от една пророческа поема, която казва, че „три меча“ биха могли да спрат магията на Инелуки.
	Първият меч е вече в ръцете на врага им Елиас, това е сивият меч Печал. Вторият е римърският меч Минияр, който също някога е бил в Хейхолт, но сегашното му местонахождение е неизвестно. Третият е Трън, черният меч на най-добрия рицар на крал Джон, сър Камарис. Джарнауга и някои други смятат, че са го проследили до едно място далеч на север. Тази слаба надежда подтиква Джосуа да изпрати Бинабик, Саймън и няколко войници да търсят Трън, въпреки че Наглимунд се подготвя за обсада.
	Назряващият конфликт засяга и други. Принцеса Мириамел, раздразнена от опитите на чичо си Джосуа да я предпази, избягва предрешена от Наглимунд заедно със загадъчния монах Кадрах — надява се да стигне до Южен Набан и да осигури помощ за Джосуа от роднините си там. По настояване на Джосуа старият херцог Исгримнур тръгва след нея, за да я спаси. Тиамак, млад учен от Вран, който живее в едно тресавище, получава странно съобщение от Моргенес — в него се предсказват предстоящите лоши времена и се намеква, че Тиамак също ще играе някаква роля. Мейгуин, дъщеря на краля на Хернистир, безпомощно наблюдава как семейството и държавата й са въвлечени във войната от крал Елиас.
	Саймън, Бинабик и спътниците им попадат в засада, заложена им от Инген Джегер, ловец от Стормспайк. Спасяват се само благодарение на повторното появяване на Джирики — сита, когото Саймън е спасил. Когато разбира, че са тръгнали да търсят Трън, Джирики решава да ги придружи до планината Урмшайм, легендарното убежище на един от великите дракони.
	Докато Саймън и другарите му стигнат планината, крал Елиас и армията му вече са обсадили замъка на Джосуа. Въпреки че първите няколко атаки са отблъснати, защитниците претърпяват големи загуби. Накрая силите на Елиас, изглежда, се оттеглят и прекратяват обсадата, но още преди обитателите на крепостта да имат време да празнуват, някаква странна буря се появява на северния хоризонт и се приближава към Наглимунд. Тази буря е покривалото, под което се придвижва армията от норни и великани на Инелуки. Започва ужасно клане. Джосуа и няколко души успяват да избягат от руините на замъка. Преди да влезе в гората, принцът проклина Елиас за безскрупулната му сделка с Краля на бурите и се заклева, че ще си върне короната на баща им.
	Саймън и придружителите му се катерят по Урмшайм и стигат до величествен замръзнал водопад. Там, в една подобна на гробница пещера, намират Трън. Но точно в този момент Инген Джегер и войниците му се появяват отново и ги нападат. Звуците от битката събуждат белия дракон Игджарджук, който от векове дреме под леда. И двете страни дават много жертви. Единствено Саймън остава на крака и когато гигантският червей го напада, младежът вдига Трън и замахва. Парещата черна кръв на дракона се излива върху него и той пада безчувствен.
	Събужда се в една пещера в Ийканук. Джирики и Хейстън, един от еркинландските войници, се грижат за него. Трън е спасен, но Бинабик е затворник. Затворник е и римърсгардецът Слудиг. И двамата имат смъртни присъди. Лицето на Саймън е белязано от кръвта на дракона и голям кичур от косата му е побелял. Джирики кръщава младежа Снежния кичур и му казва, че за добро или за зло, е белязан завинаги.


>	Резюме на „Камъкът на раздялата“

	Саймън, ситът Джирики и воинът Хейстън са почетни гости на мъничките кануки в града им на самия връх на планината. Но Слудиг, чийто римърсгардски народ е стар неприятел на кануките, и тролът Бинабик не са посрещнати толкова радушно. Народът на Бинабик ги държи в плен и ги очаква смъртна присъда. Една аудиенция при Пастира и Ловджийката, владетелите на кануките, разкрива, че Бинабик е обвинен не само че е изоставил племето си, но и защото не е изпълнил обета си да се ожени за Сиски, най-малката дъщеря на кралското семейство. Саймън моли Джирики да се застъпи за него, но ситът има задължения към собствения си народ и в никакъв случай не иска да се намесва в тролското правосъдие. Малко преди екзекуцията Джирики тръгва за дома си.
	Въпреки че Сиски е огорчена от привидното непостоянство на Бинабик, тя не може да понесе мисълта, че ще го убият. Със Саймън и Хейстън тя урежда спасяването на двамата затворници, но докато четиримата търсят в пещерата на учителя на Бинабик старинен свитък, който ще им даде нужните сведения как да намерят едно място, наречено „Камъкът на раздялата“, са заловени от разгневените кануки. Завещанието на учителя на Бинабик потвърждава неговата история и предупрежденията му накрая убеждават Пастира и Ловджийката, че опасността наистина е огромна. Затворниците са освободени и получават разрешение да напуснат Ийканук и да отнесат меча Трън на принц Джосуа. Сиски и другите ще ги придружат до подножието на планината.
	В това време Джосуа и малка група негови последователи са избягали от Наглимунд и скитат из гората Алдхеорте, преследвани от норните на Краля на бурите. Трябва да се защитават не само от стрели и копия, но и от черна магия. При тях идва мъдрата жена Гелое с Лелет, нямото дете, което Саймън е спасил от ужасните кучета на Стормспайк. Странната двойка води групата на Джосуа през гората до някакво място, което някога е принадлежало на ситите и където норните не смеят да ги преследват от страх да не нарушат древния договор с роднините си. Гелое казва, че оттук трябва да отидат на друго място, дори още по-свещено за ситите — същия Камък на раздялата, към който е насочила Саймън.
	Мириамел, дъщерята на Върховния крал Елиас, пътува на юг с надеждата да намери съюзници за чичо си Джосуа сред роднините си в двора на Набан. Придружава я монахът Кадрах. Те са заловени от графа на Пердруин Стреаве, коварен и продажен човек, който казва на Мириамел, че ще я предостави на една неназована личност, на която бил задължен. За радост на Мириамел тайнствената личност се оказва приятел — свещеникът Диниван, секретар на лектора Ранесин, водач на Майката Църква. Диниван е член на Лигата на свитъка и се надява, че Мириамел може да убеди лектора да изобличи Елиас и неговия покварен съветник Приратес. Срещу Майката Църква се е изправил не само Елиас, който изисква от нея да не се бърка в работите му, но и Огнените танцьори — религиозни фанатици, които призовават Краля на бурите. Ранесин изслушва Мириамел и е силно разтревожен.
	На слизане Саймън и спътниците му са нападнати от снежни великани от планините и Хейстън, както и много троли, са убити. По-късно, докато Саймън размишлява над несправедливостта на живота и смъртта, поглежда в огледалото, което му е дал Джирики, и вижда повелителката на ситите Амерасу, а после ужасната кралица на норните Утук’ку. Амерасу се опитва да разбере заговорите на Утук’ку и Краля на бурите и върви по Пътя на сънищата да намери и мъдрост, и съюзници.
	Джосуа и остатъците от групата му най-после излизат от гората в пасищата на Високите тритинги, където почти веднага ги залавя Фиколмий, бащата на избягалата с Джосуа Воршева. Фиколмий не може да се примири с непокорството на дъщеря си и след като свирепо бие принца, урежда двубой, в който Джосуа трябва да бъде убит. Но планът му се проваля, Джосуа побеждава и Фиколмий трябва да се разплати, като даде на групата на принца коне. Джосуа, силно развълнуван от срама, който изпитва Воршева, когато отново се среща с роднините си, се оженва за нея пред очите на Фиколмий и събралото се племе. Когато бащата на Воршева ликуващо обявява, че воините на крал Елиас навлизат в равнините, за да ги заловят, принцът и последователите му се мятат на конете и препускат на изток към Камъка на раздялата.
	В далечния Хернистир принцеса Мейгуин е последната издънка на рода. Баща й и брат й са убити в битката с машата на Елиас Скали и тя заедно с хората си намира убежище в пещерите на планините Грианспог. Обезпокоена от странни сънища, Мейгуин слиза в старите мини и пещери под Грианспог. Граф Еолаир, най-довереният васал на баща й, тръгва да я търси и двамата намират големия подземен град Мезуту’а. Мейгуин е убедена, че там живеят сити и че те ще се притекат на помощ на хернистирците, както са правили в старо време, но единствените обитатели, които откриват в разпадащия се град, са дуорите — странни същества, далечни роднини на безсмъртните. Дуорите им разкриват, че мечът Минияр, който търсят хората на Джосуа, е всъщност оръжието, известно под името Блестящ гвоздей, което е погребано с Престър Джон, бащата на Джосуа и Елиас. Това не говори нищо на Мейгуин, която е потресена от факта, че сънищата й всъщност никак не са помогнали на народа й. Не по-малко я тревожи и това, което смята за своя глупава любов към Еолаир. Затова измисля за него поръчение — да занесе на Джосуа и хората му новината за Минияр и картите на проходите, прокопани от дуорите, в които влизат и тунели под двореца на Елиас Хейхолт. Еолаир е озадачен и ядосан, че го отпращат, но тръгва.
	Саймън, Бинабик и Слудиг оставят Сиски и другите троли в подножието на планината и продължават през ледената необятност на Бялата пустош. На самия северен край на Голямата гора намират стар манастир, обитаван от деца и една девойка, която се грижи за тях. Нощуват там, доволни, че са намерили подслон от студа, но Скоди се оказва не това, което изглежда: в тъмнината ги пленява и тримата чрез магия, а след това започва ритуал, с който смята да призове Краля на бурите и да му покаже, че мечът Трън е в ръцете й. Един от неумрелите от Червената ръка се явява в отговор на магията, но едно дете прекъсва ритуала и докарва чудовищна тълпа копачи. Скоди и децата са избити, но Саймън и другите избягват главно благодарение на свирепата вълчица на Бинабик Куантака. Саймън обаче е почти полудял от контакта си с магията, препусва надалече от спътниците си, блъсва се в едно дърво и пада в безсъзнание. Бинабик и Слудиг не могат да го намерят. Накрая, изпитващи силни угризения на съвестта, те взимат меча Трън и тръгват към Камъка на раздялата без Саймън.
	Освен Мириамел и Кадрах още няколко души са пристигнали в двореца на лектора в Набан. Един от тях е съюзникът на Джосуа херцог Исгримнур, който търси Мириамел. Другият е Приратес, който е дошъл да предаде на лектора Ранесин ултиматум от краля. Разгневен, лекторът изобличава и Приратес, и Елиас. Пратеникът на краля си тръгва от угощението, като заплашва с отмъщение.
	Същата нощ Приратес се преобразява с помощта на заклинание, което е научил от служителите на Краля на бурите, и се превръща в сянка. Убива Диниван и после брутално посича лектора. След това пали пожар, за да хвърли подозрението върху Огнените танцьори. Кадрах, който много се страхува от Приратес и цяла нощ е убеждавал Мириамел да избяга с него от двореца на лектора, накрая я удря — тя пада в безсъзнание — и я измъква надалече. Исгримнур намира умиращия Диниван и получава указания да отиде в странноприемницата „Бокалът на Пелипа“ в Кванитупул — град южно от Набан.
	Междувременно вранът Тиамак е получил послание от Диниван и пътува към Кванитупул. Напада го крокодил. Ранен, с треска, Тиамак най-после намира „Бокалът на Пелипа“ и е посрещнат доста враждебно от новата собственичка.
	Мириамел се събужда и открива, че Кадрах тайно я е вмъкнал в трюма на кораб. Докато монахът е потънал в пиянски сън, корабът вдига платна и потегля. Бързо ги намира Ган Итай, нискийка, чиято работа е да пази кораба от заплахата на водните създания, наречени килпа. Ган Итай предава Мириамел и Кадрах на господаря на кораба Аспитис Превес, млад набански благородник.
	Далече на север Саймън се е събудил от сън, в който отново е чул Амерасу и в който открива, че Кралят на бурите Инелуки е неин син. Саймън е загубен сам в покритата със сняг Алдхеорте. Опитва се да използва огледалото на Джирики, за да повика помощ, но никой не отговаря на зова му. Най-после тръгва в посока, която му се струва правилна, макар и да знае, че шансът му да оцелее е нищожен. Спасява го сестрата на Джирики Адиту, която пристига в резултат на повикването с огледалото. Тя прави някаква магия, която сякаш превръща зимата в лято, и двамата със Саймън влизат в скрития град на ситите Джао е-Тинукай’и, място с вълшебна красота и безвремие. Радостта на Саймън е огромна, но когато го завеждат пред Ликимея и Шима’онари, родителите на Джирики и Адиту, радостта му се превръща в ужас. Вождовете на ситите казват, че тъй като никой смъртен никога не е бил допускан в тайното им убежище, Саймън трябва да остане в него до края на живота си.
	Джосуа и приятелите му бягат през степите. Към тях се присъединяват стотина трининги, напуснали Фиколмий, за да споделят участта на принца. Водени от Гелое, те най-после стигат до Сесуад’ра, Камъка на раздялата — голям скалист хълм в средата на обширна долина. Сесуад’ра е мястото, където е сключен договорът между ситите и норните и където е станало разделянето на двата рода. Дълго страдалата група на Джосуа се радва, че най-после ще намери безопасно пристанище поне за кратко. Надяват се също да научат какво свойство на трите меча ще им позволи да победят Ели-ас и Краля на бурите, както е обещано в древните стихове на Нисес.
	В Хейхолт лудостта на Елиас явно се задълбочава и граф Гутулф, някога любимец на краля, започва да се съмнява в способността му да управлява. Когато Елиас го принуждава да докосне сивия меч Печал, Гутулф е почти погълнат от неговата странна вътрешна сила и едва не полудява. Рейчъл Драконката, управителката на камериерките, е другата обитателка на Хейхолт, разтревожена от това, което става. Тя научава, че проповедникът Приратес е отговорен за смъртта, както тя смята, на Саймън, и решава, че трябва да се направи нещо. Когато Приратес се завръща от Набан, тя го пробожда с нож. Проповедникът е станал толкова силен, че е само леко ранен, но когато се обръща, за да порази Рейчъл с магия, се намесва Гутулф и в резултат е ослепен. Рейчъл избягва.
	Мириамел и Кадрах казват на господаря на кораба Аспитис, че принцесата е дъщеря на дребен благородник, и той ги приема дружелюбно. Особено Мириамел се радва на голямо внимание. Кадрах става все по-навъсен и когато се опитва да избяга от кораба, Аспитис нарежда да го оковат във вериги. Мириамел, която се чувства попаднала в капан, безпомощна и самотна, се оставя да бъде съблазнена от Аспитис.
	През това време Исгримнур пътува на юг към Кванитупул. Намира Тиамак в странноприемницата, но от Мириамел няма никаква следа. Отчаянието му бързо е изместено от смайване, когато открива, че старият глупак, който работи в странноприемницата като вратар, е сър Камарис, най-великият рицар от времето на Престър Джон, човекът, който някога е притежавал меча Трън. Всички мислят, че Камарис е умрял преди четиридесет години, но какво всъщност е станало си остава тайна, защото старият рицар е оглупял като малко дете.
	Бинабик и Слудиг избягват от преследващите ги великани, като си правят сал, за да преплават залятата от порои долина около Камъка на раздялата.
	Пленничеството на Саймън в Джао е-Тинукай’и е по-скоро досадно, отколкото плашещо, но той се тревожи за приятелите си. Прародителката на ситите Амерасу го повиква и Джирики го отвежда в странната й къща. Амерасу изпитва паметта на Саймън, като търси нещичко, което би могло да й помогне да разкрие плановете на Краля на бурите, и после го отпраща.
	След няколко дни Саймън е повикан на събрание на всички сити. Амерасу обявява, че ще им каже какво е научила за Инелуки, но първо смъмря своя народ за нежеланието му да се бори и за нездравата му привързаност към спомените и дори към смъртта. С помощта на един от Свидетелите — предмети, които дават достъп до Пътя на сънищата — Амерасу се кани да покаже на Саймън и събраните сити какво правят Кралят на бурите и Кралицата на норните, но вместо това в Свидетеля се появява самата Утук’ку и разобличава Амерасу като привърженица на смъртните и натрапница. Появява се и един от Червената ръка и докато Джирики и другите сити се бият с пламтящия дух, Инген Джегер, смъртният ловец на Кралицата на норните, убива Амерасу, преди тя да успее да съобщи откритията си.
	Инген е убит и демонът е отблъснат, но злото е сторено. Всички сити са потопени в скръб. Родителите на Джирики отменят присъдата си и Саймън — води го Адиту — напуска Джао е-Тинукай’и. Когато тръгва, той забелязва, че вечното лято в убежището на ситите е станало малко по-студено.
	В края на гората Адиту го настанява в една лодка и му дава пакет от Амерасу, който да занесе на Джосуа. Саймън доплува до Камъка на раздялата и се събира с приятелите си.


>	Предисловие

	Гутулф, графът на Утаниат, прокара пръсти по издрасканата дървена повърхност на Голямата маса на Престър Джон, разтревожен от неестествената тишина. Като се изключеше шумното дишане на виночерпеца на крал Елиас и потракването на лъжиците в купите, голямата зала беше тиха — много по-тиха, отколкото би следвало да бъде, след като в нея вечеряха десетина души. Тишината изглеждаше двойно по-потискаща за слепия Гутулф, макар и да не беше съвсем изненадваща: напоследък съвсем малко хора вечеряха на кралската маса, а и онези, които идваха при Елиас, изглеждаха все по-нетърпеливи да се махнат по-скоро и да не изпитват съдбата с нещо толкова рисковано като разговор по време на вечеря.
	Преди няколко седмици един наемен капитан, Улгарт, тритинг, бе направил грешката да се пошегува с достъпната добродетел на набанските жени. Това беше разпространено мнение сред тритингите — те не можеха да разберат жени, които си боядисват лицата и носят дрехи, излагащи според обитателите на каруци безсрамно много гола плът. Грубата шега на Улгарт друг път би минала незабелязана, още повече че твърде малко жени все още живееха в Хейхолт и на масата на Елиас седяха само мъже. Но наемникът беше забравил — ако изобщо някога бе знаел, — че жената на Върховния крал, убита от тритингска стрела, е била набанска благородничка. Докато пристигне десертът, главата на Улгарт вече се клатушкаше окачена на седлото на един страж по пътя си към коловете над портата Нарулах за удоволствие на местните гарвани.
	Много време беше минало, откакто разговорите на маса в Хейхолт бяха шумни и весели, мислеше Гутулф; напоследък се ядеше при почти погребална тишина, прекъсвана само от пъхтенето на потните прислужници — те се трудеха упорито, за да свършат и работата на няколкото вече изчезнали свои другари — и от случайни нервни комплименти, изречени от някой благородник на длъжност в замъка, който не можеше да отклони поканата на краля.
	Сега Гутулф дочу тих говор и позна гласа на сър Флуирен, който шепнеше нещо на краля. Старият рицар тъкмо се беше върнал от родния си Набан, където бе действал като пратеник на Елиас при херцог Бенигарис, и днес заемаше почетното място от дясната страна на Върховния крал. Бе казал на Гутулф, че срещата му с краля по-рано този ден била съвсем обикновена, но при все това Елиас изглеждаше разтревожен по време на цялата вечеря. Гутулф не можеше да види това, но десетилетията, прекарани с краля, му позволяваха да си представи изражението му при всяка напрегната интонация, при всяка от странните му забележки. Освен това слухът, обонянието и осезанието на Гутулф, които се бяха изострили, откакто бе загубил зрението си, ставаха още по-силни в присъствието на ужасния меч Печал.
	Откакто Елиас го бе принудил да го докосне, сивото острие му се струваше почти живо същество, нещо, което го познаваше, което чакаше спокойно, но с ужасна предопределеност, като дебнещо животно, което го е подушило. Самото му присъствие го караше да настръхва и напрягаше докрай всичките му нерви и жили. Понякога посред нощ, когато графът на Утаниат лежеше абсолютно буден, му се струваше, че усеща острието направо през стотиците лакти камък, които отделяха покоите му от покоите на краля — едно сиво сърце, чието биене можеше да чуе само той.
	Елиас внезапно отблъсна стола си назад и скърцането на дървото по камъка стресна всички. Гравираната лъжица на Гутулф застина във въздуха и от нея закапаха капки.
	— По дяволите, старче! — изръмжа кралят. — Ти на мен ли служиш, или на това пале Бенигарис?
	— Само ви съобщавам какво каза херцогът, ваше величество — каза с треперещ глас сър Флуирен. — Но мисля, че това не беше израз на неуважение. Той има затруднения по границата с клановете на тритингите, а и хората от Вран са му пречили…
	— Какво ме интересува? — Гутулф почти виждаше как Елиас присвива очи — толкова пъти беше гледал как гневът преобразява чертите му. Бледото му лице сигурно бе болезнено сгърчено и леко влажно. Бе чул слугите да си шепнат, че кралят напоследък бил много отслабнал.
	— Аз помогнах на Бенигарис да се качи на трона, Ейдон да го порази! И му дадох лектор, който да не му се бърка в нищо!
	Елиас млъкна. Единствено Гутулф от всички чу как Приратес, който седеше срещу слепия граф, остро пое дъх. Сякаш усетил, че може би е прекалил, кралят се извини и се върна към по-спокоен тон в разговора си с Флуирен.
	Гутулф поседя онемял за момент, после бързо започна да яде, за да прикрие внезапния си страх. Как ли изглеждаше? Дали всички бяха вперили очи в него, дали всички можеха да видят предателското му изчервяване? Думите на краля за лектора и тревожното ахване на Приратес отново и отново отекваха в съзнанието му. Другите без съмнение щяха да сметнат, че Елиас е имал предвид влиянието си за избирането на гъвкавия ескритор Велигис за лектор след убийството на Ранесин, но Гутулф знаеше по-добре. Объркването на Приратес, когато изглеждаше, че кралят може да каже прекалено много, потвърди това, което графът вече наполовина подозираше: Приратес беше организирал смъртта на Ранесин, И сега Гутулф беше сигурен, че и Елиас го знае — може би дори беше заповядал убийството. Кралят и съветникът му бяха сключили сделка с демоните и бяха убили най-висшия проповедник на Бога.
	В този момент, макар и сред хора край масата, Гутулф се почувства сам като на брулен от вятъра връх. Не можеше повече да понася бремето на измамата и страха. Беше време да избяга. По-добре да бъде сляп просяк в най-вонящата помийна яма на Набан, отколкото да остане дори само минута на тази прокълната и обитавана от демони трапеза.


	Гутулф отвори рязко вратата на стаята си и спря на прага, за да позволи на прохладния въздух от коридора да го облъхне. Беше полунощ. Дори и да не беше чул печалния звън, долетял откъм Кулата на Зеления ангел, би разпознал по-дълбокото докосване на студа до бузите и очите си острия ръб на нощта, когато слънцето е в най-далечната си точка.
	Беше странно да усеща с очите си, но сега, когато Приратес беше унищожил зрението му, те се оказаха най-чувствителните му органи, регистриращи всяка промяна на вятъра и времето с тънкост, по-фина дори от тази на пръстите му. И все пак, колкото и полезни да бяха, имаше нещо ужасно в използването им по този начин. Няколко нощи се бе събуждал изпотен и почти бездиханен от това, че се сънуваше като безформено пълзящо създание с месести пипала, стърчащи от лицето му, слепи топчици, които потрепваха като рогцата на охлюв. В сънищата си той още виждаше. Съзнанието, че това, което вижда, е той самият, го събуждаше задъхан отново и отново и го връщаше в истинския мрак, който сега беше постоянното му местообитание.
	Гутулф излезе в коридора, изненадан както винаги, че се намира все в чернота при преминаването си от една стая в друга. Когато затвори вратата и зад нея остана мангалът с тлеещите въглени, студът стана по-зъл. Той чу приглушеното подрънкване на ризниците на стражите по стените зад отворения прозорец, после се вслуша във вятъра, който се усилваше и го заглушаваше с гърмящата си песен. Куче изскимтя някъде долу и някъде зад няколко завоя на коридора меко се отвори и затвори врата.
	Гутулф за момент се олюля несигурно, след това се отдалечи на още няколко крачки от своята врата. Ако трябваше да излезе, трябваше да го направи сега — безполезно беше да стои безцелно в коридора. Сега, когато околният свят бе ослепен от нощта, той беше отново в еднакви условия с всички. Имаше ли друг избор? Не можеше да понася това, в което се бе превърнал неговият крал. Но трябваше да си отиде тайно. Макар че сега с нищо не беше полезен на краля — ръката му вече не можеше да се вдигне за бой, — той все пак се съмняваше, че някогашният му приятел ще го пусне просто да си отиде. Защото един слепец да напусне замъка, където му дават храна и подслон, и да избяга от стария си приятел Елиас, който бе го защитавал от справедливия гняв на Приратес — това намирисваше твърде силно на предателство, или поне така щеше да се стори на мъжа, който седеше на Престола от драконова кост.
	Гутулф бе мислил за това от доста време и дори бе репетирал пътя си. Щеше да слезе в Ерчестър и да прекара нощта в „Свети Сутрин“ — катедралата беше почти запустяла и монасите бяха доброжелателни към всеки просяк, осмелил се да нощува в стените на града. На сутринта щеше да се смеси с рехавия поток хора, които излизаха към пътя за Старата гора и отиваха на изток към долината Хасу. Пък оттам — кой знае? Може би към степите, където според слуховете Джосуа събирал бунтовническа войска. Или може би към някой манастир в Станшайър или другаде — някъде, където да намери убежище поне докато немислимата игра на Елиас не разруши всичко.
	Но беше време да спре с мисленето. Нощта щеше да го скрие от любопитни очи; дневната светлина щеше да го свари скрит в „Свети Сутрин“. Време бе да тръгва.
	Но щом се затътри по коридора, усети леко като перце присъствие до себе си — дихание, въздишка, неопределимо усещане за нещо. Обърна се и размаха ръка. Нима някой трябваше да го спре накрая?
	— Кой е?…
	Нямаше никого. Или ако имаше, сега той стоеше мълчаливо и се подиграваше със слепотата му. Гутулф почувства странна внезапна несигурност, сякаш подът се накланяше под краката му. Направи нова крачка и внезапно усети много силно присъствието на сивия меч, цялата му особена мощ навсякъде около себе си. За миг помисли, че стените са се срутили. Силен вятър премина около и през него и стихна.
	Що за лудост беше това?
	Беше сляп и не можеше да се ориентира. Едва не заплака. Беше прокълнат.
	Без да знае къде е, тръгна по безкрайните коридори на Хейхолт. Опипващите му пръсти се натъкваха на необикновени неща — изящни мебели и полирани сложно резбовани перила, които не приличаха на нищо от това, което си спомняше за тези зали. Вратата към помещенията, заемани някога от камериерките на замъка, беше отворена и макар да знаеше, че стаите са празни — управителката беше измъкнала всичките си подчинени от замъка преди да нападне Приратес, — той чу неясни шепнещи гласове. Трепна, но продължи да върви. Вече познаваше променливата и незаслужаваща доверие природа на Хейхолт напоследък: още преди да загуби зрението си, замъкът беше станал наистина непостоянно място.
	Продължи да брои крачките си. Бе се упражнявал за това излизане през последните седмици. Имаше трийсет и пет крачки до завоя на коридора, още две дузини до главната стълбищна площадка, после навън в тясната, прохладна от вятъра Лозова градина. Още петдесет крачки и отново беше под покрив — като намери пътя си надолу към Прохода на капелана.
	Стената под пръстите му стана топла, а след това — внезапно — изгарящо гореща. Графът дръпна ръката си и изохка. Тъничък вик долетя от коридора:
	— Т’си е-изи’ха ас-тригу!
	Той отново протегна трепереща ръка и усети само камък, влажен и нощно-студен. Вятърът развяваше дрехата му — вятърът или някаква мърмореща, нематериална тълпа. Усещането за сивия меч беше ужасяващо силно.
	Гутулф забърза по коридорите, като прокарваше пръсти колкото можеше по-високо по застрашително променливите стени. Доколкото можеше да определи, той беше единственото живо същество в тези зали. Странните звуци и докосванията, леки като дим или крилца на молец, бяха само привидения, успокояваше се той — те не можеха да му попречат. Те бяха сенките на магьосническото обкръжение на Приратес и той нямаше да им позволи да осуетят бягството му. Нямаше да остане пленник в този покварен замък.
	Докосна грапавата повърхност на дървена врата и за своя огромна радост откри, че е броил правилно. Едва се сдържа да не извика ликуващо от невероятно облекчение. Бе стигнал малкия портал до Голямата южна порта. Зад него беше дворът и мръсните помещения, в които се хранеха слугите.
	Но когато отвори вратата и прекрачи прага, вместо острия нощен въздух, който бе очаквал, усети горещ вятър и топлината на много огньове. Мърмореха гласове — обидени, плачливи.
	Божа майко! Нима Хейхолт гори?
	Гутулф се дръпна, но не можа да улучи вратата — пръстите му задраскаха камък, който при докосването му стана по-горещ. Мърморенето бавно се надигна до бръмчене на безброй възбудени гласове — тихо, но пронизващо като жуженето на пчелен кошер. Лудост, каза си той, фантазии. Не трябваше да се предава. Заклатушка се напред — все още броеше крачките си, — краката му се подхлъзнаха в калта на сервизните помещения, но токовете му някак си тракнаха по гладки плочи. Невидимият замък беше в някакъв ужасен водовъртеж — горящ и трепкащ в един момент, студен и твърд в следващия, и потънал в пълна тишина, тъй като обитателите му спяха и не подозираха нищо.
	Сън и действителност бяха преплетени, мракът бе пълен с шепнещи призраци, които объркваха броенето му. Но Гутулф все още се бореше — с мрачната решителност, която бе негов другар в десетките ужасни военни походи като помощник на Елиас. Той тежко стъпваше към Средния двор и най-после спря да си почине за миг край мястото, където според последните му сметки някога се намираха покоите на дворцовия лекар. Усети острата миризма на изгоряло дърво, протегна ръка, усети как то се троши на гнил прах под пръстите му и разсеяно си спомни пожара, който бе убил Моргенес и още няколко души. Внезапно, сякаш повикани от мислите му, около него заскачаха пращящи пламъци. Това вече не можеше да бъде фантазия — той усещаше смъртоносната горещина. Тя го обгърна като смазващ юмрук, препречваше му пътя накъдето и да се обърнеше. Гутулф извика отчаяно. Щеше да изгори жив!
	„Руаха, руаха Асу’а!“, плачеха призрачни гласове в пламъците. Сивият меч сега беше вътре в него, във всичко. Струваше му се, че чува неземната му музика и по-слабо — песните на магическите му братя. Три меча. Три нечестиви меча. Те вече го познаваха.
	Чу се шумолене като от размахването на безброй крила, а после графът на Утаниат внезапно почувства, че пред него се образува отвор, празно пространство в иначе плътната стена от пламъци, врата, от която лъхаше студен въздух. И понеже нямаше друг изход, той метна пелерината си върху главата си и се заклатушка надолу — към по-спокойните и по-студени сенки.


>	Първа част
>	Чакащият камък

>>	1. Под чужди небеса

	{img:karta_tritingi.png}
	Саймън погледна косо към звездите в черната нощ. Беше му все по-трудно да стои буден. Уморените му очи се взряха в най-яркото съзвездие — неправилен кръг светлинки, които се рееха сякаш само на една педя над пробития като счупена яйчена черупка купол.
	Да. Това беше Чекръкът, нали? Изглеждаше странно елипсовиден, сякаш самото небе, на което висяха звездите, беше разтегнато непривично. Но ако не беше Чекръкът, какво друго би могло да е толкова високо в небето в средата на есента? Заекът? Но той имаше мъничка звездичка от единия край — Опашката. Пък и Заекът не беше толкова голям, нали?
	Клещите на вятъра проникнаха в полуразрушената сграда. Гелое наричаше тази зала Обсерваторията — една от саркастичните й шеги според Саймън. Просто отминалите дълги векове бяха отворили белокаменния купол към нощното небе, така че Саймън знаеше, че тя не би могла да бъде обсерватория в действителност. Положително дори ситите не биха могли да наблюдават звездите през таван от дебел камък.
	Вятърът пак нахлу, този път още по-остър, и вмъкна пометени от покрива снежинки. Въпреки че се разтрепери, Саймън беше благодарен: студът донякъде прогони дрямката му. Не биваше да заспива — не и тази нощ.
	„Значи вече съм мъж — помисли си той. — Е, почти. Почти мъж“.
	Запретна ръкав и погледна ръката си. Стегна мускули и се намръщи на повече от незадоволителния резултат. Прокара пръсти по космите на ръката си, като опипваше местата, където раните се бяха превърнали в груби белези. Ето тук черните нокти на хунен бяха оставили следите си. А пък тук… беше се подхлъзнал и се беше нарязал на камък по склона на Сикихок. Това ли означаваше да си голям? Да имаш много белези? Предполагаше, че това означава и да научиш нещо от раните си, но какво можеше да научи той от нещата, които му се бяха случили през последната година?
	„Не оставяй да убият приятелите ти — помисли си той сърдито. — Това първо. Не си пъхай носа, където не ти е работа, за да не те преследват чудовища и побъркани. Не си създавай неприятели“.
	Безброй глупости, които всички искат да ти натъпчат в главата. Решенията никога не бяха толкова лесни, колкото изглеждаха в проповедите на отец Дреосан — в тях хората винаги трябваше да направят ясен избор между пътя на Сатаната и този на Ейдон. Според натрупания опит на Саймън за света всеки път трябваше да избираш между две неприятни възможности, които почти нямаха отношение към доброто и злото.
	Вятърът, който виеше в Обсерваторията, ставаше все по-пронизващ. Зъбите на Саймън затракаха. Въпреки красотата на изящно гравираните перлени стени, това все пак явно беше място, което не го приветстваше с „добре дошъл“. Ъглите бяха странни, пропорциите не бяха предназначени да се харесват на хора. Както и други произведения на безсмъртните ситски архитекти, Обсерваторията принадлежеше изцяло на Зида’я и никога нямаше да е по сърце на смъртните.
	Саймън стана и закрачи. Слабото ехо на стъпките му се загуби във воя на вятъра. Едно от интересните неща в обширната кръгла зала, реши той, бе, че тя имаше каменен под — нещо, което вече не се срещаше при ситите. Той започна да свива пръстите си в обувките и споменът за топлите тревисти поляни на Джао е-Тинукай’и нахлу в него. Там той ходеше бос и всеки ден беше летен. Обви гърдите си с ръце, за да се стопли.
	Подът на Обсерваторията беше направен от изящно изрязани и подредени плочи, но цилиндричната стена сякаш беше от един къс, може би от самия Камък на раздялата. Саймън се замисли. Другите сгради тук също бяха без видими съединения или спойки. Ако ситите бяха издълбали всички здания на повърхността направо от каменните кости на хълма и бяха дълбали даже в самия Сесуад’ра — Камъкът, изглежда, бе целият надупчен от тунели — как бяха знаели къде да спрат? Не ги ли е било страх, че ако направят само още една дупка, цялата скала ще рухне? Това беше толкова поразително, колкото и всяка друга ситска магия, за която бе чувал или която бе видял, и също толкова недостъпно за смъртните — да знаеш кога да спреш.
	Саймън се прозина. Усирис Ейдон, ама че дълга бе тази нощ! Той впери поглед в небето и в трепкащите, тлеещи звезди.
	„Искам да се изкатеря нагоре. Искам да погледна луната“.
	Мина по гладкия каменен под към една от дългите стълби, които се виеха спираловидно нагоре. Започна да брои стъпалата по пътя си. Вече го бе правил няколко пъти през дългата нощ. Когато стигна до стотното стъпало, седна. Диамантеният блясък на една звезда, който бе прониквал по средата на един малък процеп в разрушения купол при последното му качване, сега се виждаше към края му. Скоро щеше да изчезне от погледа му зад останалата черупка на купола.
	Добре. Поне някакво време бе минало. Нощта беше дълга и звездите — странни, но поне пътят на времето продължаваше.
	Той стана и продължи по тесните стълби. Беше замаян, но несъмнено щеше да му мине, след като се наспеше. Изкачи се до последната площадка — подпряна с колона огърлица от камък, някога опасвала цялата сграда. Тя бе се разрушила отдавна, по-голямата й част беше паднала и сега тя се простираше само на няколко лакътя от стълбището. Ръбът на високата външна стена беше точно над главата на Саймън. Няколко внимателни стъпки го отведоха през площадката до място, където процепът в купола се спускаше надолу, съвсем близко над него. Той протегна ръка, намери здраво място за хващане и се изтегли нагоре. После прехвърли единия си крак през стената и го остави да се люлее над нищото.
	Луната, обвита в дрипав от вятъра воал от облаци, все пак беше достатъчно ярка, за да направи бледите руини долу да проблясват като слонова кост. Саймън беше кацнал на подходящо място. Обсерваторията беше единствената сграда в стените на Сесуад’ра, висока колкото самата стена, което придаваше на комплекса вид на обширна ниска постройка. За разлика от другите изоставени жилища на ситите, които бе виждал, тук нямаше никакви кули, никакви остри издатъци по покривите. Сякаш духът на строителите на Сесуад’ра е бил укротен, сякаш бяха строили за някаква утилитарна цел, а не заради чистата гордост от майсторството. Не че останките бяха непривлекателни: белият камък сам по себе си притежаваше особен мек блясък и постройките отсам преградната стена бяха разположени с някаква дива, но някак във висша степен логична геометрия. Макар че всичко това бе построено в много по-малък мащаб от видяното от Саймън в Да’ай Чикица и Енки-е-Шао’сейе, самата скромност на обхвата и единството на дизайна придаваше на мястото проста красота, различна от онези наистина величествени градове.
	Навсякъде около Обсерваторията, както и около другите главни здания като Дома на раздялата и Къщата на водата (така ги бе нарекла Гелое; Саймън не знаеше, дали имената имат нещо общо с първоначалното предназначение на сградите), се виеше система от алеи и по-малки постройки или техни останки, чиито примки и венчета бяха разчертани изкусно, но и натуралистично, като листчетата на цвят. Повечето бяха обрасли с неканени дървета, но дори и дърветата разкриваха следи от някакъв закърнял порядък, все едно тъмнозеленото място в средата на самодивско колело да показва къде е започвала редицата на някогашните гъби.
	В центъра на това древно селище с рядка и изтънчена красота се намираше странно, застлано с плочи място. Сега то беше покрито предимно с нахална трева, но дори на лунна светлина все още се виждаха следи от първоначалния пищно заплетен дизайн. Гелое наричаше този централен площад Огнената градина. Саймън, който познаваше добре само човешките селища, предполагаше, че е било пазар.
	Отвъд Огнената градина, от другата страна на Дома на раздялата, се издигаше неподвижна вълна от светли конуси — палатките на хората на Джосуа, разрасли се вече забележимо поради новопристигащите, които се стичаха тук от седмици. Беше останало ужасно малко свободно място дори на просторния плосък връх на Камъка на раздялата и много от последните дошли се бяха заселили в лабиринта от тунели под каменната обвивка на хълма.
	Саймън седна и впери поглед в блещукането на лагерните огньове. Чувстваше се самотен. Луната беше много, много далече, лицето й беше студено и равнодушно.


	Не знаеше колко дълго се е взирал в празната чернота. За миг си помисли, че е заспал и сънува, но положително това странно усещане за висене беше нещо реално — реално и страшно. Той се съпротивляваше, но крайниците му бяха отпуснати безволно. Сякаш от тялото му не беше останало нищо, освен очите му. Струваше му се, че мислите му горят ярко като звездите, които бе гледал на небето — когато бе имало небе и звезди, когато бе имало и още нещо освен тази безкрайна чернота. Прониза го ужас.
	„Усирис, спаси ме, нима е дошъл Кралят на бурите? Вечно ли ще бъде черно? Боже, моля те, върни ми светлината!“
	И сякаш в отговор на молитвата му сред бездънната тъмнина замъждукаха светлини. Не бяха звезди, както му се стори отначало, а факли — малки карфички светлина, които нарастваха страшно бавно, като че ли се приближаваха от много далече. Облачето огнени светулки стана поток, потокът се превърна в колона, която се виеше и виеше на бавни спирали. Беше шествие, безброй факли, които се катереха по хълма по същия път, по който бе се изкатерил и той по криволичещите пътеки на Сесуад’ра, когато бе дошъл тук от Джао е-Тинукай’и.
	Вече виждаше увитите в наметала хора, които крачеха в колоната — мълчалива тълпа, движеща се с ритуална строгост.
	„Аз съм на Пътя на сънищата — внезапно разбра той. — Амерасу каза, че съм по-близо до него от другите хора“.
	Но какво виждаше?
	Колоната факлоносци стигна до равно място и се пръсна като блещукащо ветрило — светлинките се изтеглиха покрай страните на върха. Да, наистина беше Сесуад’ра, но Сесуад’ра, дори под светлината на факлите, съвсем различна от мястото, което познаваше. Развалините, които го бяха обкръжавали, вече не бяха развалини. Всички колони и стени бяха непокътнати. Дали това беше миналото, Камъкът на раздялата такъв, какъвто е бил някога, или някаква странна бъдеща версия, която един ден ще бъде построена отново — може би когато Кралят на бурите покореше целия Остен Ард?
	Тълпата излезе на равен площад, в който Саймън разпозна Огнената градина. Загърнатите в наметала фигури забодоха факлите в празнини между плочите или ги сложиха на каменни подставки, така че там наистина пламна огнена градина — цяла нива блещукаща, вълнуваща се светлина. Раздухвани като ветрило от вятъра, пламъците танцуваха. Искрите сякаш бяха по-многобройни от звездите.
	Саймън внезапно се оказа тласкан от нахлуващата тълпа напред към Дома на раздялата. Стрелна се надолу през проблясващата нощ, минаваше бързо покрай каменните стени и през ярко осветени зали, сякаш беше безтелесен. Не чуваше никакъв звук освен непрекъснато свистене в ушите си. Погледнати отблизо, образите пред него се променяха и контурите им се размиваха, сякаш светът беше леко изкривен. Той затвори очи, но откри, че сънуващият му двойник не може да премахне тези видения. Можеше само да ги гледа като безпомощен фантом.
	Десетки фигури стояха край голяма маса. Глобуси със студен огън бяха поставени в ниши на всяка стена и сините им, огненооранжеви и жълти отблясъци хвърляха дълги сенки по релефните гравирани стени. Още повече и по-дълбоки сенки хвърляше предметът върху масата — конструкция от концентрични сфери като големите астролаби, които Саймън често бе лъскал при доктор Моргенес — но вместо от месинг и дъб, този беше направен изцяло от линии от преплетена светлина, сякаш някой беше нарисувал с течен огън странни форми във въздуха. Фигурите, които го заобикаляха, бяха неясни, но все пак Саймън знаеше съвсем сигурно, че са сити. Не би могъл да сбърка тези птичи пози нито тази копринена грация.
	Една жена в небесносиня роба се наведе над масата и умело начерта с пламък от пръста си добавка към светещата конструкция. Косата й беше по-черна от сянка, по-черна дори от нощното небе над Сесуад’ра — облак тъмнина около главата и раменете й. За момент Саймън помисли, че може да е Амерасу, макар и много по-млада. Но въпреки че в нея имаше много общо със спомена му за Първата баба, имаше и много, което се различаваше.
	До нея стоеше белобрад мъж в издуваща се кървавочервена роба. Две неща, които приличаха на бледи разклонения на еленови рога, стърчаха от челото му и сърцето на Саймън се сви — бе виждал нещо подобно в други, по-неприятни сънища. Брадатият мъж се наведе напред и каза нещо на жената. Тя се обърна и добави към рисунката нова завъртулка.
	Саймън не можеше ясно да види лицето й, но виждаше жената, която стоеше срещу нея, съвсем ясно. Лицето й беше скрито зад сребърна маска, останалата част от фигурата беше под ледено бели роби. Сякаш в отговор на чернокосата жена, Кралицата на норните вдигна ръка и проряза черта от мъждукащ огън през цялата конструкция, след това отново размаха ръка и хвърли мрежа от нежно димяща алена светлина над най-външния глобус. До нея стоеше мъж и спокойно наблюдаваше движенията й. Беше висок и плещест, облечен в покрита с шипове обсидиановочерна броня. Не беше с маска — нито сребърна, нито друга, но въпреки това Саймън не можеше да види добре чертите му.
	Какво правеха те? Дали това беше Раздялата? Защото съвсем сигурно той наблюдаваше едновременно сити и норни, събрали се на Сесуад’ра.
	Неясните фигури заговориха по-оживено. Кръгови и кръстосани огнени линии хвърчаха във въздуха около сферите и увисваха в нищото, ярки като остатъчния образ на профучали огнени стрели. Думите като че ли станаха груби; зрителите сякаш жестикулираха с гняв, какъвто Саймън не бе виждал у безсмъртните, които познаваше; приближиха се до масата и наобиколиха главните четирима — но и сега той не чуваше нищо, освен глух рев, като от вятър или бурна вода. Глобусите от пламък в центъра лумнаха, развълнуваха се като близнат от вятъра огромен огън.
	Искаше му се да се придвижи напред някак си, за да вижда по-добре. Миналото ли наблюдаваше? То ли се беше процедило от обитавания от духове камък? Или беше само сън, въображение, предизвикано от дългата нощ и песните, които беше чул в Джао е-Тинукай’и? Някак си беше сигурен, че всичко това не е илюзия. Изглеждаше толкова реално, че той чувстваше, че почти може да посегне… можеше да посегне… и да пипне…
	Звукът в ушите му започна да заглъхва. Светлините на факлите и глобусите избледняха.
	Саймън потрепери и се върна в действителността. Седеше на ронливия камък на Обсерваторията, опасно близо до ръба. Ситите ги нямаше. В Огнената градина нямаше факли, никакви живи същества не се виждаха на върха на Сесуад’ра освен двама часовои, седнали до лагерния огън край палатковия град. Слисан, Саймън поседя още малко, вторачен в пламъците — опитваше се да разбере какво е видял. Означаваше ли нещо то? Или беше само нищо не значещ остатък, име, надраскано на стена от пътник, което остава дълго след като човекът си е отишъл?


	Затътри се надолу по стълбите и се върна при одеялото си. От опитите да разбере видението си го заболя глава. С всеки час му бе все по-трудно да мисли.
	Уви се по-плътно в наметалото си — дрехата, която носеше под него, не беше много топла — и пи от меха. Водата — от един извор на Сесуад’ра — беше сладка и студенееше на зъбите му. Отпи пак, като се наслаждаваше на вкуса на трева и цветя, който остана в устата му, и прокара пръсти по каменните плочи. Сън — не сън, би трябвало да помисли над нещата, които бе му казал Деорнот. По-рано през нощта си ги бе повтарял мислено толкова пъти, че накрая заприличаха на безсмислица. Сега, когато отново се опита да се съсредоточи, откри, че молитвата, на която Деорнот толкова старателно се мъчеше да го научи, не е останала в главата му — думите й бяха неуловими като рибки в плитко езерце. Мислите му блуждаеха и вместо да си я спомни, той премисляше всички странни случки, които беше преживял, откакто бе избягал от Хейхолт.
	Какво време само! Какви неща бе видял! Не беше сигурен, че би нарекъл това приключение — така би приличало доста на нещо, което е завършило щастливо и благополучно. А той се съмняваше, че краят ще е приятен, пък и прекалено много хора бяха загинали, така че думата „благополучно“ изглеждаше жестока шега. И все пак това определено беше преживяване, което далеч надхвърляше и най-щурите му сънища. Саймън Идиота бе срещнал създания от легендите, бе участвал в сражения и дори бе убивал хора. Разбира се, това се бе оказало съвсем не така лесно, както си бе въобразявал някога, когато се виждаше като капитан в кралската армия. Всъщност се бе оказало много, много объркващо.
	Бе преследван от демони, бе неприятел на магьосници, бе станал близък с благородници, които не изглеждаха много по-добри или по-лоши от кухненската прислуга, и бе живял като гост по принуда в града на неумиращите сити. Като се изключеха безопасността и топлото легло, единственото, което липсваше на приключението му, бяха хубави девойчета. Вярно, бе срещнал принцеса и я бе харесал дори когато се бе предрешила като обикновено момиче, но тя отдавна бе заминала и само Ейдон знаеше къде. Беше срещнал изключително малко други жени по пътя си оттогава освен Адиту, сестрата на Джирики, но тя беше толкова различна, че той просто не можеше да я разбере. Тя беше като леопард: прелестна, но плашеща. Той копнееше за някоя по-подобна на него — но по-хубава, разбира се. Потри мъха по брадата си, опипа стърчащия си нос. Много, много по-хубава. Беше му омръзнало да е сам. Искаше да си говори с някого — някой, който да му съчувства, който да го разбира така, както дори неговият приятел тролът Бинабик не можеше да го разбере. Някой, който да споделя с него всичко…
	„Някой, който ще разбере за дракона“ — помисли си внезапно Саймън.
	По гърба му полазиха бодливи тръпки, този път не от вятъра. Да видиш древните сити беше едно, та дори и на живо — много хора имаха видения: лудите на Площада на битките в Ерчестър открито крещяха за тях, а тук, на Сесуад’ра, ситите сигурно бяха нещо още по-обикновено. Но той бе срещнал _дракон_ — а кой друг бе срещал дракон? Бе стоял пред Игджарджук — ледения червей, и не бе побягнал. Бе размахал меча си — е, добре, чужд меч: би било самонадеяно да нарича Трън свой — и бе поразил дракона. Това наистина бе приключение. Беше нещо, което не бе правил никой освен Престър Джон, а Джон бе най-великият от всички мъже, Върховният крал.
	„Разбира се, Джон е убил своя дракон, но не вярвам, че Игджарджук е умрял. Колкото повече мисля за това, толкова съм по-сигурен. Кръвта му не би ме накарала да се чувствам така, ако беше умрял. А и не съм достатъчно силен да го убия дори с меч като Трън“.
	Но странното беше, че макар и да бе казал на всички точно какво бе станало на Урмшайм и какво мислеше той за всичко това, все още някои хора, които сега живееха на Камъка на раздялата, го наричаха Убиеца на дракони, усмихваха му се и му махаха, когато минаваше. И въпреки че се опитваше да не обръща внимание на този прякор, хората като че ли приемаха сдържаността му за скромност. Дори бе чул една от новите заселнички от Гадринсет да разправя на децата си приказка, която включваше описание на драконовата глава, отрязана от тялото със силния удар на Саймън. Съвсем скоро истината нямаше да има никакво значение. Хората, които го харесваха — или по-скоро харесваха приказката, — щяха да започнат да разправят, че той с една ръка е заклал огромния снежен дракон. Тези, които не се интересуваха от него, щяха да казват, че цялата история е лъжа.
	Мисълта за хората, разправящи лъжливи истории за живота му, го ядосваше не на шега. Това някак си принизяваше нещата. Не толкова предполагаемите отрицатели — те никога не можеха да му отнемат онзи момент на чиста тишина и спокойствие в Урмшайм, — а другите, които преувеличаваха и опростяваха нещата. Онези, които описваха всичко като история на безгрижна храброст, с някакъв въображаем Саймън, който посичаше драконите просто защото можеше, или защото драконите са зли, зацапваха с мръсни пръсти една неопетнена част от душата му. Имаше още толкова много неща в този случай, още толкова много бе му разкрито в помръкналите, безизразни очи на звяра, в собствения му смутен героизъм и изгарящата черна кръв… кръвта, която му бе показала света… света…
	Саймън се стегна. Бе започнал отново да клюма. За Бога, сънят е предателски неприятел. Не можеш да застанеш срещу него и да се бориш. Той те изчаква да погледнеш настрана и тихо се прокрадва. Но той бе дал дума и сега, когато вече бе мъж, тази дума трябваше да е негов тържествен обет. Трябваше да остане буден. Тази нощ беше особена.


	На разсъмване армиите на съня го бяха тласнали към драстични мерки, но не бяха успели да го победят. Когато Джеръмайъс влезе в Обсерваторията със свещ в ръка, целият напрегнат, намери Саймън седнал с кръстосани крака в почти замръзнала локва. Мократа му червена коса бе провиснала в очите му, белият кичур, който я прорязваше, бе вкочанен като ледена висулка. Слабото лице на Саймън беше озарено от ликуваща усмивка.
	— Излях целия мех на главата си — каза гордо той. Зъбите му тракаха толкова силно, че Джеръмайъс трябваше да го накара да повтори. — Излях водата на главата си. За да не заспя. Какво правиш тук?
	— Време е — каза другият младеж. — Вече се съмва. Време е да дойдеш.
	— Аха. — Саймън изпъшка и се изправи. — Бях буден, Джеръмайъс. Не заспах нито за миг.
	Джеръмайъс кимна и се усмихна предпазливо.
	— Браво, Саймън. Хайде ела. При Странгиард има огън.
	Саймън — беше по-слаб и по-измръзнал, отколкото си мислеше, прегърна мършавите рамене на юношата за опора. Джеръмайъс беше толкова слаб, че на Саймън му беше трудно да си го спомни такъв, какъвто беше някога: тлъстичкото чираче на свещаря, с тройна гушка, винаги намусен и потен. Но въпреки измъчения израз, който се мяркаше от време на време в очите му, обкръжени с тъмни сенки, сега Джеръмайъс изглеждаше тъкмо такъв, какъвто беше — хубав млад камериер.
	— Огън? — Мисълта на Саймън най-после долови смисъла на думите на приятеля му. Той беше съвсем замаян. — Ама голям? А има ли и храна?
	— Огънят е много хубав. — Джеръмайъс беше много важен. — Научих нещо… долу при пещите. Как се пали хубав огън. — Той бавно поклати глава, сякаш замислен за нещо, после вдигна очи и погледна Саймън. Сянка пробяга в очите му — като заек, подгонен из тревата, после плахата му усмивка се върна. — Колкото до храната — няма, разбира се, че няма. Поне засега няма и ти го знаеш много добре. Но не се тревожи, прасе такова, може би ще получиш коричка хляб тази вечер.
	— Ти си прасе — каза Саймън ухилено и нарочно така се отпусна на рамото му, че Джеръмайъс се препъна. С много ругатни и взаимни обиди двамата успяха да не се катурнат на ледените каменни плочи. Заклатушкаха се през вратата на Обсерваторията и излязоха в бледия сиво-виолетов отблясък на зората. Слънцето всеки миг щеше да огрее върха на Камъка на раздялата, но не пееха никакви птици.


	Джеръмайъс не беше излъгал. Пламъците, които горяха в покритата с платнище стая на отец Странгиард, бяха възхитително горещи, което беше чудесно, тъй като Саймън вече се бе съблякъл и бе клекнал в една дървена каца. Разглеждаше белите каменни стени, гравираните преплетени лози и мънички цветя, а светлината на огъня скачаше, така че стените сякаш се движеха под плитки розови и оранжеви води.
	Отец Странгиард вдигна поредното ведро и го изля върху главата и раменете на Саймън. За разлика от предишната му наложена от него самия баня, тази вода беше топла и докато се стичаше по премръзналото му тяло, Саймън си помисли, че я усеща повече като кръв, отколкото като вода.
	— Нека тази… Нека тази вода да отмие греха и съмнението. — Странгиард спря, за да оправи превръзката на окото си; зрящото му око се сви в мрежа от ситни бръчици, докато той се опитваше да си спомни продължението на молитвата. Саймън знаеше, че това е от нервност, а не поради забравяне — свещеникът беше прекарал почти целия вчерашен ден в четене и препрочитане на краткия обред. — Нека… Нека така изкъпаният и изповядал се човек да не се страхува да застане пред мен, така че да мога да погледна в чашата на душата му и да видя отразени там подредеността на съществото му, честността на клетвата му… честността на клетвата му… — Свещеникът въздъхна отчаяно.
	Саймън се отдаде на топлината на огъня. Чувстваше се съвсем обезкостен и глупав, но това не беше толкова лошо усещане. Бе се страхувал, че ще е нервен, дори изплашен до ужас, но безсънната нощ беше изпепелила този страх.
	Странгиард — прокарваше пръсти през оскъдните останки от косата си най-после си припомни останалата част на обреда и побърза да го завърши, сякаш се боеше, че паметта му може пак да му изневери. После помогна на Джеръмайъс да избърше Саймън с меко платно, а след това му върнаха бялата роба, този път заедно с дебел кожен колан. Докато Саймън се обуваше, на вратата се появи малка сянка.
	— Готов ли е вече? — попита Бинабик. Говореше много тихо и сериозно, както винаги изпълнен с уважение към чуждите ритуали. Саймън впери поглед в него и внезапно изпита гореща обич към мъничкия трол. Той беше приятел, истински — приятел, който нямаше да го изостави в никаква беда.
	— Да, Бинабик. Готов съм.
	Тролът го изведе; Странгиард и Джеръмайъс ги следваха. Небето беше по-скоро сиво, отколкото синьо, с пронасящи се разкъсани облаци. Всички стъпваха внимателно след отпадналия Саймън.
	Покрай пътеката до палатката на Джосуа се тълпяха зрители, може би над двеста, повечето хора на Хотвиг, но имаше и новодошли от Гадринсет. Саймън позна няколко лица, но знаеше, че тези, които са му по-близки, го чакат напред с Джосуа. Децата му махаха. Родителите им ги дърпаха и шепнешком им се караха от страх да не нарушат тържествеността на събитието, но Саймън отвръщаше на усмивките им и също им махаше. Студеният утринен въздух галеше лицето му. Леко замайване го връхлетя пак, така че трябваше да потисне желанието да се изсмее високо. Кой би могъл да си представи нещо като това? Той се обърна към Джеръмайъс, но юношата се беше начумерил, очите му бяха сведени в размишление или от стеснителност.
	Когато стигнаха до частта, в която живееше Джосуа, Джеръмайъс и Странгиард се дръпнаха назад и се присъединиха към другите, които стояха в полукръг. Слудиг, с вчесана и сплетена жълта брада, се усмихна на Саймън като горд баща. Тъмнокосият Деорнот стоеше до него, облечен в рицарски одежди, там бяха и арфистът Сангфугол, синът на херцог Исгримнур Изорн и старият Таусър. Шутът, увит в дебело наметало, като че ли се оплакваше тихо на младия римър. По-близо до палатката стояха херцогиня Гутрун и малката Лелет. До тях бе Гелое. Позата на горската жена беше като на стар войник, принуден да се примирява с безсмислена проверка, но когато Саймън улови жълтите и очи тя му кимна, сякаш потвърждаваше, че работата е свършена.
	От другата страна на полукръга беше Хотвиг със своите хора. Дългите им копия приличаха на гъста млада гора. Бялата утринна светлина се процеждаше през кълбестите облаци и матово проблясваше върху остриетата на копията. Саймън се опитваше да не мисли за Хейстън и Моргенес, които би трябвало да са тук, но не бяха.
	В центъра между тези две групи се издигаше палатка на сиви, червени и бели ивици. Принц Джосуа стоеше пред нея. Мечът Найдел висеше на кръста му; на главата му имаше тънка сребърна диадема. Воршева беше до него — тъмният облак на косата й се спускаше буйно по раменете й и се развяваше от полъха на вятъра.
	— Кой идва пред мен? — попита Джосуа с бавен отмерен глас и сякаш за да смекчи суровия си тон, отправи към Саймън едва загатната усмивка.
	— Един, който ще бъде посветен в рицарство, принце — също така сериозно отвърна Бинабик. — Твой и на Бога слуга. Сеоман, син на Ейлференд и Сузана.
	— Кой говори вместо него и се заклева, че това, което казва, е истина?
	— Аз съм Бинбиникегабеник от Ийканук и се кълна, че това е истина. — Бинабик се поклони. Изисканият жест на дребосъка предизвика сред тълпата вълна на веселие.
	— А спазил ли е той бдението си, изповядан ли е?
	— Да! — обади се припряно Странгиард. — Той такова… Искам да кажа, спази го!
	Джосуа потисна още една усмивка.
	— Тогава нека Сеоман излезе напред!
	Малката ръка на Бинабик докосна Саймън над лакътя и той пристъпи към принца, после коленичи в гъстата, полюшваща се трева. Студени тръпки пробягаха по гърба му.
	Джосуа почака малко и заговори:
	— Ти ни служи храбро, Сеоман. В голяма опасност ти рискува живота си за мен и се завърна с нещо неоценимо. Сега, пред очите на Бога и хората, ще те издигна и ще ти дам титла и чест над другите, но също така и ще възложа на раменете ти бреме, по-тежко от това, което трябва да носят другите. Ще се закълнеш ли да носиш и двете?
	Саймън си пое дъх, за да прозвучи гласът му твърдо, а също и за да се увери, че помни думите, на които толкова старателно го учеше Деорнот.
	— Ще служа на Усирис Ейдон и моя господар. Ще вдигна падналите и ще защитавам невинните Божии създания. Няма да отклонявам очи от дълга си. Ще защитавам земята на своя принц от неприятели — духовни и телесни. Кълна се в това в името и честта си и нека Елисия, светата майка на Ейдон, ми е свидетелка.
	Джосуа се приближи и положи здравата си ръка на главата на Саймън.
	— Тогава те наричам свой човек, Сеоман, и те посвещавам в рицарство. — Той вдигна очи. — Скуайър!
	Джеръмайъс пристъпи напред.
	— Тук съм, принц Джосуа! — Гласът му леко трепереше.
	— Донеси меча му.
	След моментно объркване — дръжката се беше заплела в ръкава на отец Странгиард — Джеръмайъс донесе меча в покритата с орнаменти кожена ножница. Беше добро, но иначе обикновено еркинландско оръжие. Саймън изпита моментно съжаление, че мечът не е Трън, после се самобичува мислено и се нарече самонадеян идиот. Никога ли нямаше да е доволен? А и какво щеше да стане, ако Трън не се подчинеше на ритуала и се окажеше тежък като воденичен камък? Нямаше ли да изглежда като абсолютен глупак? Ръката на Джосуа на главата му изведнъж стана тежка като Трън. Саймън се приведе, та никой да не види как пламва лицето му.
	След като Джеръмайъс старателно препаса меча на кръста му, Саймън го измъкна, целуна дръжката, след това направи знака на Дървото и положи меча на земята в краката на Джосуа.
	— На твоите услуги, господарю.
	Принцът свали ръката си, после извади тънкия Найдел от ножницата и докосна раменете на Саймън — дясното, лявото, после пак дясното.
	— Пред очите на Бога и хората — стани, сър Сеоман.
	Саймън се изправи и се олюля. Свършено беше. Той беше рицар. Съзнанието му беше почти толкова замъглено, колкото ниско спусналото се небе. След дълъг миг тишина започнаха поздравленията.


	Часове след церемонията Саймън се събуди, задъхан от сън за смазваща тъмнина и почти задушен под куп одеяла. Слаби зимни слънчеви лъчи огряваха раираната палатка на Джосуа и ивици червена светлина лежаха върху ръката му като боя. Беше ден. Бе спал и всичко беше само ужасен сън…
	Той седна, засумтя и се заизмъква от завивките. Стените на палатката трепереха от вятъра. Дали бе извикал? Надяваше се, че не. Наистина щеше да е унизително да се събуди с вик в деня, когато бе посветен в рицарство за храбростта си.
	— Саймън? — На стената до вратата се появи малка сянка. — Събуди ли се?
	— Да, Бинабик. — Саймън посегна към ризата си. Дребният трол се вмъкна в палатката.
	— Добре ли спа? Хич не е лесно да стоиш буден цяла нощ, а и понякога след това е трудно да заспиш.
	— Спах. — Саймън сви рамене. — Сънувах странен сън.
	Тролът вдигна вежда.
	— Помниш ли го?
	Саймън се замисли.
	— Не съвсем. Някак си ми се изплъзва. Нещо за крал и увехнали цветя, за мирис на земя… — Той поклати глава. Беше го забравил.
	— Е, нищо. — Бинабик щъкаше из палатката на принца и търсеше наметалото на Саймън. Най-после го намери, обърна се и го метна върху новопроизведения рицар, който си намъкваше панталоните. — Твоите сънища често те смущават, но рядко ти помагат да получиш повече знания. Май ще е по-добре да не се безпокоиш от спомена за всеки от тях.
	Саймън се засегна.
	— Знания? Какво имаш предвид? Амерасу каза, че сънищата ми означават нещо. Също и ти, и Гелое.
	Бинабик въздъхна.
	— Исках да кажа само, че не ни върви особено, когато разкрием смисъла им. Затова ми се струва по-добре да не се смущаваш от тях — поне сега, когато трябва да се радваш на великия си ден.
	Сериозното лице на трола беше достатъчно, та Саймън да се засрами от забележката си.
	— Прав си, Бинабик. — Той закопча колана на меча си. Непривичната тежест беше още едно от необикновените неща в този ден на чудеса. — Днес няма да мисля за… за нищо лошо.
	Бинабик сърдечно го тупна по ръката.
	— Ето, сега говори моят спътник от множество пътешествия! Да тръгваме. Освен че предостави палатката си, за да се наспиш на спокойствие, Джосуа се погрижи и добре да нахранят всички ни, пък и за други удоволствия.
	Палатковият лагер в сянката на дългата северна стена на Сесуад’ра беше окичен с разноцветни ленти, които плющяха и се развяваха от силния вятър. Като ги видя, Саймън не можеше да не си спомни за дните си в Джао е-Тинукай’и — спомени, които обикновено се стараеше да прогонва поради сложните и объркващи чувства, които предизвикваха. Всичките днешни прекрасни думи не можеха да променят истината, не можеха да накарат Краля на бурите да си отиде. Саймън се беше уморил да се страхува. Камъкът на раздялата беше убежище само за малко: Как копнееше той за дом, за безопасност и свобода от ужаса! Амерасу, Родената на кораб бе видяла сънищата му. Бе му казала, че не трябва да поема нови товари, нали? Но Амерасу, която бе видяла толкова много неща, за други пък беше сляпа. Може да се бе излъгала и за неговата съдба.
	Саймън мина през напуканата врата и влезе в осветения с факли Дом на раздялата. Просторното помещение беше пълно с хора, насядали върху постлани наметала и одеяла. Облицованият с плочи под бе почистен от вековните мъхове и треви. Малки огньове пламтяха навсякъде. В тези тежки дни имаше твърде малко поводи за веселие, но прогонените от много места и държави хора, събрани тук, изглеждаха радостни. Всички викаха Саймън да спре при техния огън и да го почерпят, така че му отне доста време, докато стигне до високата маса — масивна каменна плоча, част от оригиналната зала на ситите — където го чакаха принцът и обкръжението му.
	— Добре дошъл, сър Сеоман. — Джосуа стана и му посочи мястото от лявата си страна. — Нашите заселници от Нови Гадринсет не пожалиха усилия, за да вдигнат голям празник. Заповядай — има заек и яребица, пилета, мисля, и пъстърва от Стефлод. — Той се наведе и заговори по-тихо. Въпреки седмиците мир лицето на принца изглеждаше изтощено. — Нахрани се, момче. Задава се още по-бурно време. Може да ни се наложи да живеем от тлъстините си като мечки.
	— Нови Гадринсет? — попита Саймън.
	— Ние сме само гости в Сесуад’ра — каза Гелое. — Принцът е прав, че би било самонадеяно да наричаме нашите заселници с името на свещеното място на ситите.
	— И тъй като Гадринсет е изходната точка за много от нашите жители, а и името е подходящо — то означава „сборно място“ на стар еркинландски, — нарекох така нашия палатков град. — Принцът вдигна чашата си от кован метал. — За Нови Гадринсет!
	Всички повториха тоста му като ехо.
	Малкото дарове на долината и гората наистина се използваха рационално. Саймън ядеше с ентусиазъм, който граничеше с ярост. Не бе ял от обяд на предния ден и по-голямата част от нощното му бдение бе запълнена с мисли за храна. После изтощението бе потиснало апетита му, но сега той се бе върнал с пълна сила.
	Джеръмайъс стоеше зад него и пълнеше чашата му с разредено вино всеки път, когато Саймън я изпразваше. Саймън все още не се чувстваше удобно, че приятелят му от Хейхолт трябва да му прислужва, но Джеръмайъс го приемаше като нещо съвсем естествено.
	Когато някогашният чирак дойде в Сесуад’ра, тласкан на изток от слуховете за нарастващата армия на Джосуа, Саймън се изненада — не само от промяната във вида на Джеръмайъс, но и от самата неправдоподобност на срещата им, особено на такова странно място. Но ако Саймън беше изненадан, то Джеръмайъс беше смаян от откритието, че Саймън още е жив, и още по-слисан от разказа за това, което се бе случило на приятеля му. Той явно мислеше оцеляването на Саймън за истинско чудо и се бе хвърлил да му служи като човек, изпълняващ религиозни предписания. След като се сблъска с непоколебимата му решителност, Саймън отстъпи, но не престана да се чувства неловко. Беше му неудобно от себеотрицателната привързаност на Джеръмайъс: когато понякога се проявяваше дори намек за някогашното им шеговито приятелство, беше много по-доволен.
	Джеръмайъс караше Саймън да разказва и преразказва всичко, което му се беше случило, но не обичаше да говори много за собствените си преживелици. Казваше само, че бил принуден да работи в леярните под Хейхолт и че Инч, предишният помощник на Моргенес, бил жесток господар. Саймън усещаше, че има много неказани неща, и мълчаливо добавяше към сметката на бавно говорещия гигант още неща за уреждане. В края на краищата сега той беше рицар, а нима това не беше нещо, което правят рицарите? Въздават справедливост…
	— Къде си се отнесъл, Саймън? — каза лейди Воршева и го изтръгна от дълбоката му замисленост. Растящото в нея дете бе започнало да й личи, но тя още изглеждаше малко дива, като кон или птица, който понасят човешко докосване, но никога няма да бъдат напълно опитомени. Той си спомни първия път, когато я бе видял в двореца в Наглимунд и се бе запитал какво би могло да кара една толкова прекрасна жена да изглежда така ужасно нещастна. Сега изглеждаше по-доволна, но някакъв остър ръб все още бе останал у нея.
	— Извинете, милейди. Мислех си за… за миналото. — Той се изчерви. За какво ли трябва да се говори на масата с жената на принца? — Светът е странен.
	Воршева се усмихна развеселена.
	— Да, странен е. Странен и ужасен.
	Джосуа стана, почука с чашата си по каменната маса и претъпканата стая най-после притихна. Когато десетките немити лица вдигнаха очи към принца, Саймън направи внезапно стряскащо откритие.
	Всички тези хора от Гадринсет, които зяпваха, когато гледаха Джосуа — те всички бяха той! Бяха това, което преди беше и той. Той винаги бе стоял отстрана и бе гледал важните господа. И сега по чудо — направо не беше за вярване — беше един от височайшата компания, рицар на масата на принца, така че сега другите го гледаха завистливо — но все още си беше същият Саймън. Какво значеше това?
	— Събрали сме се по много причини — каза принцът. — Първо, и най-важно — да благодарим на нашия Бог, че сме живи и в безопасност в това убежище, заобиколено с вода и защитено от врагове. Тук сме също и да празнуваме навечерието на Деня на свети Гранис, който е празник и се чества с пост и спокойни молитви, но предишната вечер се отбелязва с хубаво ядене и вино! — Той вдигна чашата си в отговор на приветствията на тълпата и когато шумът стихна, се усмихна и продължи: — Празнуваме също рицарството на младия Саймън, наричан сега сър Сеоман. — Последва нов хор от поздравления. Саймън пламна и кимна. — Всички видяхте как той бе посветен в рицарство, видяхте го да поема меча си и да дава своя клетвен обет. Но не сте виждали неговия флаг!
	Разнесе се възбуден шепот. Гутрун и Воршева се наведоха и извадиха навит на руло плат изпод масата — бе стоял току до краката на Саймън. Изорн пристъпи да им помогне и заедно го вдигнаха и го развиха.
	— Гербът на сър Сеоман от Нови Гадринсет — извика принцът.
	На фон от диагонални сиви и зелени линии — цветовете на Джосуа — се очертаваше силуетът на черен меч. Около него като лоза се увиваше бял дракон: очите, зъбите и люспите му бяха щателно избродирани с червен конец. Тълпата изрева и избухна в приветствия.
	— Да живее Убиецът на дракони! — извика някой. Няколко гласа повториха думите му като ехо. Саймън наведе глава — лицето му почервеня отново, после бързо пресуши чашата си. Джеръмайъс, гордо усмихнат, я напълни пак. Саймън обърна и тази. Всичко това беше славно, но все пак… Дълбоко в сърцето си той не можеше да се избави от усещането, че липсва нещо важно. Не точно драконът, макар че той не го бе убил. Не Трън, макар че той не беше меч на Саймън и дори може би нямаше да бъде от никаква полза за Джосуа. Нещо не беше съвсем наред…
	„В името на Дървото — помисли си той с отвращение, — никога ли няма да ти омръзне да се оплакваш, малоумнико?“
	Джосуа отново чукаше с чашата си.
	— Това не е всичко! Не е всичко! — Принцът явно беше доволен от себе си.
	„Сигурно му е много приятно поне веднъж да председателствува и радостни събития!“
	— Има и друго! — извика Джосуа. — Още един подарък, Саймън. — Той махна с ръка и Деорнот се отправи към дъното на залата. Шумът от разговори се надигна отново. Саймън отпи още малко разводнено вино и благодари на Гутрун и Воршева за работата им върху флага — похвали и бродерията и двете се разсмяха. Когато няколко души от тълпата се развикаха и заръкопляскаха, Саймън се обърна и видя Деорнот, който се връщаше. Рицарят водеше кафява кобила.
	Саймън се вторачи в него невярващо.
	— Това е… — Той скочи, удари коляното си в масата и закуцука през препълнената зала. — Намиращата дома! — Той обви ръце около шията на кобилата. Тя, поразена не чак колкото него, леко докосна рамото му с нос. — Но нали Бинабик каза, че се е загубила?
	— Беше — отвърна Деорнот усмихнато. — Когато великаните подгонили Бинабик и Слудиг, те пуснали конете. Един от нашите разузнавателни отряди я намерил близо до развалините на ситския град отвъд долината. Може би е доловила нещо от ситите и се е почувствала в безопасност, след като казваш, че е прекарала при тях известно време.
	Саймън се разплака — и се ядоса сам на себе си, че плаче. Беше сигурен, че кобилата е в списъка приятели и познати, загубени през тази ужасна година. Деорнот го изчака да избърше очите си и каза:
	— Ще я върна при другите коне, Саймън. Прекъснах храненето й. Можеш да я видиш утре сутринта.
	— Благодаря ти, Деорнот. Благодаря ти! — Саймън закуцука обратно към масата на принца.
	Когато седна и прие поздравленията на Бинабик, принцът даде знак на Сангфугол и той се надигна.
	— Празнуваме рицарството на Саймън, както каза принц Джосуа. — Арфистът се поклони на благородниците. — Но той не беше сам в своето пътуване, нито в своята храброст и саможертва. Вие знаете също, че принцът назова Бинабик от Ийканук и Слудиг от Елвритшала „Защитници на кралство Еркинланд“. Но дори с това историята не е доразказана. От шестимата смелчаци, които тръгнаха, само трима се завърнаха. Съчиних тази песен с надеждата, че и в по-късни дни никой от тях няма да бъде забравен.
	И след като Джосуа кимна той подхвана нежна поредица ноти на — арфата си, която му беше измайсторил един от новите заселници, и запя:
P>
	В най-далечния север със зли ветрове
	гдето зимата хапе със зъби заскрежени,
	сред неизбродните снегове
	Урмшайм планина се виси заледена.

	На зова на принца откликнаха в миг
	шест смели сърца, шест честни души:
	Слудиг, Гримрик и тролът Бинабик,
	Етелбърн, Саймън и храбрият Хейстън.

	Да намерят на рицаря мощния меч,
	черния Трън на Камарис,
	изкован от небесна звезда,
	да спасят те страната на принца.
P$
	Шепотът престана и мълчание се възцари сред събраните. Дори Джосуа се заслуша умислено, сякаш песента можеше да му донесе победа. Пламъците на факлите се люлееха. Саймън пак надигна чашата си.


	Беше съвсем късно. Сангфугол беше сменил арфата с лютнята си, Бинабик свиреше с флейтата си някъде в навалицата, а танците вече се бяха превърнали повече в клатушкане и смях. Саймън беше изпил много вино и танцуваше с две момичета от Гадринсет — една хубавичка и закръгленка и слабата й приятелка. Момичетата си шушукаха почти през цялото време, впечатлени от Саймън, от юношеската му брада и от големите почести, които му се оказваха. И се кискаха неудържимо всеки път, когато той се опитваше да им каже нещо. Накрая, объркан и ядосан не на шега, той се сбогува с тях и им целуна ръка, както се предполагаше, че трябва да постъпват рицарите, което предизвика нови изблици на нервен смях. Ама тия двете наистина бяха почти деца, реши Саймън.
	Джосуа бе изпратил Воршева да си легне, след това се върна, за да изчака края на празненството. Сега седеше и говореше тихо с Деорнот. И двамата изглеждаха уморени.
	Джеръмайъс дремеше в един ъгъл, решен да не си ляга, докато Саймън е още на крака, въпреки обстоятелството, че приятелят му бе спал до след пладне. Саймън вече бе започнал да мисли сериозно да се замъкне до леглото си, когато видя Бинабик на вратата на Дома на раздялата. Куантака стоеше до него и душеше въздуха в голямата зала със смесица от любопитство и недоверие. Бинабик остави вълчицата на прага, влезе, повика с пръст Саймън и тръгна към стола на Джосуа.
	— Значи са го сложили да легне? — тъкмо казваше Джосуа. — Добре. — Обърна се, когато Саймън се приближи. — Бинабик носи новини. Добре дошли новини.
	Тролът кимна и каза:
	— Не познавам този човек, но Изорн явно смята, че идването му е важно. Граф Еолаир от Хернистир — обясни той на Саймън. — Току-що е дошъл с лодка тук, в Нови Гадринсет. — Усмихна се при това име: явно все още му изглеждаше недодялано новоизмислено. — Сега е много уморен, но ми каза, че имал важни новини за нас, които ще ни съобщи утре сутринта, ако принцът желае.
	— Разбира се. — Джосуа замислено потупа брадичката си. — Всяка новина от Хернистир е ценна, макар да не ми се вярва новината на Еолаир да е хубава.
	— Много вероятно. Обаче Изорн казва още — Бинабик понижи глас и се наведе по-близо до принца, — че Еолаир смята, че е научил нещо важно за… — гласът му стана още по-тих — Великите мечове.
	Деорнот възкликна изненадано.
	Джосуа за момент запази мълчание.
	— Добре — каза той най-после. — Утре, в Деня на свети Гранис, може би ще научим дали граф Еолаир е пратеник на надеждата, или на отчаянието. — Стана, обърна чашата си с дъното нагоре и я завъртя с пръсти. — По леглата тогава. Ще изпратя да ви повикат, когато Еолаир се събуди.
	Принцът закрачи през залата по каменните плочи. Факлите караха сянката му да подскача по стените.
	— По леглата, както каза принцът — засмя се Бинабик. Куантака се хвърли към тях и навря глава под ръката му. — От този ден ще останат много спомени, нали, Саймън?
	Саймън можа само да кимне.


>>	2. Вериги от много видове

	Принцеса Мириамел гледаше океана.
	Когато беше малка, една от бавачките й бе казала, че морето е майка на планините, че цялата суша е произлязла от него и ще се върне в морето един ден, точно както за изчезналата Кхандия се говори, че е потънала в бездънните дълбини. Океанът, който се блъскаше в скалите под дома на нейното детство в Меремунд, сигурно ламтеше да срине скалистия връх.
	Други наричаха морето майка на чудовища, на килпи и кракени, орки и уиги. Черните дълбини, Мириамел го знаеше, гъмжаха от странни същества. Бе виждала грамадни безформени туловища, изхвърлени на каменистите плажове на Меремунд — гниеха на слънце под изплашените, хипнотизирани очи на местните жители, докато отливът не ги отнесеше обратно в тайнствените бездни. Нямаше никакво съмнение, че морето ражда чудовища.
	А когато майка й замина, за да не се върне никога, и баща й се запи, океанът дори й стана нещо като родител. Въпреки настроенията му, променливи като часовете на слънчевата и лунната светлина, капризни като бурите, които разбунваха повърхността му, океанът даваше някаква устойчивост на детството й. Прибоят я приспиваше вечер и тя се събуждаше всяка сутрин от крясъците на чайките и виждаше опънатите платна в пристанището под замъка — трептяха като листчетата на огромни цветя.
	Океанът бе изпълнявал много роли в живота й и бе означавал много. Но до този момент — сега тя стоеше до парапета на кърмата на „Облака на Еадне“ и белите шапки на Великото зелено се простираха във всички посоки — никога не бе мислила, че океанът би могъл да бъде и затвор, менгеме, от което можеш да избягаш по-трудно, отколкото от каквато и да било постройка от камък и желязо.
	Когато корабът на граф Аспитис се отправи на юг от Винита, на път към залива Фиранос и разпилените около него острови, Мириамел за пръв път почувства, че океанът се обръща срещу нея, че я сграбчва по-сигурно, отколкото някога свитата на баща й я бе обвързвала с ритуали и правила или войниците му я бяха обграждали с остра стомана. Бе успяла да избяга от тези пазачи, нали? Но как можеше сега да избяга от стотици километри пусто море? Не, по-добре беше да се предаде. Беше се уморила да се бори. Каменните скали могат гордо да стоят цяла вечност, но дори те накрая падат в океана. Вместо да се съпротивлява, по-добре щеше да е да се остави да я носят вълните на приливите и отливите — като дъска, изгладена от теченията, но все пак движеща се, винаги в движение. Граф Аспитис не беше лош човек. Вярно, че не се отнасяше към нея със същото внимание, както преди две седмици, но все още говореше любезно с нея — поне когато тя правеше това, което искаше той. Така че щеше да прави това, което той искаше. Щеше да се носи по вълните като плавей, без да се противи, докато времето и събитията не я изкарат отново на брега…
	Една ръка докосна ръкава й, тя стреснато подскочи, обърна се и видя Ган Итай. Набразденото с преплетени бръчки лице на нискийката беше безизразно, но в очите й проблясваха златни искрици.
	— Не исках да те стряскам, момиче. — Ган Итай застана до Мириамел и двете се вторачиха в неуморната вода.
	— Когато не се вижда никаква суша — каза най-после Мириамел, — може да си отплувал и извън края на света. Искам да кажа — все едно никъде няма земя.
	Нискийката кимна. Рядката й бяла коса се развяваше.
	— Понякога нощем, когато съм на палубата и пея, се чувствам, сякаш пресичам Безкрайния и Вечен океан, този, който моят народ е прекосил, за да дойде в тези земи. Казват, че океанът бил черен като катран, но гребените на вълните блестели като бисери.
	Ган Итай посегна и стисна ръката на Мириамел. Стресната, принцесата не се възпротиви, а продължи да гледа морето. След миг дългите кожести пръсти на нискийката пъхнаха нещо в ръката й.
	— Морето може да бъде самотно място — продължи Ган Итай, сякаш не знаеше какво прави собствената й ръка. — Много самотно. Трудно е да намериш приятели. Трудно е да разбереш на кого можеш да се довериш. — Ръката й се отдръпна и потъна отново в широките ръкави на робата й. — Надявам се, че ще откриеш хората, на които можеш да вярваш… лейди Мария. — Паузата пред фалшивото име на Мириамел беше недвусмислена.
	— Аз също — каза принцесата смутено.
	— Аха. — Ган Итай кимна и усмивка изкриви тънките й устни. — Изглеждаш малко бледа. Може би вятърът е прекалено силен. Може би трябва да се прибереш в каютата си. — Нискийката бързо наведе глава, после си тръгна. Кафявите й боси крака ловко я носеха по клатушкащата се палуба.
	Мириамел я гледаше как се отдалечава, после погледна към румпела, където граф Аспитис разговаряше с кормчията. Графът вдигна ръка, за да оправи златното си наметало, което вятърът беше омотал около него, видя Мириамел и й се усмихна за миг, после се върна към разговора си. Нищо в усмивката му не беше необикновено — освен може би нейната небрежност, — но Мириамел внезапно усети студ в сърцето си и стисна още по-силно късчето пергамент в юмрука си, изплашена, че вятърът може да го измъкне от ръката й и да го запрати право при Аспитис. Нямаше никаква представа какво е това, но някак си беше съвсем сигурна, че не иска той да го види.
	Насили се да мине по палубата бавно, като се държеше за перилата. Но пък и наистина не можеше да върви с такава лекота, като Ган Итай.
	В полутъмната каюта внимателно разгъна пергамента. Трябваше да го държи пред запалената свещ, за да може да разчете дребничките разкривени букви.
C>
	Вършил съм много злини — прочете тя — и знам, че вече не ми вярваш, но моля те, повярвай, че тези думи са честни. Приемал съм много образи, но нито един от тях не е бил задоволителен. Падреик беше глупак, Кадрах — мошеник. Може би мога да стана нещо по-добро, преди да умра.
C$
	Тя се запита къде ли е могъл да намери пергамент и мастило и реши, че навярно му ги е дала нискийката. Втренчена в писмото, Мириамел си спомни изнемощелите ръце на монаха и тежките му вериги. Бодна я съжаление — как ли се бе мъчил да напише това! Но защо не искаше да я остави на мира? Защо никой не искаше просто да я остави на мира?
C>
	Ако четеш това, значи Ган Итай е направила, каквото обеща. Тя е единствената на този кораб, на която можеш да вярваш — с изключение може би на мен. Знам, че съм те мамил и изоставял. Аз съм слаб човек, господарке, но поне в предупрежденията си съм ти служил добре и все още се опитвам да го правя. Ти не си в безопасност на борда на този кораб. Граф Аспитис е дори по-лош, отколкото го смятах. Той не е само позлатено създание на двора на херцог Бенигарис. Той е слуга на Приратес.
	Казвал съм ти много лъжи, господарке, а и много истини съм скривал от теб. Не мога тук да поправя всичко това. Пръстите ми вече са уморени, ръцете ме болят. Но ще ти кажа следното: никой на света не познава по-добре злия проповедник Приратес от мен. Няма жив човек, който да носи по-голяма отговорност от мен за това зло, защото аз му помогнах да стане това, което е.
	Това е дълга и сложна история. Достатъчно е да кажа, че аз, за свой вечен и ужасен срам, дадох на Приратес ключа за врата, която той никога не трябваше да отваря. По-лошо — направих това, след като вече знаех какъв ненаситен звяр е той. Отстъпих пред него, защото бях слаб и изплашен. Това е най-лошото, което направих през един живот, изпълнен с печални грешки.
	Повярвай ми в това, господарке. За мое съжаление добре познавам нашия неприятел. Надявам се, че ще ми повярваш и като казвам, че Аспитис изпълнява не само заповедите на своя господар Бенигарис, а също и на кървавия проповедник. Това се знаеше от всички във Винита.
	Трябва да избягаш. Може би Ган Итай може да ти помогне. За съжаление не мисля, че някога ще бъдеш пазена отново толкова небрежно, колкото във Винита. Моят страхлив опит да избягам потвърди това. Не знам как и защо, но те умолявам да избягаш възможно най-скоро. Избягай в странноприемницата „Вокалът на Пелина“ в Кванитупул. Вярвам, че Диниван е изпратил други там и може би те ще ти помогнат да избягаш при чичо си Джосуа.
	Трябва да спра, защото всичко ме боли. Няма да те моля да ми простиш. Не съм заслужил никаква прошка.
C$
	По края на пергамента беше размазана кръв. Мириамел я гледаше със замъглени от сълзи очи. Изведнъж някой рязко почука на вратата и сърцето й подскочи. Тя смачка бележката в длан, докато вратата се отваряше.
	— Мила лейди — каза ухилен Аспитис, — защо се криеш тук в тъмното? Ела да се разходим по палубата.
	Пергаментът просто я изгаряше, сякаш беше стиснала тлеещ въглен.
	— Аз… Не се чувствам добре, господине. — Тя поклати глава, като се помъчи да не покаже колко е задъхана. — Нека го отложим.
	— Мария — смъмри я графът, — казах ти, че ме очарова именно твоята селска откритост. Нима се превръщаш в капризна дворцова дама? — С една голяма крачка той стигна до нея. Ръката му я погали по врата. — Ела. Нищо чудно, че се чувстваш зле, като седиш в тази тясна каюта. Имаш нужда от въздух. — Той се наведе и докосна с устни кожата под ухото й. — Или може би го предпочиташ тук, в тъмното? Може би просто си самотна? — Пръстите му преминаха нежно по гърлото й, меки като паяжина.
	Мириамел се взираше в пламъка на свещта. Той танцуваше пред нея, но всичко наоколо беше потънало в дълбока сянка.


	Витражите на тронната зала в Хейхолт бяха изпочупени. Дрипави завеси задържаха нахлуващия сняг, но не можеха да спрат смразяващия въздух. Дори Приратес явно усещаше студа — макар да ходеше без шапка, кралският съветник носеше червени роби, подплатени с кожа.
	От всички в тронната зала само кралят и виночерпецът му не обръщаха внимание на студения въздух. Елиас седна с голи ръце и бос на Престола от драконова кост. Беше облечен небрежно, сякаш се излежаваше в личните си покои — но бе препасал дългия си меч. Монахът Хенгфиск, мълчаливият виночерпец на краля, се усмихваше безумно както винаги и явно се чувстваше не по-зле от господаря си в мразовитата зала.
	Върховният крал се отпусна в клетката от драконови кости и изгледа Приратес изпод вежди. В контраст с малахитовите статуи, които стояха от двете страни на трона, кожата на Елиас изглеждаше бяла като мляко. Синкави вени се издуваха на слепоочията му и по жилавите му ръце. Бяха толкова изпъкнали, като че ли всеки миг щяха да се пръснат.
	Приратес отвори уста, сякаш искаше да каже нещо, после я затвори. Въздишката му беше като на мъченик на Ейдон, смазан от глупавата злоба на преследвачите си.
	— Дявол да те вземе, проповеднико — изръмжа Елиас. — Вече реших.
	Кралският съветник не каза нищо, само кимна. На светлината на факлите плешивият му череп блестеше като мокър камък. Въпреки вятъра, който плющеше в завесите, залата бе изпълнена със странна тишина.
	— Е? — Зелените очи на краля светнаха заплашително.
	Проповедникът въздъхна отново, този път по-меко, и заговори примирително:
	— Аз съм твой съветник, Елиас. Правя само това, което ти искаш от мен, а то е да ти помагам да решиш кое е най-доброто.
	— Тогава смятам, че най-доброто е Фенгболд да вземе войници и да тръгне на изток. Искам Джосуа и неговата банда предатели да бъдат измъкнати от дупките си и разбити. Вече твърде дълго отлагах тази работа с мотаенето на Гутулф и Бенигарис в Набан. Ако Фенгболд тръгне сега, ще стигне до бърлогата на брат ми след месец. Ти знаеш каква зима се задава, алхимико — само ти единствен от всички хора. Ако чакам още, шансът пропада. — Кралят раздразнено подръпна бузата си.
	— Колкото до времето, съмнение няма — каза Приратес спокойно. — Мога само отново да поставя под въпрос необходимостта да се преследва брат ти. Той не е никаква заплаха. Дори с многохилядна армия не би могъл да ни спре, преди да осигуриш своята славна, пълна и окончателна победа. Трябва само да се изчака още малко.
	Вятърът смени посоката си и накара знамената, които висяха от тавана, да се набръчкат като езерна вода. Елиас щракна с пръсти и Хенгфиск се стрелна напред с кралската чаша в ръце. Елиас отпи, закашля се и започна да пие отново, докато не изпразни купата. Капка димяща черна течност се лепна за брадата му.
	— Лесно ти е да го кажеш — изръмжа кралят, след като преглътна. — В името на кръвта на Ейдон, казвал си го много пъти. Но вече чаках достатъчно. Омръзна ми да чакам.
	— Но чакането си струва, твое величество. Знаеш това.
	Лицето на краля моментално стана замислено.
	— И сънищата ми стават все по-странни, Приратес. По-… реалистични.
	— Това е обяснимо. — Приратес успокоително вдигна дългите си пръсти. — Ти носиш голямо бреме, но скоро всичко ще си дойде на мястото. Ще владееш кралство с величие, каквото светът не е виждал, стига само да си по-търпелив. Всяко нещо с времето си — като войната, като любовта.
	— Хм! — Елиас кисело се оригна и раздразнението му се върна. — Какво ли разбираш от любов точно ти, проклет евнух! — При тези думи Приратес трепна и за миг присви очи така, че заприличаха на цепки, но кралят гледаше навъсено надолу към меча Печал и не го видя. Когато отново вдигна очи, лицето на проповедника беше невъзмутимо спокойно. — Тогава ти какво получаваш за всичко това, алхимико? Така и не можах да разбера!
	— Освен удоволствието да ти служа, твое величество?
	Смехът на Елиас беше рязък и кратък като кучешки лай.
	— Да, освен него.
	Приратес за момент го огледа преценяващо. Странна усмивка изкриви тънките му устни.
	— Власт, разбира се. Властта да правя каквото искам… каквото трябва.
	Очите на краля се отместиха към прозореца. Един гарван беше кацнал на перваза и чистеше с клюн лъскавите си черни пера.
	— А какво искаш да правиш, Приратес?
	— Да научавам. — За миг старателно поддържаната маска на държавничество се смъкна от лицето на проповедника. Мярна се лицето на дете — ужасно, ненаситно дете. — Искам да знам всичко. За целта ми е нужна власт, която е нещо като позволение. Има тайни толкова тъмни, толкова дълбоки, че единственият начин да ги разкриеш е да разкъсаш вселената и да се добереш до самите корени на Смъртта и Небитието.
	Елиас вдигна ръка и за пореден път махна за чашата си. Продължаваше да гледа гарвана, който подскочи по перваза и наклони глава, за да отвърне на кралския поглед.
	— Странно говориш, проповеднико. Смърт? Небитие? Те не са ли едно и също?
	Приратес се усмихна злобно, макар че не бе ясно защо.
	— О, не, твое величество. Ни най-малко.
	Елиас внезапно се завъртя на стола и протегна глава иззад пожълтелия череп с остри като кинжали зъби на дракона Шуракай.
	— Проклет да си, Хенгфиск! Не видя ли, че ти поисках чашата си? Гърлото ми гори!
	Опуленият монах забърза към краля. Елиас внимателно взе чашата от ръцете му и я остави на масата, после удари Хенгфиск по главата толкова силно, че виночерпецът рухна на пода като поразен от гръм. Елиас спокойно изпи димящото питие. Хенгфиск лежа известно време отпуснат като медуза, после се надигна и взе празната чаша. Идиотската му усмивка не бе изчезнала, само бе станала по-широка и по-объркана, сякаш кралят бе проявил към него огромна любезност. Монахът се поклони и пак отстъпи в сянката.
	Елиас не му обърна внимание.
	— Значи решено. Фенгболд ще вземе Еркинската гвардия плюс войници и наемници и ще тръгне на изток. И ще ми донесе ухилената глава на брат ми набучена на пика. — Кралят замълча, после попита замислено: — Смяташ ли, че норните ще тръгнат с Фенгболд? Те са свирепи бойци, а студът и тъмнината за тях са нищо.
	Приратес вдигна безкосмените си вежди.
	— Струва ми се малко вероятно, кралю. Те май не обичат да пътуват денем, нито пък харесват компанията на смъртните.
	— Не са много полезни съюзници, нали? — Елиас се намръщи и поглади дръжката на Печал.
	— О, доста ценни са, твое величество. — Приратес се усмихна. — Те ще ни помогнат, когато истински се нуждаем от тях. Техният господар — твоят най-велик съюзник — ще се погрижи за това.
	Гарванът мигна със златното си око, грубо изграка и отлетя. Парцаливата завеса на прозореца заплющя от жилещия вятър.


	— Може ли да го подържа? — Мейгуин протегна ръце.
	С неспокойно изражение младата майка й подаде бебето. Мейгуин неволно се запита дали жената се бои от нея — кралската дъщеря с черни траурни дрехи и странно поведение.
	— Много ме е страх да не се разболее, господарке — каза младата жена. — Цял ден плаче, едва не полудях. Гладен е, горкичкият, но не искам да пищи край теб, господарке. Ти трябва да мислиш за по-важни работи.
	Мейгуин почувства, че ледът, който бе сковал сърцето й, лекичко се размеква.
	— Не се тревожи за това. — Тя задундурка розоволикото бебе, което явно се канеше да зареве отново. — Как се казва, Кайуай?
	Младата жена стреснато вдигна очи.
	— Ти ме познаваш, господарке?
	Мейгуин тъжно се усмихна.
	— Вече не сме толкова много. Всичко на всичко по-малко от хиляда в тези пещери. Да, няма вече толкова много хора в Свободен Хернистир, че да ми е трудно да ги запомня.
	Кайуай кимна, широко отворила очи.
	— Това е ужасно. — Можеше да е била хубава преди войната, но сега зъбите й бяха изпадали и беше ужасяващо слаба. Мейгуин беше сигурна, че дава храната си на детето.
	— Как се казва? — напомни и Мейгуин.
	— О! Сиадрет, господарке. Така се казваше баща му. — Кайуай тъжно поклати глава. Мейгуин не разпитва повече. За повечето оживели разговорите за бащи, съпрузи и синове бяха печално предсказуеми. Повечето разкази свършваха с битката при Инискрих.
	— Принцеса Мейгуин! — Старият Краобан досега бе гледал мълчаливо. — Трябва да тръгваме. И други хора те чакат.
	— Имаш право — кимна тя и внимателно върна детето на майка му. Малкото розово личице се смръщи, готово да пролее сълзи. — Много е красив, Кайуай. Нека всички богове го благословят и самата Мирка го дари с добро здраве. Ще стане прекрасен мъж.
	Кайуай се усмихна, залюля детето в скута си и то забрави, че се кани да плаче.
	— Благодаря, господарке. Много се радвам, че си добре.
	Мейгуин, която вече бе тръгнала, спря.
	— Добре ли?
	Младата жена изглеждаше стресната, изплашена, че е казала нещо погрешно.
	— Ами че се върна благополучно изпод земята, господарке. — Тя посочи надолу. — От долу, от дълбоките пещери. Боговете сигурно са благосклонни към теб, щом се върна жива и здрава от такова тъмно място.
	Мейгуин я гледа безмълвно един миг, после се насили да се усмихне.
	— Сигурно. Аз също се радвам, че се върнах. — Тя още веднъж погали бебето по главичката и последва Краобан.
	— Знам, че съдебните прения не са толкова приятно занимание за една жена, колкото дундуркането на бебета — каза през рамо старият Краобан, — но това е нещо, което непременно трябва да направиш. Ти си дъщеря на Лут.
	Мейгуин направи гримаса, но не се притесни.
	— Как е научила тази жена, че съм била долу в пещерите?
	Старецът сви рамене.
	— Ти не се престара да запазиш това в тайна, а и не можеш да очакваш хората да не се интересуват какво става в кралското семейство. Те винаги ще те одумват.
	Мейгуин сбърчи чело. Краобан беше прав, разбира се. Тя бе проявила непредпазливост и своеволие в изучаването на дълбоките пещери. Ако бе искала да го запази в тайна, трябваше да се разтревожи по въпроса по-рано.
	— И какво смятат за това? — попита най-после тя. — Хората, искам да кажа.
	— Какво мислят за твоя авантюризъм? — Той се изсмя кисело. — Смятам, че историите за това са толкова, колкото са огнищата. Някои казват, че си търсила боговете. Други мислят, че си търсила изход. — Той я погледна втренчено над костеливото си рамо. Самодоволният му вид на всезнайко предизвика у нея желание да го плесне. — Към средата на зимата ще заговорят, че си намерила град от злато или си се борила с дракон или двуглав великан. Забрави това. Хорските приказки са като зайците — само глупак се опитва да хукне след тях и да ги хване.
	Мейгуин гледаше намръщено плешивото му теме. Не знаеше какво й харесва по-малко — хората да говорят за нея лъжи или да знаят истината. Внезапно й се прииска Еолаир да се беше върнал.
	„Капризна крава“, подигра се на себе си тя.
	Но наистина искаше. Искаше да може да говори с него, да му разкаже за всичките си идеи, дори за щурите. Той щеше да я разбере, нали? Или може би само щеше да затвърди убеждението си, че е луда? Това във всеки случай нямаше значение: Еолаир беше заминал преди повече от месец и Мейгуин дори не знаеше дали е жив. Самата тя бе го отпратила. Сега горещо желаеше да не го бе правила.


	Изплашена, но взела твърдо решение, Мейгуин така и не смекчи студените думи, които бе отправила към граф Еолаир долу в погребания град Мезуту’а. Те почти не бяха разговаряли през малкото дни между завръщането им оттам и заминаването му да търси въстаническия лагер на Джосуа, за който се говореше.
	Еолаир прекарваше повечето от тези дни долу в древния град — надзираваше двама безстрашни преписвачи, докато копираха дуорските каменни карти върху овча кожа. Мейгуин не го бе придружавала. Въпреки любезността на дуорите, мисълта за пустия кънтящ град я изпълваше само с мрачно отчаяние. Бе сбъркала. Не бе луда, както смятаха мнозина, но със сигурност бе сбъркала. Бе смятала, че боговете са я предопределили да намери там ситите, но сега изглеждаше ясно, че ситите са изгубени и изплашени и не могат да помогнат на народа й. Колкото до дуорите — някогашните слуги на ситите, — те не бяха нещо повече от сенки, неспособни да помогнат дори на себе си.
	При заминаването на Еолаир Мейгуин беше така препълнена с противоречиви чувства, че можа само кратко да се сбогува с него. Той пъхна в ръката й подарък, изпратен от дуорите — блестящ сиво-бял къс от кристал, върху който Юис-фидри бе издълбал името й на своята руническа азбука. Той много приличаше на част от самия Къс, но му липсваше неспокойната вътрешна светлина на онзи камък. След това Еолаир се бе обърнал и бе яхнал коня си, като с всички сили бе потискал гнева си. Тя бе усетила, че нещо се разкъсва в нея, когато графът на Над Мулах препусна надолу по склона и изчезна в снежната виелица. Разбира се, бе се молила за това — боговете трябваше да я подкрепят в това отчаяно време. Боговете обаче явно не бързаха с помощта си.
	Отначало Мейгуин бе помислила, че сънищата й за подземен град са знак за желанието на боговете да помогнат на разбитите й последователи в Хернистир. Сега беше разбрала, че някъде е направила грешка. Бе възнамерявала да намери ситите — древните легендарни съюзници, да си пробие път през самите порти на легендата и да доведе помощ за Хернистир — но това се оказа високомерна глупост. Боговете канеха, при тях не можеше да се нахлува.
	Мейгуин бе сбъркала в тази незначителна точка, но все пак знаеше, че не е постъпила изцяло погрешно. Нямаше значение какви злодеяния беше извършил народът й — боговете нямаше така лесно да го изоставят. Бриниох, Рин, Мураг Едноръкия — те щяха да спасят децата си, тя беше сигурна в това. Някак си щяха да унищожат Скали и Върховния крал Елиас — двамата злодеи, довели до такова унижение един горд и свободен народ. Ако не го направеха, значи целият свят бе празнословна подигравка. Така че Мейгуин щеше да чака по-добър, по-ясен знак и докато чакаше, спокойно щеше да изпълнява задълженията си — да се грижи за своя народ и да тъгува за мъртвите.


	— Какви прошения ще изслушвам днес? — попита тя стария Краобан.
	— Няколко дребни, както и искане за съд, което няма да те зарадва много — отговори рицарят. — Идва от домовете Ърб и Лах, които са съседни имения в покрайнините на Сиркоил. — Старецът бе заемал поста кралски канцлер още от времето на дядото на Мейгуин и познаваше фантастичните тънкости на хернистирския политически живот така, както майстор ковач познава капризите на огъня и метала. — И двата рода притежават по дял от гора, с който са удостоени — обясни той. — Това е единственият път, когато баща ти трябваше да обяви отделни права върху гората и да начертае карта на владенията на всеки, както правят ейдонитските крале, та хората от Ърб и Лах да не се изколят. Те се мразят и вечно воюват. Едва намериха време да отидат на война със Скали и може и да не са забелязали, че я загубихме. — Той се закашля и плю.
	— И какво се иска от мен?
	Краобан смръщи вежди.
	— Не можеш ли да се сетиш? Сега те се карат за пространството в пещерите… — Гласът му се повиши подигравателно. — Това място е за мен, това е за теб. Не, не, мое е. Не, мое е. — Той изсумтя. Дърлят се като прасенца за последната цицка, макар че всички сме подслонени тук при опасности и в лоши условия.
	— Отвратително. — Мейгуин нямаше търпение за такива дребнави глупости.
	— По-добре не бих могъл да го кажа — отвърна старецът.


	Нито родът Лах, нито родът Ърб се впечатлиха особено от присъствието на Мейгуин. Кавгата им се оказа точно толкова дребнава, колкото беше предсказал Краобан. До повърхността бе прокопан тунел от мъжете от двата рода с помощта на хора от други не така важни родове, които живееха в същата пещера. Сега всеки от враждуващите родове твърдеше, че само той е собственик на тунела и другите пещерни жители трябва да му плащат десятък в козе мляко за това, че прекарват стадата си през тунела всеки ден.
	Мейгуин беше отвратена от това и го каза. Заплаши също, че ако такава явна безсмислица като „собственост“ на тунели се появи отново, ще нареди да съберат кавгаджиите, да ги изкарат на повърхността и да ги хвърлят от най-високите скали, които се намерят в каменистия Грианспог.
	Родовете Лах и Ърб не бяха доволни от отсъждането й. Успяха да спрат разправиите си за известно време и поискаха Мейгуин да бъде заменена като съдия от мащехата си Инахуен, която, както казаха, в края на краищата била жена на покойния крал Лут, а не само някаква си дъщеря. Мейгуин се изсмя и ги нарече заговорничещи глупаци. Зрителите, които се бяха събрали заедно с останалите семейства, които деляха пещерата с враждуващите родове, приветстваха здравия разум на Мейгуин и усмиряването на високомерниците от Ърб и Лах.
	Останалата част на прошенията мина бързо. Мейгуин откри, че работата й харесва, макар че някои от споровете бяха тъжни. Беше нещо, което правеше добре — не като да бъдеш малка, деликатна или хубава. Заобиколена от по-хубави, по-грациозни жени, тя винаги бе имала чувството, че излага баща си дори в такъв селски дворец като Тайг. Тук обаче значение имаше само здравият й разум. През последните седмици тя бе открила за своя изненада, че поданиците на баща й я ценят, че са й признателни за желанието да ги изслушва и да бъде справедлива. Като наблюдаваше хората си — дрипави и опушени, сърцето й се свиваше. Хернистирците заслужаваха по-добра участ. И щяха да я получат някак, ако това беше по силите й.
	За известно време успя да забрави почти напълно жестокостта си към графа на Над Мулах.


	Вечерта, почти заспала, Мейгуин внезапно откри, че пада в тъмнина по-обширна и по-дълбока от пещерата, където си бе направила легло. За момент помисли, че земетресение е разтворило земята под нея. След миг бе сигурна, че е сънувала. Но усещането, че бавно се върти в пустотата, бе прекалено реалистично за сън и за нещо толкова реално като земетресение. Бе усещала нещо подобно и по-рано — в нощите, когато бе сънувала красивия град под земята…
	Докато обърканите й мисли пърхаха в мрака като изплашени прилепи, в далечината се зададе облак мъждукащи светлини. Вяха светулки, или искри, или далечни факли. Изкачваха се по спирала нагоре като дим на гигантски лагерен огън, отправени към някаква невъобразима висота.
	„Изкачвай се — каза глас в главата й. — Иди горе, на Високото място. Време е“.
	Плаваща в нищото, Мейгуин започна да се изкачва към далечния връх, където се събираха блещукащите светлинки.
	„Иди горе — нареждаше й гласът. — Време е“.
	И внезапно тя се озова сред множество блещукащи светлини, малки и ярки като далечни звезди. Обкръжи я неясно множество, красиво, но нечовешко, облечено във всички Цветове на дъгата. Създанията се гледаха едно друго с искрящи очи. Грациозните им фигури бяха неясни. Макар че имаха формите на хора, тя някак си усещаше, че са хора не повече от дъждовни облаци или сърни.
	„Време е“, бе казал гласът; сега вече бяха много гласове. Подскачащите, искрящи светлини сияеха, сякаш от небесния свод беше паднала звезда. „На Високото място“…
	И изведнъж фантастичното видение се източи назад, просмука се отново в тъмнината.
	Мейгуин се събуди и видя, че е седнала на сламеника си. Огньовете бяха само блещукащи въглени. В тъмната пещера не се виждаше и чуваше нищо, освен дишането на спящите хора. Тя стискаше дуорския камък от Юис-фидри толкова силно, че пръстите й пулсираха от болка. За миг й се стори, че слаба светлинка проблесна в дълбочината му, но когато го погледна отново, реши, че се заблуждава: това беше само полупрозрачно парче скала. Тя бавно поклати глава. Във всички случаи камъкът нямаше никакво значение в сравнение с това, което беше преживяла.
	Боговете. Боговете отново бяха говорили с нея, този път дори още по-ясно. Високото място, бяха казали те. Време е. Това трябваше да означава, че последните господари на народа й са готови да подадат ръка и да помогнат на Хернистир. И искаха Мейгуин да направи нещо. Сигурно — иначе не биха я докосвали, не биха й пращали този ясен знак.
	Дребните проблеми на току-що изминалия ден вече бяха изтрити от съзнанието й. „Високото място“, каза си тя. И дълго седя в тъмнината, потънала в мисли.


	След като грижливо се увери, че граф Аспитис е още на палубата, Мириамел забърза надолу по тесния коридор и почука на ниската врата. Мърморещият глас зад нея млъкна веднага.
	Отговорът дойде след известна пауза.
	— Да? Кой е?
	— Лейди Мария. Може ли да вляза?
	— Влез.
	Мириамел натисна изкривената врата. Тя поддаде неохотно и се отвори към мъничка каюта. Ган Итай седеше на сламеник под отворения прозорец — тясна цепнатина в горния край на стената. Нещо помръдна там. Мириамел зърна дълга гладка бяла шия и блясък на жълто око; после чайката се измъкна и отлетя.
	— Чайките са като децата. — На сбръчканото лице на Ган Итай се появи усмивка. — Свадливи, разсеяни, но добросърдечни.
	Мириамел смутено поклати глава.
	— Извинявай, че те безпокоя.
	— Безпокоиш ме? Дете, що за глупава мисъл! Вече е ден, нямам какво да пея в момента. От къде на къде ще ме безпокоиш?
	— Не знам, аз само… — Мириамел млъкна. Всъщност не знаеше точно за какво е дошла. — Аз… Трябва да поговоря с някого, Ган Итай. Страх ме е.
	Нискийката посегна към едно трикрако столче, което явно служеше и за маса. Сръчните й кафяви пръсти сметоха няколко изгладени от морето камъчета от столчето в джоба на робата й, после тя го побутна към Мириамел.
	— Седни, дете. Не се притеснявай.
	Мириамел приглади полата си. Питаше се колко ще посмее да каже на нискито. Но щом Ган Итай носеше тайни послания от Кадрах, дали бе останало нещо, което да не знае? Съвсем сигурно й беше известно, че Мария е лъжливо име. Не оставаше нищо друго, освен да хвърли зара.
	— Знаеш ли коя съм?
	Наблюдателката на морето отново се усмихна.
	— Ти си лейди Мария, благородничка от Еркинланд.
	Мириамел се стресна.
	— Така ли?
	Смехът на нискийката изсъска като вятър в суха трева.
	— А нима не си? Най-малкото на доста хора си казала именно това име. Но ако искаш да попиташ Ган Итай коя си наистина, ще ти кажа, или поне ще започна с това, че името ти е Мириамел и си дъщеря на Върховния крал.
	Мириамел изпита странно облекчение.
	— Значи наистина знаеш.
	— Твоят спътник Кадрах го потвърди. Имах подозрения. Навремето срещах баща ти. Миришеш като него, говориш като него.
	— Мириша? Срещала си се с него? — Мириамел се обърка. — Какво искаш да кажеш?
	— Баща ти се срещна с Бенигарис тук, на този кораб, преди две години, когато Бенигарис беше само син на херцога. Аспитис, господарят на „Облака на Еадне“, беше домакин на срещата. Онзи странен магьосник също беше тук — онзи без коса. — Ган Итай поглади главата си.
	— Приратес. — Ужасният вкус на името залепна в устата й.
	— Да, точно той. — Ган Итай седна по-изправено и нададе ухо към някакъв далечен звук. След малко отново насочи вниманието си към гостенката си. — Не научавам имената на всички хора, които се возят на този кораб. Отделям голямо внимание на всеки, който стъпва на подвижното мостче, разбира се — това е част от отговорността на навигатора, — но имената невинаги са важни за морските наблюдатели. Онзи път обаче Аспитис ми каза всичките им имена, както децата ми си изпяват пред мен уроците за приливите, отливите и теченията. Беше много горд с важните си гости.
	Мириамел се озадачи.
	— Децата ти?
	— Ама че незнание! Ами да, разбира се! — каза Ган Итай. — Аз съм прапрабаба двайсет и един пъти.
	— Никога не съм виждала нискийски деца.
	Старата жена я погледна намусено.
	— Знам, че си южнячка само по рождение, дете, но дори в Меремунд, където си израсла, има малко нискийско градче край доковете. Никога ли не си ходила там?
	Мириамел поклати глава.
	— Не ми разрешаваха.
	Ган Итай се нацупи.
	— Жалко. Трябвало е да отидеш и да го видиш. Сега сме по-малко, отколкото бяхме някога, кой знае какво ни носи утрешният прилив? Моето семейство е едно от най-големите, но има само четиристотин семейства от Абаингат на северния бряг чак до Наракси и Харча. Толкова малко за всички дълбоководни кораби! — Тя тъжно поклати глава.
	— Когато баща ми и онези другите са били тук — какво казаха? Какво правеха?
	— Говореха, младо момиче, но за какво, не мога да кажа. Говориха цяла нощ, но бях на палубата с морето и песните си. При това не е моя работа да шпионирам собственика на кораба. Ако действията му не застрашават плаването, останалото не е моя работа. Аз правя само това, за което съм родена: плаша килпите с песните си.
	— Но ти ми донесе писмото на Кадрах. — Мириамел се огледа, за да се увери, че вратата е затворена. — Аспитис не би го одобрил.
	За пръв път в златните очи на Ган Итай се появи нещо като недоволство.
	— Вярно е. Но аз не навредих на кораба. — На сбръчканото й лице се изписа предизвикателство. — Ние сме нискийци, не сме роби. Ние сме свободни хора.
	И погледна Мириамел в очите. Принцесата първа отмести поглед.
	— Ох, не ме е грижа за какво са си говорили. До гуша ми е дошло от мъжете и техните кавги и войни. Искам просто да се махна и да ме оставят на мира — да се свра в някоя дупка и никога вече да не изляза.
	Нискийката не отговори, само я гледаше.
	— Но няма как да избягам през петдесет левги открито море. — Ужасът от всичко това се стовари върху нея и я обзе отчаяние. — Няма ли скоро да стигнем някаква суша?
	— Ще спрем на някой от островите в залива Фиранос. На Спенит, може би на Риза — не съм сигурна кой е избрал Аспитис.
	— Може би ще мога да избягам някак. Но съм сигурна, че много ще ме пазят. — Отчаянието стана още по-тежко. Изведнъж тя се сети нещо. — Ти слизаш ли понякога от кораба, Ган Итай?
	Нискито я погледна преценяващо.
	— Рядко. Но има едно нискийско семейство от Тинукеда’я на Риза. От клана Инджар. Посещавала съм ги един-два пъти. Защо питаш?
	— Защото ако можеш да напуснеш кораба, ще можеш да предадеш съобщение от мен. Да го дадеш на някой, който може да го изпрати до чичо ми Джосуа.
	Ган Итай се намръщи.
	— Разбира се, че ще го направя, но не съм сигурна, че съобщението ще стигне до него. Това ще е нечуван късмет.
	— А имам ли избор? — въздъхна Мириамел. — Разбира се, че е глупаво. Но може би ще помогне, пък и какво друго мога да направя? — Внезапно очите й се напълниха със сълзи и тя сърдито ги избърса. — Никой нищо не може да направи дори ако поиска. Но трябва да опитам.
	Ган Итай се взря в нея тревожно.
	— Не плачи, дете. Караш ме да се чувствам жестока, загдето те измъкнах от скривалището ти в студа.
	Мириамел махна с мокра от сълзи ръка.
	— Все някой щеше да ни намери.
	Нискийката се наведе напред.
	— Може би твоят спътник ще ни подсети на кого да предадем бележката ти, или пък за нещо, което може да се напише на нея. Изглежда ми мъдър човек.
	— Кадрах?
	— Да. В края на краищата той знаеше истинското име на Децата на Кормчията. — Гласът й беше сериозен, но горд, като че ли да знаеш имена беше доказателство за божествена мъдрост.
	— Но как… — Мириамел преглътна края на въпроса. Разбира се, Ган Итай знаеше как да стигне до Кадрах. Нали вече й беше донесла послание от него. Но Мириамел не беше съвсем сигурна, че иска да види монаха. Той й беше причинил толкова мъка, беше разискрил толкова гняв в нея.
	— Ела. — Ган Итай се надигна от сламеника и скочи пъргаво като младо момиче. — Ще те заведа при него. — Тя надникна навън през тясното прозорче. — Няма да му носят храната още цял час. Това ще ни остави достатъчно време за приятен разговор. — Тя се ухили. — Можеш ли да се покатериш с тази рокля?
	Нискийката пъхна пръстите си зад една дъска на голата стена, дръпна и я свали на пода. Зад дъската имаше тъмна дупка.
	— Къде води? — попита Мириамел изненадано.
	— Никъде по-специално — отговори Ган Итай, промуши се през дупката и се изправи, така че в отвора се виждаха само тънките й кафяви крака и подгъвът на робата й. — Това е просто пряк проход до трюма или палубата. Нискийска дупка, както се казва. — Приглушеният й глас имаше слабо ехо.
	Мириамел се вмъкна след нея. До отсрещната стена имаше стълба, а над нея тесен проход в двете посоки. Принцесата сви рамене и последва нискийката по стълбата.
	Проходът беше много нисък. Мириамел върза полата си на възел, за да не й се пречка, и запълзя след Ган Итай. Светлината от стаята на нискийката изчезна зад тях и мракът ги притисна плътно — Мириамел можеше да следва само носа си и тихия шум от пълзенето на Ган Итай. Бордовете на кораба скърцаха и пукаха и на Мириамел й се струваше, че пълзи в гърлото на някакъв грамаден морски звяр.
	На двайсетина лакътя от стълбата Ган Итай спря и Мириамел се блъсна в нея.
	— Внимавай, дете. — Лицето на нискийката се освети от клин светлина, когато тя отмести друга дъска. Вмъкна се през дупката и повика с пръст Мириамел. След тъмнината на прохода мрачната дупка изглеждаше уютно, обляно със слънце място, макар че се осветяваше само от един тесен люк на отсрещната стена.
	— Трябва да шепнем — изшушука морската надзирателка.
	Трюмът беше натъпкан почти до тавана с чували и бурета, всичките вързани, за да не се търкалят при силно вълнение. До едната стена, сякаш и той е вързан поради капризните вълни, се беше свил монахът. Тежка верига оковаваше глезените му, друга — китките му.
	— Ей, ученият! — повика го нискийката. Кръглата глава на Кадрах бавно се надигна, като на пребито куче. Той втренчи поглед в сенките на гредите.
	— Ган Итай? — Гласът му беше прегракнал и изтощен. — Ти ли си?
	Сърцето на Мириамел се сви. Милостиви Ейдон! Да го оковат като нещастно безсловесно добиче!
	— Дойдох да поговоря с теб — прошепна нискийката. — Скоро ли ще дойдат пазачите?
	Кадрах поклати глава. Веригите му тихо издрънчаха.
	— Едва ли. Никога не бързат да ме нахранят. Предаде ли бележката ми на… на дамата?
	— Предадох я. Тя е тук, за да говори с теб.
	Монахът трепна и възкликна изплашено:
	— Какво?! Довела си я тук? — Той вдигна дрънчащите окови пред лицето си. — Не! Не! Отведи я!
	Ган Итай бутна Мириамел напред.
	— Много е нещастен. Поговори с него.
	Мириамел преглътна и каза:
	— Кадрах? Биха ли те?
	Монахът се хлъзна надолу по стената и почти се стопи в сенките до пода.
	— Върви си, лейди. Не искам да те гледам, нито ти да ме гледаш. Върви си.
	Последва продължителна тишина.
	— Говори с него — прошепна Гай Итай.
	— Съжалявам, че са постъпили така с теб. — Тя усети, че всеки момент ще се разплаче. — Каквото и да е имало между нас, никога не бих пожелала да те видя така изтерзан.
	— Ах, лейди, в какъв ужасен свят живеем! — В гласа на монаха се долавяше леко хълцане. — Няма ли да послушаш съвета ми и да избягаш? Моля те!
	Мириамел поклати глава от безсилие, после разбра, че той не може да я види в сянката.
	— Как, Кадрах? Аспитис не ме изпуска от поглед. Ган Итай каза, че може да отнесе писмо от мен и да опита да го даде на някого, който да го предаде — но на кого? Кой би ми помогнал? Не знам къде е Джосуа. Родът на майка ми в Набан се оказа от предатели. Какво мога да направя?
	Тъмната сянка, която беше Кадрах, бавно се изправи.
	— „Бокалът на Пелипа“, Мириамел. Както ти съобщих в писмото си. Там трябва да има някой, който може да помогне. — Не изглеждаше обаче много убеден в това.
	— Кой? На кого да го изпратя?
	— Изпрати го до кръчмата. Нарисувай перо, обградено с кръг. Така ще стигне при някого, който може да помогне, стига там да има някой. — Той вдигна окованата си ръка. — Моля те, махни се оттук, принцесо. След всичко, което се случи, искам само да ме оставят на мира. Не искам да гледаш повече позора ми.
	Мириамел вече наистина се разплака. Трябваше й известно време, докато се овладее.
	— Искаш ли нещо?
	— Кана вино. Не, мех вино: по-лесно ще е да се скрие. Не ми трябва нищо друго. Нещо, което да накара мрака в мен да съответства на този отвън. — Беше мъчително да слуша смеха му. — И още — да избягаш благополучно. Само това.
	Мириамел извърна лице. Не можеше да гледа пребития монах.
	— Ужасно съжалявам — каза тя, после бързо мина покрай Ган Итай и се вмъкна в прохода. От разговора й беше прилошало.
	Нискито каза нещо на Кадрах, после намести дъската и отново потопи тесния проход в мрак. Тъничкото й тяло се промъкна напред и тя поведе Мириамел обратно към стълбата.
	Щом влязоха в каютата, принцесата се разрида безутешно. Ган Итай я гледа разтревожено известно време, после я прегърна с костеливата си ръка.
	— Хайде стига, стига — напевно каза тя. — Пак ще бъдеш щастлива.
	Мириамел развърза полата си и избърса с подгъва очите и носа си.
	— Не, няма да бъда. Нито аз, нито Кадрах. О, Боже, толкова съм самотна! — Разрази се нова буря от ридания.
	Ган Итай я прегръщаше; накрая Мириамел спря да плаче.
	— Жестоко е да се окове така живо създание. — Гласът на нискито беше напрегнат от нещо като гняв. Мириамел, с глава в скута й, беше твърде измъчена, за да отговори. — Те са оковавали така и Руян Ве, знаеш ли? Бащата на нашия народ, Великия кормчия. Когато е трябвало да поеме корабите и за пореден път да вдигне платна, те го хванали и го оковали във вериги. — Нискито се поклащаше напред-назад. — И после изгорили корабите.
	Мириамел изсумтя. Не знаеше за кого говори Ган Итай, а и не я беше грижа.
	— Те искаха да бъдем роби, но ние, Тинукеда’я, сме свободен народ. — Гласът на Ган Итай стана напевен, тя редеше тъжна песен. — Те изгориха корабите ни — изгориха големите кораби, каквито никога вече не можахме да построим в тази нова страна, и ни изоставиха безпомощни тук. Казаха, че го направили уж за да ни спасят от Небитието, но това беше лъжа. Те само искаха и ние да споделим с тях заточението им — ние, които нямахме нужда от тях! Океанът — безпределният, вечният, можеше да е наш дом, но те ни взеха корабите и оковаха могъщия Руян. Искаха да им станем слуги. Не е редно да оковеш във вериги човек, който не ти е причинил никакво зло. Не е редно.
	Ган Итай продължаваше да държи Мириамел в прегръдките си, да се клатушка и да мърмори за ужасната несправедливост. Слънцето се спусна ниско. Каютата започна да се изпълва със сенки.


	Мириамел лежеше в притъмнялата каюта и слушаше тихата песен на Ган Итай. Нискийката беше разтревожена. Мириамел не беше очаквала от нея такива силни чувства, но нещо около пленничеството на Кадрах и сълзите на принцесата бе отприщило у нея горест и гняв.
	Кои бяха нискитата все пак? Кадрах ги наричаше Тинукеда’я — Деца на океана, бе казала Ган Итай. Откъде бяха дошли? От някой далечен остров? Кораби на Тъмния океан, бе казала нискийката, от някъде много далече. Дали това беше пътят към света, където всеки копнее да се върне в някое място или време, пътища, отдавна загубени?
	Мислите й бяха прекъснати от чукане на вратата.
	— Лейди Мария? Будна ли си?
	Тя не отговори. Вратата бавно се отвори. Мириамел се наруга наум: трябваше да я залости.
	— Лейди Мария? — Гласът на графа беше мек. — Болна ли си? Липсваше ми на вечерята.
	Тя разтърка очи, сякаш се събужда от сън.
	— Лорд Аспитис? Съжалявам, не се чувствам добре. Ще поговорим утре, ако се оправя.
	Той се приближи с котешки стъпки и седна на леглото й. Дългите му пръсти погалиха бузата й.
	— Но това е ужасно. Какво те измъчва? Ще кажа на Ган Итай да те види. Тя е изкусна лечителка. Вярвам й много повече, отколкото на всеки знахар или аптекар.
	— Благодаря, Аспитис. Много любезно от твоя страна. Сега трябва да поспя. Съжалявам, че съм толкова лоша компания.
	Графът явно не бързаше да си отиде. Сега галеше косата й.
	— Знаеш ли, лейди, наистина съжалявам за грубите си думи и действия снощи. Започнах много да държа на теб и ме смущава мисълта, че ще си отидеш толкова скоро. В края на краищата ни свързва дълбока любов, нали? — Пръстите му се плъзнаха надолу по шията й и тя настръхна, полазиха я студени тръпки.
	— Боя се, че не съм достатъчно добре, за да говоря за такива неща сега, милорд. Но ти прощавам за думите ти, които бяха прибързани и не идваха от сърцето ти. — За миг тя го погледна в лицето, опитваше се да отгатне мислите му. Очите му изглеждаха невинни, но тя си спомни думите на Кадрах и описанието на сборището, на което е бил домакин, и студът се върна и я накара да се разтрепери; тя с всички сили се мъчеше да го прикрие.
	— Добре — каза Аспитис. — Много добре. Много се радвам, че разбираш това. Прибързани думи. Точно така.
	Мириамел реши да провери изтънчената му искреност.
	— Трябва да разбереш притесненията ми, Аспитис. Баща ми не знае къде съм. Може би манастирът вече му е пратил вест, че не съм пристигнала. Той ще се поболее от тревога. Стар е вече и се страхувам за здравето му. Виждаш защо смятам да се откажа от твоето гостоприемство, колкото и да не ми се иска.
	— Разбира се — каза графът и Мириамел почувства проблясък на надежда: в края на краищата може би го беше разбирала неправилно. — Жестоко е да караме баща ти да се тревожи. Ще му пратим вест веднага щом спрем на суша — мисля, че ще е на остров Спенит. И ще му изпратим добрата новина.
	Тя се усмихна.
	— Той много ще се зарадва, че съм добре.
	— Аха. — Аспитис й върна усмивката. Фините му челюсти и прозрачните му очи биха могли да служат за модел на скулптор за някой от великите герои на миналото. — Но ще има и други хубави новини освен тази. Ще му съобщим, че дъщеря му скоро ще се омъжи за представител на една от набанските Петдесет фамилии.
	Усмивката на Мириамел замръзна.
	— Какво?!
	— Ами ще му кажем за предстоящата ни женитба! — Аспитис се разсмя доволно. — Да, лейди, мислих и мислих, и макар твоят род да не е толкова издигнат, колкото е моят, при това е и еркинландски, реших в името на любовта да плюя на традицията. Ние ще се оженим, когато се върнем в Набан. — Той сграбчи студената й ръка в горещата си длан. — Но ти не изглеждаш толкова щастлива, колкото се надявах, хубава Мария.
	Мислите на Мириамел препускаха, но като в сън за страшно преследване, тя не можа да измисли нищо, освен бягство.
	— Аз… Аз съм смаяна, Аспитис.
	— Е, това е разбираемо. — Той стана, после се наведе да я целуне. Дъхът му миришеше на вино, бузата му — на парфюм. Устата му за момент твърдо се притисна в нейната. — В края на краищата всичко е много внезапно, знам. Но ще е повече от некавалерско да те изоставя… след всичко, което споделихме. И започнах да те обичам, Мария. Северните цветя са различни от тези в моя южен дом, но ароматът им е също така сладък, цъфтежът — също така прекрасен.
	Той спря на вратата.
	— Почини си и се наспи добре. Имаме да си говорим за много неща. Лека нощ. — Вратата се затвори след него. Мириамел моментално скочи от леглото и спусна резето. След това се сгуши под одеялото си и се разтрепери неудържимо.


>>	3. На запад от света

	— Вече съм рицар, нали така? — Саймън прокара пръсти през гъстата козина по шията на Куантака. Вълчицата го гледаше безизразно.
	Бинабик вдигна очи от пергаментите и кимна.
	— С клетва пред твоя бог и твоя принц. — Тролът отново се наведе над книгата на Моргенес. — Това ми се струва достатъчно за изпълнение на рицарския ритуал.
	Саймън се взираше през покритото с плочи пространство на Огнената градина и опитваше да облече мислите си в думи.
	— Но… Но аз изобщо не се чувствам различен от преди. Аз съм рицар… мъж! Но защо се чувствам като същата личност?
	Прекъснат по средата на това, което четеше, Бинабик не отговори веднага.
	— Съжалявам, Саймън — каза той най-после. — Не съм добър приятел в изслушването. Моля те, повтори какво каза.
	Саймън се наведе, взе един изкъртен от настилката камък и го запокити в близкия гъсталак. Куантака се хвърли след него.
	— Щом съм рицар и съм вече мъж, защо се чувствам все същия глупав слуга?
	Бинабик се усмихна.
	— Не само ти си изпитвал тези чувства, приятелю Саймън. Поради това, че е настъпил нов сезон или е отдадено признание, една личност вътрешно не се променя кой знае колко. Ти бе провъзгласен за рицар на Джосуа поради храбростта, която прояви на Урмшайм. Ако се променяш, това не е станало на церемонията вчера, а на планината. — Той потупа обутите в ботуши крака на Саймън. — Не каза ли, че си научил нещо там, а също и от проливането на драконовата кръв?
	— Да. — Саймън погледна опашката на Куантака, която се размахваше над високите бурени като облаче дим.
	— Хората — както тролите, така и тези от равнините, порастват всеки с времето си — продължи дребният мъж, — а не когато някой казва, че са пораснали. Бъди доволен. Ти винаги ще приличаш изключително на Саймън, но все пак виждам големи промени през месеците, откакто сме приятели.
	— Наистина ли?
	— Да. Ти ставаш мъж, Саймън. Нека това протече със скоростта, която му е нужна, и нека да не те безпокои. — Той прелисти страниците пред себе си. — Чуй, искам да ти прочета нещо. — Той прокара възлестия си пръст по редовете, изписани с изящния почерк на Моргенес. — Неизказано съм благодарен на Странгиард, че донесе тази книга от развалините на Наглимунд. Това е последната ни връзка с великия човек, твоя учител. — Пръстът му спря. — А, ето го. Моргенес пише за крал Джон следното:
C>
	— „Ако той беше докоснат от божественост, тя беше най-очевидна в неговите заминавания и пристигания, в способността му да открие правилното време, в което да е на нужното място, и да се възползва от това…“
C$
	— Чел съм тази част — каза Саймън.
	— Тогава би трябвало да си забелязал нейното значение за нашите усилия — отбеляза тролът и продължи:
C>
	— „Защото Престър Джон знаеше, че и във войната, и в дипломацията, както и в любовта и търговията — две други не много различни дейности, — наградата обикновено не се пада на силния и дори не на справедливия, а по-скоро на късметлията. Джон знаеше също, че този, който се движи бързо и без излишна предпазливост, създава собствения си късмет“.
C$
	Саймън се намръщи при доволното изражение на Бинабик.
	— Какво?
	— А! — Тролът беше невъзмутим. — Слушай по-нататък.
C>
	— „Така при войната, която даде Набан в имперските му ръце, Джон докара своята далеч по-малобройна войска през Онестринския проход право сред копията на легионите на Ардривис, когато всички мислеха, че само луд може да постъпи така. Точно това безразсъдство, тази наглед лудост, даде на Джон голямото предимство на изненадата и — дори — създаде у стреснатата набанска армия една атмосфера на внушено от Бога несъпротивление“.
C$
	За Саймън ликуването в тона на дребния трол бе обезпокояващо. Бинабик явно смяташе, че въпросът е някак си твърде ясен. Саймън сбърчи вежди в размисъл.
	— Да не искаш да кажеш, че и ние трябва да бъдем като крал Джон? Че трябва да опитаме да заловим крал Елиас с изненада? — Това беше поразителна мисъл. — Че ние трябва… да го нападнем?
	Бинабик кимна, зъбите му се оголиха в жълта усмивка.
	— Умник си, Саймън! Защо не? Досега само реагирахме, а не действахме. Може би една промяна ще ни е от помощ.
	— А какво ще кажеш за Краля на бурите? — Потресен от тази мисъл, той погледна към облачния хоризонт. Не искаше дори да произнася това име под широкото тъмносиво небе в това усамотено място. — И освен това, Бинабик, ние сме само неколкостотин души. Крал Елиас има хиляди воини.
	Тролът сви рамене.
	— Кой казва, че трябва да се бием армия срещу армия? Във всеки случай малката ни компания нараства всеки ден, тъй като много хора идват през степта в… как го наричаше Джосуа? А, Нови Гадринсет.
	Саймън поклати глава и метна нов огладен от вятъра камък в храсталака.
	— Изглежда ми глупаво. Не, не глупаво, но прекалено опасно.
	Бинабик не се ядоса. Подсвирна на Куантака, която затича към тях, и каза:
	— Може и така да е, Саймън. Хайде да се поразходим.


	Принц Джосуа загрижено гледаше меча. Доброто настроение, което бе показал по време на празника на Саймън, си беше отишло.
	Не че принцът напоследък беше станал по-радостен, реши Деорнот, но бе разбрал, че съмненията му в себе си правят околните неспокойни. Във времена като тези хората предпочитаха един безстрашен принц пред честния и Джосуа вече си беше изработил маска на спокоен оптимизъм за пред поданиците си. Но Деорнот, който го познаваше добре, не се съмняваше, че отговорностите на Джосуа му тежат повече от всякога.
	„Той е като майка ми — осъзна Деорнот. — Странно е да мислиш така за един принц. Но и той като нея смята, че трябва да поеме тревогите и страховете на всички върху себе си, че никой друг не би могъл да носи такова бреме“.
	И, както Деорнот бе виждал да става с майка му, Джосуа също, изглежда, остаряваше по-бързо от околните. Винаги слаб, Джосуа бе измършавял ужасно по време на бягството от Наглимунд. Вярно, сега беше малко понапълнял, но около него цареше странна атмосфера на крехкост — и не изчезваше. Деорнот го смяташе за малко безпомощен, като човек, току-що станал след дълго боледуване. Сивите кичури в косата му се бяха увеличили драстично, а очите му, макар и все така бдителни, бяха леко трескави.
	„Има нужда от спокойствие. Има нужда от отдих. Бих искал да можех да застана край леглото му и да го пазя, докато спи цяла година“.
	— Бог да му даде сили — промърмори той.
	Джосуа се обърна и го погледна.
	— Извинявай, бях се замислил. Какво каза?
	Деорнот поклати глава. Не искаше да лъже, но не искаше и да сподели мислите си. И двамата отново насочиха вниманието си към меча.
	Принцът и преданият му васал стояха край дългата каменна маса в зданието, което Гелое бе нарекла Дом на раздялата. Всички следи от снощното празненство бяха премахнати и сега на гладкия камък лежеше само черният меч.
	— Само като си помислиш колко живот е отнело това оръжие — каза най-после Деорнот и докосна дръжката на меча. Трън беше студен и безжизнен като камъка, на който лежеше.
	— По-добре — промърмори принцът — помисли колко много са загинали, за да могат да го притежават.
	— Но разбира се, щом струва толкова скъпо, не трябва да го оставяме ей така да лежи тук в една отворена зала, където може да влезе всеки. — Деорнот поклати глава. — Това може да е нашата най-голяма надежда, нашата последна надежда! Не трябва ли да го скрием на безопасно място или да наредим да го пазят стражи?
	Джосуа почти се усмихна.
	— С каква цел, Деорнот? Всяко съкровище може да бъде откраднато, всеки замък може да бъде разрушен, всяко скривалище може да бъде издирено. По добре е да е на място, където всички могат да го гледат и да усещат каква надежда има в него. — Той присви очи, все така загледан в меча. — Не че изпитвам голяма надежда, като го гледам. Вярвам, че няма да ме помислиш за по-малко царствен, ако ти кажа, че от него ме побиват тръпки. — Той бавно прокара ръка по оръжието. — Във всеки случай според това, което казаха Бинабик и Саймън, никой не може да отнесе този меч там, където той не иска да отиде. Освен това, ако той лежи тук, пред очите на всички, като Тетаиновата брадва в сърцевината на легендарния бук, може би ще се появи някой, който да ни каже как би могъл да ни служи.
	Деорнот се озадачи.
	— Искаш да кажеш някой от простолюдието, принце?
	Джосуа изсумтя.
	— Има всякакви видове мъдрост, Деорнот. Ако се бяхме вслушали в думите на простите хора, когато ни казваха, че злото е около нас, щяхме да си спестим много страдания. Не, Деорнот, всяка мъдра дума за този меч сега е ценна за нас, всяка стара песен, всяка почти забравена история. — Джосуа не успя да скрие недоволството си. — В края на краищата всъщност нямаме никаква представа какво добро може да ни донесе той, — никаква представа дали изобщо е тук за добро, освен според един неясен древен стих…
	Дрезгав глас го прекъсна и запя:
P>
	Щом скреж покрий камбаната на Клавес
	и Сенки изпълзят на пътя,
	щом притъмней във Кладенеца и водата,
	три Меча ще се появят.
P$
	Двамата мъже се обърнаха изненадани.
	На вратата стоеше Гелое. Тя продължи песента, като се приближаваше към тях.
P>
	Щом Букен от Земята изпълзи
	и спусне се от висотите Хунен,
	кошмарът щом налегне Сън спокоен,
	три Меча ще се появят.

	Да променят съдбата те,
	на Времето Мъглите да разсеят,
	щом Древното е устояло,
	три Меча ще се появят…
P$
	— Не можех да не те чуя, принц Джосуа — имам остър слух. Думите ти са много мъдри. Но колкото до съмнението дали мечът ще помогне… — Тя направи гримаса. — Извини една стара жена за резкостта, но ако не вярваме в силата на пророчеството на Нисес, какво ни остава?
	Джосуа се опита да се усмихне.
	— Не оспорвах, че това е важно за нас, валада Гелое. Просто бих искал да съм по-наясно що за оръжия са тези мечове.
	— Както и всички ние. — Магьосницата кимна на Деорнот, после хвърли бърз поглед към черния меч. — И все пак имаме един от трите Велики меча, а това е повече, отколкото имахме до неотдавна.
	— Вярно. Много вярно. — Джосуа се опря на каменната маса. — И сме на безопасно място благодарение на теб. Не съм станал сляп към добрата съдба, Гелое.
	— Но се тревожиш. — Тя въздъхна. — Става все по-трудно да се изхранва нарастващото селище и все по-трудно да се управляват живеещите в него.
	Принцът кимна и каза:
	— А и мнозина от тях дори не знаят защо са тук, освен че са последвали други пришелци. След такова смразяващо лято не знам как ще оживеем през зимата.
	— Хората ще те слушат, принце — каза Деорнот. В присъствието на магьосницата Джосуа приличаше повече на старателен ученик, отколкото на принц. Деорнот така и не бе свикнал да приема това и едва скриваше раздразнението си. — Ще правят каквото им кажеш. Ще преживеем зимата.
	— Разбира се, Деорнот. — Джосуа сложи ръка на рамото на приятеля си. — Преминали сме през твърде големи изпитания, за да се препънем от дребните проблеми на днешния ден.
	Той като че ли понечи да каже още нещо, но в този момент на широкото стълбище отвън се чуха стъпки. Младият Саймън и тролът се появиха на вратата, следвани от вълчицата на Бинабик. Едрото животно подуши въздуха, след това и камъните около вратата, и изтича да легне в дъното на залата. Деорнот с облекчение го гледаше как се отдалечава. Бе видял безброй доказателства за безобидността на вълчицата, но бе дете на еркинландските поля, където вълците бяха демони от приказките.
	— А — каза весело Джосуа, — моят най-нов рицар и почитаемият пратеник от Ийканук. Заповядайте, седнете. — Той посочи столовете, подредени след снощния празник покрай стената. — Чакаме още съвсем малко хора, в това число и граф Еолаир. — Принцът се обърна към Гелое. — Ти се погрижи за него, нали? Добре ли е?
	— Няколко рани и синини. И е много отслабнал — яздил е отдалече и не е имал храна. Но е добре.
	Деорнот помисли, че тя не би казала много повече и ако графът на Над Мулах бе изтезаван и разкъсан на четири — а и тогава скоро би го изправила на крака. Магьосницата не показваше съответното уважение към неговия принц и Деорнот би нарекъл женски много малко черти в нея, но трябваше да признае, че тя върши всичко много добре.
	— Радвам се да чуя това. — Джосуа пъхна ръка под наметалото си. — Много е студено тук. Хайде да запалим огън, за да не разговаряме, тракайки със зъби.


	Докато Джосуа и другите говореха, Саймън взе дърва от купчината в ъгъла и ги нареди в огнището, щастлив, че има какво да прави. Бе горд, че е част от тази височайша компания, но не беше съвсем в състояние да приеме членството си в нея за сигурно.
	— Нареди ги така, че върховете да се допират, а долните краища да са разперени — посъветва го Гелое.
	Той я послуша и направи конусообразна хижица от дърва по средата на пепелта. Когато свърши, се огледа. Недодяланото огнище не беше на мястото си на изящно изработения каменен под — сякаш животни се бяха настанили в някоя голяма човешка сграда. В цялата дълга зала не се виждаше нищо, построено от ситите, което да наподобява огнище. Как се бяха отоплявали? Саймън си спомни как Адиту бе тичала боса по снега и реши, че студът не ги е смущавал.
	— Дали Дом на раздялата е истинското име на тази постройка? — попита той Гелое, когато тя се приближи с кремък и огниво. За миг тя не му обърна внимание, а клекна пред огнището и заизбива искри върху масурите кора, пръснати около дървата.
	— Това име е толкова добро, колкото и всяко друго. Аз бих я нарекла Зала на сбогуването, но тролът реши, че знае повече ситски. — Тя се усмихна криво. Между ръцете й се издигна нишка дим.
	Саймън помисли, че Гелое може би се шегува, но не беше съвсем сигурен.
	— Сбогуване, понеже двата рода са се сбогували в тази зала?
	— Смятам, че това е мястото, където са се разделили, да. Където на съгласието е нанесен удар. Смятам, че тя има или е имала някакво друго име за ситите, защото е използвана дълго преди разделянето на двете племена.
	Значи беше прав: неговото видение му бе показало миналото на това място. Той разглеждаше замислен колонната зала, колоните от гравиран камък, все още чисти и с ясно очертан релеф след безброй години. „Сънародниците на Джирики някога са били страхотни строители, но сега домовете им в гората са променливи и непостоянни като птичи гнезда. Може би ситите са били мъдри, като не са пускали дълбоки корени“. И все пак убежище, което е винаги на мястото си, дом, който не се променя, точно сега му изглеждаше най-прекрасното съкровище на света.
	— Защо са се разделили двата рода?
	Гелое сви рамене.
	— За такава голяма промяна причината никога не е една, но съм чувала, че смъртните имали пръст в това.
	Саймън си спомни последния, ужасен час в Ясира.
	— Северната кралица — Утук’ку. Беше побесняла, че ситите не прогонили с камшици смъртните от страната — така каза. И каза също, че Амерасу не трябвало да ни оставя живи. Нас, смъртните. Като мен. — Трудно му беше да мисли за Амерасу, Родената на кораб без срам: убиецът й бе казал, че я е намерил, като го е проследил до Джао е-Тинукай’и.
	Магьосницата го изгледа вторачено.
	— Понякога забравям колко много си видял, момче. Надявам се, че няма да забравиш, когато ти дойде времето.
	— Какво време?
	— Колкото до разделянето на ситите и норните — продължи тя, без да обръща внимание на въпроса му — смъртните са замесени в него, но се говори също, че двата рода не живеели задружно дори в страната, от която са дошли.
	— Градината?
	— Да, така са я наричали. Не знам добре историите — такива приказки никога не са ме интересували особено. Винаги съм работела с нещата, които са пред мен, които могат да се пипнат, да се видят и да им се говори. В това е била замесена жена, а също и мъж от Хикеда’я. Тя е умряла. И той е умрял. И двете семейства били много опечалени. Това е стара работа, момче. Ако отново видиш приятеля си Джирики, попитай го. В края на краищата това е историята на собственото му семейство.
	Гелое стана и се отдалечи, Саймън остана да грее ръцете си на пламъците.
	„Тези стари истории са като кръв. Преминават през хората дори когато те не знаят това или не мислят за него — помисли той. — Но дори ако не мислиш за тях, когато дойдат лоши времена, старите истории излизат наяве отвсякъде. И това също е като кръв“.
	Докато Саймън седеше замислен, дойде Хотвиг със своята дясна ръка Ожберн. След тях вървяха Изорн и майка му — херцогиня Гутрун.
	— Как е жена ми, херцогиньо? — попита Джосуа.
	— Не се чувства добре — отговори тя, — иначе щеше да е тук. Но това трябваше да се очаква. Децата не са трудни само след като се родят, нали знаете.
	— Знам твърде малко, лейди. — Джосуа се засмя. — Особено по тези въпроси. Все още не съм станал баща.
	Скоро се появи отец Странгиард, придружен от граф Еолаир. Графът бе сменил пътническите си дрехи с облекло на тритингите — брич и риза от дебела кафява вълна. Носеше усукана около шията златна огърлица, а черната му коса бе събрана в дълга опашка. Саймън си спомни, че го е виждал преди много време в Хейхолт, и за пореден път се учуди на странностите на съдбата — как само мести хората по света като камъчета в игра на шент.
	— Добре дошъл, Еолаир, добре дошъл — каза Джосуа. — Слава на Ейдон, сърцето ми се радва да те види отново.
	— И моето, ваше височество. — Графът хвърли дисагите, които носеше, до стената, после за миг докосна с коляно земята и стана право в прегръдката на Джосуа. — Поздрави от заточения народ на Хернистир.
	Джосуа бързо представи Еолаир на онези, които не го познаваха.
	— Чух нещо за приключенията ти, откакто пристигнах — каза графът на Саймън. Усмивката му беше топла. — Надявам се, че ще ми отделиш малко време да поговорим.
	Поласкан, Саймън кимна и отговори:
	— Разбира се, графе.
	Джосуа отведе Еолаир до дългата маса, където чакаше Трън, тържествен и ужасен като мъртъв крал в ковчега си.
	— Прочутото оръжие на Камарис — каза хернистирецът. — Слушал съм за него толкова много, че е странно най-после да го видя и да се уверя, че е нещо реално, изковано от метал като всяко друго оръжие.
	Джосуа поклати глава.
	— Не е съвсем като всяко друго оръжие.
	— Може ли да го докосна?
	— Разбира се.
	Еолаир едва можа да повдигне дръжката от каменната маса. Жилите на шията му се издуха от напрежение. Най-после той се отказа и разтри схванатите си пръсти.
	— Тежък е като воденичен камък.
	— Понякога. — Джосуа го потупа по рамото. — Друг път е лек като гъше перде. Не знаем защо, нито пък с какво ще ни помогне, но той е всичко, което имаме.
	— Отец Странгиард ми каза за песента — въздъхна графът. — Мисля, че мога да ви кажа повече за Великите мечове. — Той огледа стаята. — Ако е дошло време за това.
	— Това е военен съвет — каза Джосуа. — На всички тези хора може да се каже всичко и ние чакаме с нетърпение всяка новина за мечовете. Искаме също да чуем и за твоя народ, разбира се. Разбрах, че Лут е мъртъв. Нашите най-искрени съболезнования. Той беше прекрасен човек и чудесен крал.
	Еолаир кимна.
	— И Гуитин също, неговият син.
	Сър Деорнот, който седеше наблизо, изпъшка:
	— О, това е отвратителна новина! Той тръгна за Наглимунд малко преди обсадата. Какво е станало?
	— Заловен бил от Скали от Калдскрайк и посечен. — Еолаир се вторачи в пода. — Стоварили тялото му като мърша в подножието на планината и продължили по пътя си.
	— Проклети да са! — изръмжа Деорнот.
	— Срамувам се да ги нарека земляци! — възкликна младият Изорн.
	Майка му кимна и каза:
	— Когато се върне съпругът ми, ще се разправи с Остроносия. — Говореше толкова уверено, сякаш се отнасяше за настъпването на залеза.
	— И все пак всички ние сме сънародници — каза Джосуа. — Всички сме един народ. От днес нататък ще вървим заедно срещу общ неприятел. — Той направи жест към столовете, наредени до стената. — Елате, седнете всички. Трябва да поговорим и да обмислим много неща. Помислих си, че колкото по-малка е тази група, толкова по-лесно ще е да говорим открито.
	Когато всички седнаха, Еолаир разказа за падането на Хернистир, като започна с клането при Инискрих и смъртното раняване на Лут. Едва бе започнал, когато откъм входа се чуха викове. След миг старият шут Таусър се препъна на вратата — Сангфугол го дърпаше за ризата, като се мъчеше да го задържи.
	— Аха! — Старецът се взря в Джосуа със зачервени очи. — И ти не си по-почтен от брат ти — убиеца! — Той се олюля, когато Сангфугол го дръпна яростно. Червенобузест и чорлав — доколкото изобщо му бе останала коса — Таусър беше явно пиян.
	— Идвай де, проклет да си! — викна арфистът. — Съжалявам, принце, той внезапно скочи и…
	— И като си помисля само, че след всичките си години служба — заломоти Таусър — ще съм… ще съм… изключен! — Произнесе думата с горда грижливост, без да съзнава, че от устата му се точат лиги. — Че ще съм отрязан, изхвърлен от твоите съвети — аз, който бях един от най-близките до сърцето на баща ти…
	Джосуа стана. Гледаше тъжно шута.
	— Не мога да говоря с теб сега, старче. Не и когато си в такова състояние. — Принцът се намръщи, докато гледаше как Сангфугол се бори с Таусър.
	— Аз ще помогна, принц Джосуа — каза Саймън. Не можеше да понася самоопозоряването на стареца нито миг повече. Двамата с арфиста успяха да го обърнат към вратата. Когато се оказа с гръб към принца, борбеността сякаш изтече от него и шутът позволи да го изведат.
	Остър вятър духаше откъм върха на планината. Саймън свали наметалото си и уви с него раменете на Таусър. Шутът седна на най-горното стъпало — вързоп остри кости и тънка кожа — и каза:
	— Лошо ми е.
	Саймън го потупа по рамото и погледна безпомощно Сангфугол. Арфистът беше сърдит.
	— Все едно да се грижиш за дете — изръмжа той. — Не, децата се държат по-добре. Лелет например изобщо не говори.
	— Аз им казах къде да намерят тоя проклет черен меч — изфъфли Таусър. — Казах им къде е. Казах им и за другия, и как Елиас няма да може да го задържи. Баща ти иска да е твой, му казах, но той не ме слушаше. Пусна го, все едно е хванал змия. А сега и черният меч. — Сълза се търкулна по обраслата му с бяла четина буза. — Изхвърли ме като обелка.
	— За какво говори? — попита Саймън.
	Сангфугол се намръщи.
	— Той каза на принца някои неща за Трън, преди ти да заминеш да го търсиш. Не знам за какво друго става дума. — Той се наведе и сграбчи Таусър над лакътя. — Хм! Лесно му е да се оплаква — не му се налага да играе ролята на бавачка. — Усмихна се кисело на Саймън. — Е, може би има лоши дни в кариерата на един рицар, нали? Като например, когато те почнат с мечове и прочее? — Изправи шута и изчака старецът да запази равновесие. — И Таусър, и аз не сме в много добро настроение, Саймън. Ти не си виновен. Ела да се видим по-късно и да пийнем винце.
	Сангфугол се обърна и поведе Таусър през развълнуваната трева, като се опитваше хем да го подкрепя, хем да го държи възможно по-далече от чистите си дрехи.
	Когато Саймън се върна в Дома на раздялата, принц Джосуа му кимна признателно. Младият принц се почувства странно да го хвалят за такава дребна работа. Еолаир тъкмо довършваше описанието си за падането на Хернисадарк и за бягството на хернистирците в планините Грианспог. Докато разказваше за оттеглянето на остатъците от народа си в пещерите, които прорязват планината, и как били отведени там от дъщерята на краля, херцогиня Гутрун се усмихна.
	— Тази Мейгуин е умно момиче. Щастливи сте, че я имате, щом жената на краля е толкова безпомощна, колкото я описваш.
	Усмивката на графа беше болезнена.
	— Права си, милейди. Тя наистина е дъщеря на баща си. Дори бях започнал да мисля, че ще е по-добър водач от Гуитин, който беше малко твърдоглав… но вече не съм толкова сигурен.
	И той разказа за странностите на Мейгуин, за виденията и сънищата й и как тези сънища отвели дъщерята на Лут и него дълбоко в сърцето на планината, в древния каменен град Мезуту’а.
	Докато разказваше за града и за необикновените му обитатели — дуорите, всички го слушаха смаяни. Само Гелое и Бинабик не изглеждаха поразени от разказа му.
	— Изумително! — прошепна Странгиард и впери поглед в тавана на Дома на раздялата, сякаш сам беше се озовал дълбоко в недрата на Грианспог. — Залата на образците! Какви ли чудесни истории са разказани там?
	— Можеш да прочетеш някои от тях по-късно — каза му Еолаир с нещо като насмешка. — Радвам се, че ученолюбието е оцеляло през тази дяволска зима. — После отново се обърна към другите. — Но това, което е може би по-важно от всичко, е казаното от дуорите за Великите мечове. Те твърдят, че са изковали Минияр.
	— Ние знаем малко от историята на Минияр — каза Бинабик. — Дуорите, или двернингите, както ги наричат северните хора, участват в нея.
	— Но това, което най-много ни засяга, е къде е отишъл Минияр — добави Джосуа. — Имаме единия меч. Елиас има втория. Третият…
	— Почти всички в тази зала са виждали третия — каза Еолаир, — а също и мястото, където е сега — ако дуорите не грешат. Защото те казват, че Минияр е отишъл в Хейхолт с Фингил, но Престър Джон го е намерил… и го е нарекъл Блестящ гвоздей. Ако са прави, Джосуа, той е погребан с баща ти.
	— О, Ейдон! — промърмори Странгиард. Последва зашеметяваща тишина.
	— Но аз съм го държал със собствената си ръка — каза изненадано Джосуа. — Аз сам го сложих на гърдите на баща ми. Как е възможно Блестящ гвоздей да е Минияр? Баща ми никога не е проронвал и дума за това!
	— Да, не е проронвал — неочаквано рязко се обади Гутрун. — На никого не е казвал, дори на съпруга ми. Споменал на Исгримнур, че това било стара маловажна история. — Тя поклати глава. — Тайни, моля ви се!
	Саймън, който слушаше мълчаливо, реши да се обади.
	— Но не е ли крал Джон донесъл Блестящ гвоздей от Уоринстен, където е роден? — И погледна Джосуа, внезапно изплашен, че се е обадил не на място. — Това е историята, която знам аз.
	Джосуа сбърчи замислено чело.
	— Така казваха мнозина, но, като се замисля, се сещам, че баща ми никога не е бил сред тях.
	— Разбира се! О, разбира се! — Странгиард стана и плесна с дългите си ръце. Превръзката над окото му се изкриви и се плъзна почти на носа му. — Пасажът, който толкова смущаваше Джарнауга, пасажът от книгата на Моргенес! Той разказва как Джон слязъл долу, за да се срещна с дракона — но той е носел копие! Копие! О, богове, колко слепи сме били! — Свещеникът се изкиска като момченце. — Но когато излязъл, бил с Блестящ гвоздей! О, Джарнауга, ако само беше сред нас!
	Принцът вдигна ръка.
	— Тук има много над какво да се мисли и много стари истории, които да се преразкажат, но в момента стои по-важен въпрос. Ако дуорите са прави, а някак си чувствам, че е така — кой би могъл да се съмнява в толкова безумен разказ в тези безумни времена? — ние все пак трябва да получим меча, независимо дали се казва Блестящ гвоздей, или Минияр. Той лежи в гроба на баща ми в Свертклиф, край стените на Хейхолт. Брат ми може да си стои в укрепленията и да гледа гробищата. Стражите на Еркинланд маршируват на ръба на скалата на зазоряване и на здрачаване.
	Зашеметяващият момент отмина. В тежката тишина, която последва, Саймън почувства в ума му да се размърдва една идея. Беше смътна и неоформена, затова я запази за себе си. Беше освен това и доста страшна.
	Еолаир заговори.
	— Има и още, ваше височество. Казах ви за Залата на образците и за картите на дуорите, които те са начертали на всички изкопани от тях проходи. — Той стана, отиде до дисагите, които беше оставил близо до вратата, върна се и ги изсипа на пода. От тях тупнаха няколко свитъка от намазнена овча кожа. — Това са плановете на тунелите под Хейхолт — работа, която дуорите казват, че са свършили, когато замъкът се е наричал Асу’а и е принадлежал на ситите.
	Странгиард бързо коленичи и разви един от свитъците с нежната грижовност на влюбен.
	— Ах! — въздъхна той. Възторжената му усмивка се смени с объркване. — Трябва да призная — каза той, — че съм, ъъ, малко… малко разочарован. Не смятах, че картите на дуорите ще са толкова… боже мой… толкова недодялани.
	— Това не са картите на дуорите — каза Еолаир и сбърчи вежди. — Това е резултат от усърдната работа на двама хернистирски писари в теснотия и почти пълна тъмнина на едно страшно място — те копираха каменните карти на дуорите върху кожите, които да мога да изнеса на повърхността.
	— О! — Свещеникът бе покрусен. — О! Прости ми, графе! Толкова съжалявам…
	— Няма нищо, Странгиард. — Джосуа се обърна към графа на Над Мулах. — Това е наистина неочаквано благодеяние, Еолаир. В деня, когато ще можем най-после да застанем пред стените на Хейхолт, ще превъзнасяме името ти до небесата.
	— Можеш да ги ползваш колкото искаш, Джосуа. Това беше идея на Мейгуин, ако трябва да кажа истината. Не съм сигурен колко ще ви свършат работа, но знанието никога не е излишно, с което, сигурен съм, ще се съгласят и архиварите. — Той посочи Странгиард, който се ровеше в овчите кожи като прасенце, изкопало гнездо трюфели. — Но признавам, че дойдох при вас с надежда за нещо повече от благодарност. Когато напуснах Хернистир, мислех, че ще намеря цяла въстаническа армия и заедно ще изгоним Скали Остроносия от страната ми. Както виждам обаче, вие едва ли сте в състояние да изпратите някаква армия където и да било.
	— Не сме. — Лицето на Джосуа беше мрачно. — Все още сме твърде малко. Увеличаваме се незначително всеки ден, но трябва да чакаме дълго, преди да можем да изпратим дори малка група в помощ на Хернистир. — Той стана и закрачи из залата: разтриваше чукана на дясната си ръка, сякаш го болеше. — Цялата тази битка беше като сражение с вързани очи: никога не знаехме и не разбрахме каква сила стои срещу нас. Сега, когато започваме да схващаме природата на неприятелите си, сме прекалено малко, за да направим каквото и да било, освен да се крием тук, в покрайнините на Остен Ард.
	Деорнот се наведе напред и каза:
	— Ако успеем да отвърнем на удара някъде, принце, хората ще се надигнат на твоя страна. Много малко, с изключение на тритингите, знаят, че изобщо си жив.
	— В това има истина, принц Джосуа — каза Изорн. — Знам, че в Римърсгард има мнозина, които мразят Скали. Някои от тях ми помогнаха да се укрия.
	— Колкото до това, Джосуа, твоето оживяване е само мъгляв слух и в Хернистир — каза Еолаир. — Дори само отнасянето на тази вест при моя народ в Грианспог ще направи пътуването ми много полезно.
	Джосуа спря, погледна го и каза:
	— Ти ще им занесеш повече от това, граф Еолаир. Кълна ти се, че ще им занесеш по-голяма надежда от тази. — Той прекара ръка пред очите си като човек, току-що събуден от сън. — Кълна се в Дървото, какъв ден! Хайде стига сме приказвали и да хапнем. Искам да помисля за нещата, които чух. — Той се усмихна уморено. — Пък и трябва да отида да видя жена си. — Той махна с ръка. — Хайде, идвайте. Без теб, Странгиард. Ти ще останеш тук, нали?
	Архиварят, заровен в свитъците, дори не го чу.


	Потънал в мрачни и объркани мисли, Приратес от известно време не чуваше звука.
	А когато най-после се измъкна от мъглата на мислите си, се стресна и дори се олюля.
C>
	— Ажа ши’ши т’чако, урун ши’ши бхабекро…
C$
	Гласът, който се издигаше от тъмното стълбище, беше тих, но злокобен, тържествена мелодия, която се лееше в мъчителен дисонанс: би могла да е съзерцателен химн на паяк, надушващ жертвата си в лепкавата паяжина. Задъхан и бавен, той се хлъзгаше раздразнено между нотите, но с ловкост, която подсказваше, че привидната липса на мелодия е преднамерена — беше всъщност една съвсем различна концепция за мелодия.
C>
	— Мудхул самат’ай. Джабак с’ера мемекедза санайха-з’а Нинйек ши’ши, хамут ’тке аграж’а с’ера йе…
C$
	Някой по-плашлив човек би се обърнал и би избягал към горните, достъпни за дневната светлина части на замъка, вместо да се срещне с изпълнителя на толкова тревожеща мелодия. Приратес обаче не се поколеба да продължи надолу. Ботушите му кънтяха по каменните стъпала. Втора нишка на мелодия се присъедини към първата — като съюзник, също толкова ужасяващо спокойна; двете забръмчаха като вятър в комин.
	Приратес стигна до площадката и зави по коридора. Двамата норни, които стояха пред тежката дъбова врата, внезапно млъкнаха и когато той се приближи, го погледнаха с нелюбопитното и леко обидно изражение на котки, обезпокоени, докато се припичат на слънце.
	Бяха едри за Хикеда’я, по-високи от много висок мъж, но бяха мършави като гладуващи просяци. Държаха сребристобелите си пики отпуснато и мъртвобледите им лица под тъмните качулки бяха спокойни.
	Приратес ги изгледа. И норните го загледаха.
	— Е? Ще ме зяпате ли, или ще ми отворите вратата?
	Единият от норните бавно кимна.
	— Слушам, лорд Приратес. — В ледения му отсечен говор нямаше и най-лек намек за уважение. Той се обърна и отвори голямата врата — видя се коридор, червен от светлината на факли, и още стълби. Приратес мина покрай двамата пазачи и тръгна надолу. Вратата хлопна след него. Преди да измине и десетина стъпала, зловещата мелодия се разнесе отново.


	Чукове се вдигаха и падаха, звънтяха и дрънчаха, и изковаваха от изстиващия метал оръжия за краля, който седеше в тъмната тронна зала високо над леярната и ковачниците. Грохотът беше ужасен, вонята — на сяра, на нажежено до бяло желязо, на земя, обгорена до бяла сол, дори пикантно-сладникавата миризма на изгорена човешка плът — беше още по-непоносима.
	Уродливостта на хората, които щъкаха из голямата леярна, беше огромна — сякаш ужасната, изпичаща горещина в тази подземна пещера ги беше разтопила като некачествен метал. Дори дебелите им ватирани дрехи не можеха да я скрият. Фактически, знаеше Приратес, само безнадеждно обезобразените физически или духовно, или и по двата начина, все още оставаха тук и работеха в оръжейницата на Елиас. Малцина бяха имали достатъчно късмет, за да избягат навреме — останалите се преуморяваха до смърт под ръководството на Инч, тромавия надзирател. Няколко групички бяха избрани от самия Приратес да участват в експериментите му. Каквото оставаше от тях беше в края на краищата връщано тук, за да подхранва със смъртта си същата тази пещ, на която бе служило приживе.
	Кралският съветник се взираше през пушека в леярите, които се превиваха под огромната тежест на метала или отскачаха като попарени жаби, когато някой огнен език се стрелваше твърде близо. Така или иначе, помисли си Приратес, Инч виждаше сметката на всички, които бяха по-хубави и по-умни от него.
	И наистина, мислеше Приратес, като се хилеше на собственото си жестоко лекомислие, ако това беше правилото, то беше цяло чудо, че изобщо е останал някой, който да поддържа огъня и да наглежда разтопения метал в огромните тигели.
	Дрънченето на чуковете спря за малко и в този миг на почти тишина Приратес чу зад себе си свистене. Обърна се, като внимаваше това да не изглежда твърде припряно, ако някой го гледа. Нищо не може да изплаши кървавия проповедник: важно беше всички да знаят това. Когато видя какво свисти, се ухили и се изплю на каменния под.
	Огромно водно колело закриваше по-голямата част на стената зад него. Бе обковано със стомана и закрепено на главина, издялана от стъблото на дебело дърво; загребваше вода от буен поток, който течеше през леярната, издигаше я нагоре и я изливаше върху истински лабиринт от улеи. Те насочваха водата към различни места в леярната, за да охлажда метала или да гаси огъня, или дори — когато Инч изпаднеше в добро настроение — да полее и нещастните работници. Колело задвижваше и десетки покрити с черен нагар вериги, най-дебелите от които изчезваха нагоре в тъмното, за да задействат някои скъпи на сърцето на Приратес уреди. Алхимикът лениво се запита дали такъв механизъм, голям колкото планина и задвижван от хиляди роби, не би могъл да изгребе морето до дъно и да разкрие тайните, скрити там от цяла вечност мрак.
	Докато си представяше какви завладяващи неща може да избълва хилядолетната тиня, една голяма ръка е черни нокти го докосна по ръкава. Приратес се обърна и я махна с плесница.
	— Как смееш да ме докосваш? — изсъска той, присви тъмните си очи и се озъби, сякаш всеки момент щеше да разкъса гърлото на високия прегърбен човек пред себе си.
	Инч издържа погледа му. Кръглото му лице бе цялото в туфи брада и белези от изгаряния. Изглеждаше, както винаги, як и непоклатим като скала.
	— Искаш да говориш с мен ли?
	— Никога вече не ме докосвай. — Тонът на Приратес вече беше сдържан, но все пак в него потрепваше убийствено напрежение. — Никога.
	Инч сви вежди, буцестото му чело се сбърчи. Дупката, където някога се бе намирало едното му око, зейна неприятно.
	— Какво ти трябва?
	Алхимикът си пое дъх, за да потисне черния бяс, който бе нахлул в главата му. Сам беше изненадан от твърде силната си реакция. Беше глупаво да изразходва гнева си за това говедо в леярната. Когато Инч изпълнеше замисъла му, можеше да бъде заклан като тъп звяр, какъвто си и беше. Но дотогава беше полезен за плановете на краля и, което бе по-важно, за плановете на Приратес.
	— Кралят иска защитната стена да се подсили. Още напречни греди, още подпори — от най-тежкия дървен материал, който може да се докара от Кинслах.
	Инч наведе глава и се замисли. Усилията му бяха почти осезаеми.
	— За кога? — попита той най-после.
	— До Кандлеманса. Само седмица да закъснееш, и ти заедно с къртиците си ще се озовеш на портата Нарулах да правиш компания на гарваните. — Приратес едва сдържа хихикането си при мисълта за безформената глава на Инч, забучена на кол. Дори гаргите нямаше да се бият точно за тази хапка. — Не искам да чувам никакви оправдания — имаш една трета от годината. И като си говорим за портата Нарулах, има още няколко неща, които също трябва да направиш. Няколко много важни неща. Укрепване на самата порта. — Той бръкна в робата си и извади свитък. Инч го разгъна и го огледа на подскачащата светлина на близката пещ. — И това трябва да се довърши в същия срок.
	— Къде е кралският печат? — На сбръчканото лице на Инч се изписа изненадващо проницателно изражение.
	Ръката на Приратес литна нагоре, мазна жълта светлина заигра по връхчетата на пръстите му. След миг припламването угасна, той отпусна ръката си и я скри в широкия ръкав на алената си роба.
	— Ако посмееш пак да ми зададеш въпрос — скръцна със зъби алхимикът, — ще те направя на пепел.
	Лицето на майстора леяр беше невъзмутимо.
	— Тогава стените и портата няма да бъдат довършени. Никой не може да свърши това толкова бързо, колкото доктор Инч.
	— Доктор Инч! — Приратес изкриви тънките си устни. — Усирис да ми е на помощ, опитах се с добро. Просто си върши работата, както иска крал Елиас. Имаш по-голям късмет, отколкото мислиш, дръвнико. Ще видиш началото на велика ера, на златен век. — „Но само началото, и то не много от него“, обеща на себе си свещеникът. — Ще дойда пак след два дни. Тогава ще ми кажеш колко хора ще ти трябват и какво друго.
	Докато се отдалечаваше, му се стори, че Инч извика нещо след него, но когато се обърна, леярят се беше вторачил в дебелите спици на водното колело, които се въртяха в безкраен кръг. Тракането на чуковете беше много силно, но все пак Приратес долавяше тромавото, печално скърцане на въртящото се колело.


	Херцог Исгримнур се опря на перваза на прозореца, поглади новопоникналата си брада и загледа мазните води на Кванитупул. Бурята беше отминала, петната от странния за сезона сняг се бяха стопили и блатният въздух, макар и все още необичайно студен, беше възвърнал присъщата си лепкавост. Исгримнур изпитваше остра нужда да се движи, да върши нещо.
	„Впримчен — помисли си той. — Прикован като със стрела. Всичко отново е като при проклетата битка на езерото Клоду“.
	Но, разбира се, нямаше никакви стрелци, никакви враждебни сили от никакъв вид. Кванитупул, поне временно освободен от хватката на студа и върнат към обичайното си користно съществувание, обръщаше на Исгримнур не повече внимание, отколкото на хилядите други, които обитаваха разнебитеното му туловище като множество пъргави бълхи. Да, обстоятелствата бяха хванали в капан бившия господар на Елвритшала, и тези обстоятелства точно сега бяха по-неумолим неприятел от всякакви човешки зложелатели, колкото и многобройни и добре въоръжени да са.
	Исгримнур въздъхна и се обърна да погледне Камарис, който се бе облегнал на отсрещната стена и връзваше и развързваше едно въже. Старецът, някога най-великият рицар на Остен Ард, вдигна глава и се усмихна с кротката си усмивка на дете идиотче. Въпреки бялата му коса, зъбите му още бяха здрави. Беше и силен — много млади кръчмарски скандалджии биха му завидели.
	Дългите седмици постоянни усилия от страна на Исгримнур не промениха тази влудяваща усмивка. Независимо дали Камарис беше омагьосан, ранен в главата или просто побъркан от старостта, те всички завършваха еднакво: херцогът не бе в състояние да предизвика дори проблясък на спомени. Старецът не го позна, не си спомняше миналото си и дори собственото си име. Ако херцогът не бе познавал някога Камарис толкова добре, би започнал да се съмнява дори в собствения си разум и памет, но Исгримнур беше виждал първия рицар на Джон във всякакви сезони, във всякаква светлина, в добри и лоши времена. Старецът може и да не познаваше себе си, но Исгримнур не грешеше.
	И все пак какво трябваше да направи? Независимо дали беше безнадеждно луд, или не, трябваше да му се помогне. Най-очевидната задача беше старецът да се заведе при тези, които го помнеха и уважаваха. Въпреки че светът, който Камарис бе помогнал да се създаде, сега се рушеше, въпреки че крал Елиас бе довел до пропадане на мечтите на приятелите на Камарис и на сеньора Джон, старецът все пак заслужаваше да прекара последните си години на по-хубаво място от този блатясал развъдник на болести. Освен това, ако някои от хората на принц Джосуа бяха оцелели, би трябвало да научат, че Камарис е жив. Старецът можеше да стане мощен символ на надежда за по-добри дни — Исгримнур, хитър държавник въпреки цялата си привидна простодушност, знаеше цената на един символ.
	Но дори ако Джосуа и някои от рицарите му бяха оцелели някак и се бяха прегрупирали някъде на север, както разправяха по пазарите на Кванитупул, как биха могли Исгримнур и Камарис да стигнат до тях през Набан, който гъмжеше от врагове? А и той не можеше да напусне този хан. Отец Диниван с последния си дъх му бе казал да доведе тук Мириамел. Херцогът не я бе намерил, но Мириамел може вече и да знаеше за това място — може би самият Диниван й бе споменавал за него. Тя можеше да дойде тук, сама и без приятели, и да открие, че Исгримнур вече е заминал. Можеше ли херцогът да поеме такъв риск? Той дължеше това на Джосуа, независимо дали принцът беше жив, или мъртъв — да направи всичко възможно да й помогне.
	Исгримнур се бе надявал, че Тиамак, който по някакъв неясен начин беше близък с Диниван, би могъл да знае нещо за местонахождението на Мириамел, но тази надежда скоро бе разбита. След множество подтиквания дребният кафяв човек бе признал, че Диниван е изпратил тук и него, но без обяснения. Тиамак беше твърде разстроен от вестта за смъртта на Диниван и Моргенес и не бе предложил абсолютно нищо полезно на Исгримнур.
	Всъщност херцогът го мислеше за малко враждебно настроен. Макар че кракът на блатния човек очевидно го болеше — ухапал го беше крокодил, — Исгримнур все пак смяташе, че Тиамак би могъл да направи повече, за да помогне за разрешаването на множеството Загадки, които измъчваха и двамата, и на първо място да му разкрие целта на Диниван. Но вместо това Тиамак сякаш се задоволяваше само да се цупи из стаята — за която плащаше Исгримнур! — или да прекарва дълги часове в писане или в куцукане по дървените пътечки на Кванитупул, което без съмнение правеше и в момента.
	Исгримнур тъкмо се канеше да каже нещо на мълчаливия Кама-рис, когато на вратата се почука. После тя се отвори със скърцане и се появи стопанката Каристра.
	— Нося ви храната, която поръчахте. — Тонът й внушаваше, че е извършила някаква голяма лична саможертва, вместо просто да е взела парите на Исгримнур за твърде надценената стая и пансион. — Хубав хляб и супа. Много хубава. С боб. — Тя сложи супника на ниската маса и издрънча с три купи до него. — Не мога да разбера защо не можете да слезете долу и да ядете заедно с всички други. — Всичките други бяха двама търговци на пух от Вран и един пътуващ бижутер от Наракси, който си търсеше работа.
	— Защото плащам, за да не слизаме — изръмжа Исгримнур.
	— Къде е човекът от блатата? — Тя разля по купите изстиналата супа.
	— Не знам и не е твоя работа. — Той я гледаше сърдито. — Видях те да излизаш тази сутрин с приятелката си.
	— На пазар — изсумтя тя. — Не мога да изляза с лодката си, защото той — тъй като ръцете й бяха заети, тя посочи Камарис с глава — така и не я поправи.
	— И няма да му позволя да я поправи в името на достойнството му. Пък ти плащам и за това. — Киселото настроение на Исгримнур се засилваше. Каристра винаги подлагаше на изпитание кавалерството на херцога. — Много плямпаш, жено. Чудя се какво ли разправяш на приятелките си на пазара за мен и за другите си странни гости.
	Тя го стрелна с оценяващ поглед.
	— Нищо.
	— Дано да е истина. Платих ти да си мълчиш за… за моя приятел тук. — Той погледна Камарис, който доволно сърбаше мазната супа. — Но ако смяташ да ми вземаш парите и въпреки това да разправяш врели-некипели, запомни: ако разбера, че си приказвала за мен или моите дела… ще те накарам да съжалиш горчиво. — Плътният му глас боботеше като гръмотевица.
	Каристра изплашено направи крачка назад.
	— Нищо не съм казала! Нямаш никаква причина да ме заплашваш, сър! Никаква причина! Не може така! — Тя тръгна към вратата, като размахваше черпака, сякаш се отбраняваше. — Казах, че нищо няма да кажа, и не съм казала. Всички знаят, че Каристра държи на думата си! — Тя бързо направи знака на Дървото и се измъкна в коридора, като остави по дъсчения под пръски супа.
	— Хм — изсумтя Исгримнур и погледна сивкавата супа, която още се клатеше в купичката. Да й платиш за мълчанието, ха! Все едно да платиш на слънцето да не свети. Той пилееше пари, сякаш бяха вранска вода — скоро щяха да свършат. Какво щеше да прави тогава? — Хм! — пак изсумтя той. — Дявол да ме вземе!
	Камарис избърса брадата си и се усмихна, вперил поглед в нищото.


	Саймън застана до изправения камък и се взря надолу. Бледото слънце беше почти над главата му — пронизваше шубрака и разкриваше някакъв проблясък по склона.
	— Ето го — извика той и после се подпря на огладената от ветровете колона, за да чака. Белият камък още излъчваше нощен хлад, беше дори по-студен от въздуха, и след малко Саймън започна да усеща, че костите му се превръщат в лед. Той се отдръпна от него и се огледа. Изправените камъни обкръжаваха върха на Сесуад’ра като шипове на кралска корона. Няколко от древните колони бяха изпопадали, така че короната изглеждаше поочукана, но повечето си бяха изправени, все още изпълняващи дълга си след изтичането на немислим брой векове.
	„Изглеждат също като Камъните на гнева в Тистерборг“, помисли си той.
	Би ли могло и това място да е изградено от ситите? Разказваха се достатъчно много странни истории за него.
	Къде бяха онези двамата?
	— Идвате ли? — извика той.
	И като не получи отговор, се смъкна покрай камъка надолу по склона, като се държеше за жилавите храсти въпреки бодлите им: земята беше кална и можеше да те измами. Долината беше пълна със сива вода, която едва-едва се бърчеше, така че езерото около хълма изглеждаше твърдо като каменен под. Саймън се сети как се бе катерил на камбанарията на Кулата на Зеления ангел и се бе чувствал като седнал в облаците над света. Тук, в Сесуад’ра, сякаш цялата планина от камък току-що бе създадена, възникнала от първичната кал. Беше лесно да си представиш, че няма нищо отвъд това място, че така трябва да се е чувствал Бог, когато е стоял на върха на планината Бен Халой и е създавал света, както пишеше в книгата на Ейдон.
	Джирики бе разказал на Саймън за идването на Родените в Градината в Остен Ард. В онези дни, бе казал ситът, по-голямата част от света била покрита с океан, както е и досега Западът. Народът на Джирики отплувал от изгряващото слънце през невъобразими разстояния, за да дойде на зеления бряг на един свят, недокоснат от човека, един огромен остров сред обширно море. Някакъв катаклизъм по-късно, бе загатнал Джирики, после променил лицето на света: сушата се издигнала, моретата се оттекли на изток и на юг и оставили след себе си нови планини и степи. Така Родените в Градината не могли вече да се завърнат в загубеното си отечество.
	Саймън погледна на изток. Нямаше много за гледане в тази посока от върха на Сесуад’ра — само унила степ, безжизнени равнини в безкрайно сиво и убито зелено, простиращи се докъдето поглед стига. Според чутото от Саймън източните степи били негостоприемна територия още преди тази ужасна зима: ставали все по-безплодни и лишени от всякакъв подслон, колкото повече се отдалечаваш от Алдхеорте. Пътешествениците разправяха, че отвъд една точка не преминавали дори хирките и тритингите. Слънцето там никога не греело истински и земята била потопена във вечен здрач. Малкото смелчаци, които тръгнали през тези мрачни равнини да търсят нови земи, така и не се върнали.
	Той осъзна, че гледа вече отдавна, а все още е сам. Тъкмо се канеше да извика отново, когато се появи Джеръмайъс, като внимателно си проправяше път през къпините и високата до пояс трева към ръба на планината. Лелет, която едва се виждаше в разлюляната трева, държеше ръката на младия си придружител. Тя явно беше започнала да харесва Джеръмайъс, макар че това се проявяваше само чрез постоянното й присъствие около него — детето все така не говореше и изражението му си оставаше непрекъснато сериозно и унесено, но когато не беше с Гелое, почти винаги беше при Джеръмайъс. Саймън си мислеше, че Гелое може би долавя у него нещо от собствената си болка, някакъв общ недъг.
	— Дали отива в земята — извика Джеръмайъс, — или зад ръба?
	— И двете — отвърна Саймън и посочи.
	Проследяваха пътя на потока от извора му в сградата, която Гелое бе нарекла Дом на водите. Избликнал тайнствено от скалите, той образуваше езерцето, което доставяше вода за пиене на Нови Гадринсет, и после бълбукаше надолу — мъничко поточе, излизащо от Дома на водите, едно от най-високите места на Сесуад’ра, и се появяваше и изчезваше между камъните. Саймън никога не бе виждал поток, който да извира от планински връх, и бе твърдо решил да проследи пътя му и може би да открие произхода му, преди бурите да се върнат и да направят диренето невъзможно.
	Джеръмайъс застана до него над бързото ручейче.
	— Мислиш ли, че стига чак долу — Джеръмайъс посочи сивата вода под Камъка на раздялата, — или се връща в хълма?
	Саймън сви рамене. Вода, която извира от сърцето на една свещена ситска планина, наистина би могла да се върне в скалата като някакво неразбираемо колело на съзидание и разрушение, като бъдещето, приближаващо се, за да погълне настоящето, и после бързо да се отдалечи, за да се превърне в минало. Тъкмо се канеше да предложи да продължат издирването, но видя, че Лелет е тръгнала надолу по склона. Саймън се безпокоеше за нея, макар че тя самата, изглежда, обръщаше малко внимание на пълната с опасности пътека. А можеше да се подхлъзне — склонът беше стръмен и опасен.
	Джеръмайъс я настигна, хвана я за тъничката ръка и после я гушна, за да я върне. Широката й рокля се вдигна и за миг Саймън зърна белезите й — дълги възпалени резки, които покриваха бедрата й. „Сигурно са много по-страшни на коремай“, помисли си той.
	Бе мислил цяла сутрин за това, което бе чул в Дома на раздялата — за Великите мечове и другите неща. Въпросите му бяха изглеждали отвлечени, сякаш и той, и неговите приятели и съюзници, и Елиас, и дори самият ужасен Крал на бурите бяха само предмети на игрална маса, фигурки, които могат да се разполагат в сто различни положения. Сега обаче внезапно си спомни за истинските ужаси само отпреди месеци. Лелет, едно невинно дете, бе пребита и нахапана от кучетата на Стормспайк. Хиляди други също толкова невинни бяха оставени без дом — сираци, изтезавани, убити. Саймън се олюля от яд, сякаш се бе препънал. Ако имаше някаква справедливост, някой щеше да плати за това — за Моргенес, за Хейстън, за Лелет, за измършавелия Джеръмайъс и за самия него, задето беше бездомен и тъжен.
	„Смили се над мен, Усирис, ще ги избия всичките, ако мога. И Елиас, и Приратес, и белоликите им норни — ако можех, щях да ги убия със собствените си ръце!“
	— Видях я в замъка — каза Джеръмайъс и Саймън го погледна стреснато. Бе стиснал юмруци толкова силно, че го боляха.
	— Какво?
	— Лелет. — Джеръмайъс кимна към детето, което размазваше мръсотията по лицето си, докато гледаше към наводнената долина. — Когато беше прислужница на принцеса Мириамел. И си помислих: „Какво хубаво момиченце“. Беше облечена цялата в бяло, носеше цветя. И беше много чиста. — Той се засмя. — А виж я сега.
	Саймън усети, че не му се говори за тъжни неща.
	— Ами виж и себе си — каза той. — И ти трябва да се поизмиеш.
	Джеръмайъс не се остави да го отвлекат от мислите му.
	— Наистина ли я познаваш, Саймън? Имам предвид принцесата.
	— Да. — Саймън не искаше да разправя пак цялата история. Бе горчиво разочарован, когато откри, че Мириамел не е при Джосуа, и ужасен, че никой не знае къде е. Бе мечтал да й разкаже за приключенията си, да види как светналите й очи ще се разширят, когато й разказва за дракона. — Да — повтори той, — познавам я.
	— И красива ли е? Имам предвид — красива като принцеса? — попита Джеръмайъс, внезапно напрегнат.
	— Да. — На Саймън не му се говореше за Мириамел. — Да. Искам да кажа — хубава е.
	Джеръмайъс се накани да го попита още нещо, но ги прекъснаха.
	— Хей! — извика някой отгоре. — Тук ли сте били?
	Странен двуглав силует ги гледаше иззад изправения камък. Едната глава имаше остри уши.
	— Опитваме се да разберем откъде идва ручеят и къде отива, Бинабик — извика Саймън.
	Вълчицата наклони глава и изръмжа.
	— Куантака смята, че засега трябва да спрете водните си изследвания, Саймън — засмя се Бинабик. — Освен това Джосуа нареди всички да се върнат в Дома на раздялата. Има много неща за обсъждане.
	— Идваме.
	Саймън и Джеръмайъс хванаха малките студени ръчички на Лелет и се закатериха. Слънцето се взираше надолу към тях като матово око.


	Всички, които бяха присъствали сутринта, се бяха върнали в Дома на раздялата. Болезнената светлина на следобеда проникваше през прозорците, но толкова слабо, че сякаш не идваше от определена посока, и замазваше цялата зала. Педантично ваяните релефи на стените проблясваха сякаш със своя собствена вътрешна светлина — напомняха на Саймън за блещукащите мъхове в тунелите под Хейхолт, където се бе загубил в задъхваща, задушаваща чернота. И се бе отчаял. Но пък да оцелееш там означаваше нещо, нали? Сигурно имаше причина да оцелее и да стигне дотук.
	„Моля те, Ейдон, не ме довеждай толкова далече, за да ме убият!“ — умоляваше той.
	Но пък вече бе проклел бога, че бе позволил да загине Хейстън. Без съмнение беше твърде късно да се моли за милост.
	Влезе Джосуа. Беше с Воршева и увери всички, че тя се чувства по-добре.
	Придружаваха го двама души, които не бяха присъствали сутринта — Слудиг, който бе разузнавал в долината, и якият млад фолшайърец Фреозел, когото бяха избрали за пазител на реда в Нови Гадринсет. Въпреки че беше млад, Фреозел имаше бдителния, пронизващ поглед на ветеран в уличните битки — плюс много белези, а два от пръстите му липсваха.
	След като Странгиард изрече кратка благословия и новият пазител на реда се закле да пази в тайна нещата, които ще чуе, принц Джосуа стана и каза:
	— Трябва да решим много въпроси, но преди да започнем, нека ви пожелая успех и много дни, пълни с надежда. — Той огледа всички. — Когато изглеждаше, че не ни е останало нищо, освен отчаяние и поражение, Бог се смили над нас. Сега сме на безопасно място, докато съвсем доскоро бяхме пръснати по света изгнаници. Предприехме издирване на един от трите Велики меча, който може да бъде нашата надежда за победа, и това издирване завърши успешно. Все повече хора се стичат под нашия флаг всеки ден и ако можем да чакаме достатъчно дълго, скоро ще имаме армия, която ще накара дори брат ми, Върховния крал, да спре и да се замисли.
	— Нуждите ни са все още големи, разбира се — продължи той. — От хората, изгонени от домовете си по целия Еркинланд, ние действително можем да изградим армия, но за да победим Върховния крал, ще ни трябват много повече хора. Сигурно е също така, че вече сме силно притеснени при изхранването и подслоняването на тези, които са тук. Дори е възможно никаква войска, колкото и огромна и добре снабдена да е, да не е достатъчно голяма, за да срази съюзника на Елиас Краля на бурите. — Джосуа замълча. — Е, доколкото виждам, важните въпроси, на които трябва да отговорим, са три: какво смята да прави брат ми? Как можем да съберем сили, достатъчно големи, за да му попречим? И как можем да се сдобием с другите два меча — Блестящ гвоздей и Печал, за да можем да се надяваме, че ще победим норните и техните тъмни господари?
	Гелое вдигна ръка.
	— Извинявай, Джосуа, но мисля, че има и още един въпрос: колко време имаме, за да направим всяко от тези неща?
	— Права си, валада Гелое. Ако сме в състояние да защитаваме това място още една година, можем да съберем достатъчно голяма войска, за да започнем да се съпротивляваме на Елиас на собствената му земя или поне в най-отдалечените му владения, но и аз като теб се съмнявам, че ще ни оставят необезпокоявани толкова дълго.
	Надигнаха се други гласове — питаха какви сили могат да се очакват от изток и север — територии, които губеха търпение под тежката ръка на Елиас, и къде биха могли да се намерят други съюзници. След малко Джосуа отново призова към тишина.
	— Преди да можем да решим всички тези въпроси — заяви той, — мисля, че първо трябва да отговорим на най-важния, а именно — какво иска брат ми?
	— Власт! — каза Изорн. — Властта да си играе с живота на хората, сякаш са зарове.
	— Вече я има — отвърна Джосуа. — Но дълго мислих и не мога да намеря друг отговор. Светът положително е виждал и други крале, които не са доволни от това, което имат. Може би отговорът на този съдбоносен въпрос ще остане скрит за нас до самия край. Ако имахме представа за характера на сделката на Елиас с Краля на бурите, може би щяхме да разберем скритите намерения на брат ми.
	— Принц Джосуа — заговори Бинабик, — и аз се занимавах с разрешаването на разни загадки. Каквото и да иска да направи брат ти, мощта на Краля на бурите и тъмните сили ще му помагат. Но какво ли иска Кралят на бурите в замяна?
	Огромната каменна зала се смълча, после гласовете на събраните се надигнаха и те заспориха отново, докато Джосуа не тропна с ботуш по пода, за да ги накара да млъкнат.
	— Задаваш ужасен въпрос, Бинабик — каза принцът. — Какво наистина би могло да иска това ужасно същество?
	Саймън си помисли за сенките под Хейхолт, където се бе препъвал в един страховит, пренаселен с призраци сън.
	— Може би иска да си върне замъка — каза той.
	Каза го съвсем тихо и думите му не спряха разговорите, но Джосуа и Бинабик се обърнаха и го погледнаха.
	— Милостиви Ейдон! — възкликна Джосуа. — Възможно ли е?
	Бинабик мисли дълго, после бавно поклати глава.
	— Има нещо неправилно в тази идея, макар че това е умна мисъл, Саймън. Кажи ми, Гелое, как беше точно?
	— Инелуки не може никога да се върне в този замък — каза магьосницата. — Когато Асу’а падна, развалините му бяха така осветени от свещениците и така здраво оплетени в магии, че той не може да се върне дори до края на света, макар че несъмнено изгаря от желание да го има отново… но може да иска да управлява чрез Елиас това, което не може да владее сам. Въпреки цялата си сила норните са малко, но като сянка зад Престола от драконова кост Кралят на бурите може да царува над земите на Остен Ард.
	— И като си помисля, че брат ми толкова малко го е грижа и за собствения му народ, и за трона, че е готов да ги продаде за нищо и никакво на неприятеля на човечеството! — възкликна Джосуа и се обърна към другите събрани, като едва прикриваше гнева си. — Засега ще приемем това за истина — Кралят на бурите иска да управлява човечеството чрез брат ми. Казаха ми, че Инелуки е създание, подхранвано най-вече от омраза, така че няма нужда да ви обяснявам що за власт ще е това. Саймън ни съобщи, че Амерасу предвиждала какво иска да направи с хората Кралят на бурите, и го нарекла „ужасяващо“. Трябва да направим всичко възможно, дори ако трябва да се жертваме, за да ги спрем и двамата. Сега обаче да се обърнем към другите въпроси. Как да ги решим?


	През следващите часове бяха предложени много планове. Фреозел стеснително подсказа просто да се изчака, докато недоволството от Елиас не се разрасне из целия Остен Ард. Хотвиг, който за човек от равнините явно добре се включваше в проблемите на живеещите сред камъни, предложи смел проект да се изпратят хора, които по картите на Еолаир да проникнат в Хейхолт и да убият Елиас и Приратес. Отец Странгиард изглеждаше опечален при мисълта скъпоценните карти да се изпратят с група брутални убийци. Докато се обсъждаха предимствата на тези и други планове, атмосферата се нажежаваше. Когато по някакъв пункт Изорн и Хотвиг, които обикновено бяха весели другари, едва не се сбиха, Джосуа най-после прекрати обсъждането.
	— Не забравяйте, че ние тук сме приятели и съюзници — каза той. — Всички споделяме желанието да върнем свободата на нашите земи. — Принцът огледа залата, като успокояваше възбудените си съветници с твърд поглед, както се говореше, че хиркските коняри укротявали животните си, без да ги докосват. — Изслушах всички и ви благодаря за помощта, но сега аз трябва да реша. — Той сложи ръката си на каменната маса до обвитата в сребро дръжка на Трън. — Приемам, че трябва да почакаме още малко, докато се подготвим да ударим Елиас — той кимна към Фреозел, — но не можем и да бездействаме. Освен това нашите съюзници в Хернистир са в капан. Те биха могли да бъдат ценен дразнител на западния фланг на Елиас, ако отново могат да се движат свободно. Ако западняците могат да съберат разпръснатите си селяни, ще могат да направят дори нещо повече. И така, решавам да обединя две цели и да видя дали те не могат да си помогнат една на друга.
	Джосуа се обърна към владетеля на Над Мулах.
	— Граф Еолаир, ще те върна при твоя народ с нещо повече от благодарност, както обещах. С теб ще тръгне Изорн, синът на херцог Исгримнур. — Гутрун ахна, но когато синът й се обърна към нея, се усмихна храбро и го потупа по рамото. Джосуа й се поклони, благодарен за разбирането й, и продължи: — Като чуеш плана ми, херцогиньо, ще разбереш, че имам причини да направя това. Изорн, вземи със себе си пет-шест души. Може би някои от хората на Хотвиг ще се съгласят да те придружат. Те са храбри бойци и неуморими ездачи. По пътя си към Хернистир ще съберете колкото можете повече от вашите скитащи съотечественици. Знам, че повечето от тях не обичат Скали Остроносия, и както чувам, мнозина са оставени без дом на Леденото блато. После по собствена преценка може да вземете на служба тези хора — или да помогнат да се разкъса обсадата на хората на Еолаир, или, ако това не е възможно, да се върнат тук с теб, за да ни помогнат да се борим с брат ми. — Изорн слушаше съсредоточено, сякаш искаше да научи наизуст всяка дума. — Ти си син на херцога. Те те уважават и ще ти повярват, когато им кажеш, че това е първата стъпка към възвръщането на земята им.
	Принцът се обърна към останалите:
	— Докато Изорн и другите изпълняват тази задача, ние тук ще работим за напредък в другите ни каузи. А има наистина много работа. Северът е толкова опустошен от зимата, Скали, Елиас и съюзника му Краля на бурите, че се боя, че колкото и успешно да се справи Изорн, земите северно от Еркинланд ще се окажат недостатъчни да ни доставят силите, от които имаме нужда. Набан и югът са твърдо в лапите на приятелите на Елиас, особено на Бенигарис, но с юга ще трябва да се справя аз самият. Чак тогава ще имаме наистина толкова хора, колкото ни трябват, за да се противопоставим на Елиас. Така че ще работим, ще говорим и ще мислим. Трябва да има някакъв начин да се отреже Бенигарис от помощта на Елиас, но в момента не го виждам.
	Саймън слушаше нетърпеливо, но досега се бе сдържал. Сега, когато изглеждаше, че Джосуа е казал каквото имаше да казва, не можеше повече да мълчи. Докато другите се надвикваха, той бе мислил с нарастващо вълнение за нещата, които бе обсъждал с Бинабик тази сутрин.
	— Но принц Джосуа! — извика той. — А какво ще стане с мечовете?
	Принцът кимна.
	— И за тях ще трябва Да помислим. Не се безпокой, Саймън, не съм ги забравил.
	Саймън си пое дъх и продължи безразсъдно:
	— Най-добре ще е да се изненада Елиас. Изпрати ме с Бинабик и Слудиг да донеса Блестящ гвоздей. Той е край Хейхолт. Ние тримата ще сме достатъчни да отидем до гроба на баща ти и да го вземем, а после да се махнем оттам, преди брат ти изобщо да е разбрал, че сме идвали. И през ум не би му минало, че ще направим такова нещо. — Саймън за миг си представи как ще изглежда това: той и спътниците му донасят славно Блестящ гвоздей в Сесуад’ра и новото знаме с дракона на Саймън се развява над тях.
	Джосуа се усмихна и поклати глава.
	— Никой не се съмнява в твоята храброст, сър Сеоман, но не можем да рискуваме толкова.
	— Ние намерихме Трън, когато никой не мислеше, че ще го направим!
	— Но еркинландците не минаваха покрай местонахождението на Трън всеки ден.
	— Но пък драконът минаваше!
	— Стига, — Джосуа вдигна ръка. — Не, Саймън, още е рано за това. Ще го направим тогава, когато ще можем да нападнем Елиас от запад или юг и така да отвлечем вниманието му от Свертклиф и гробищата. Ти си спечели голяма чест и без съмнение ще печелиш още, но сега си рицар с всичките отговорности, които вървят заедно с титлата. Съжалявах, че те пратих да търсиш Трън — не вярвах, че ще те видя пак. Сега, когато успя въпреки всички тегоби, ще те задържа тук известно време, както и Бинабик и Слудиг… които ти пропусна да попиташ дали искат да се включат в това смъртоносно начинание. — Той се усмихна, за да смекчи удара. — Спокойно, момче, спокойно!
	Саймън беше изпълнен със същото задушаващо, сковаващо чувство, което бе го завладяло в Джао е-Тинукай’и. Не разбираха ли тези хора, че ако забавят удара прекалено дълго, това означава да си изгубят шанса? Че злодеят ще се измъкне ненаказан?
	— Може ли да отида с Изорн? — примоли се той. — Искам да помогна, принц Джосуа.
	— Учи се да бъдеш рицар, Саймън, и се радвай на тези дни на относителна свобода. По-късно ще има достатъчно опасности. — Принцът стана. Саймън не можеше да не забележи умората в изражението му. — Достатъчно. Еолаир, Изорн и всички, които избере, трябва да се приготвят за заминаване най-късно след два дни. Сега да вървим да обядваме — трапезата не е така разточителна като при честването на рицарството на Саймън, но все пак ще е от полза за всички ни.
	Бинабик се приближи до Саймън и понечи да му каже нещо, но Саймън беше ядосан и не му обърна внимание. „Все същото, нали? Чакай други да вземат решенията. А на теб само ти казват какво да правиш!“
	— Беше си умно — измърмори той.
	— И ще е умно и по-късно — каза Бинабик. — Когато отвлечем вниманието на Елиас, както каза Джосуа.
	Саймън го погледна и нещо в кръглото лице на трола го накара да се засрами от гнева си.
	— Исках само да съм полезен.
	— Ти си много повече от полезен, приятелю Саймън. Но всяко нещо с времето си. Ик та рандайхет сук бикахък, както казваме в страната ми. Зимата не е за плуване гол.
	Саймън за момент се замисли над думите му и каза:
	— Това е тъпо.
	— Тогава — отговори Бинабик сопнато — можеш да си разправяш каквото искаш, но не идвай разплакан при моя огън, когато избереш неподходящ сезон за плуване.
	Тръгнаха мълчаливо през обраслия с трева хълм, последвани от студеното слънце.


>>	4. Мълчащото дете

	Макар че въздухът беше топъл и спокоен, тъмните облаци изглеждаха неестествено плътни. Корабът бе стоял почти неподвижно целия ден, платната бяха провиснали до мачтите.
	— Кога ли ще започне бурята? — каза високо Мириамел.
	Един млад моряк, който стоеше наблизо, вдигна очи и попита изненадано:
	— Лейди? Мен ли пита?
	— Чудех се кога ще започне бурята. — Тя посочи надвисналите облаци.
	— Да, лейди. — Явно не му беше лесно да говори с нея. Тя предположи, че е от някой от по-малките южни острови, на някои от които жителите не говореха дори набански. — Буря дойде.
	— Знам, че ще дойде. Питам се кога.
	— Аха. — Той кимна, после се огледа крадешком, сякаш ценното знание, което се канеше да огласи, можеше да привлече крадци. — Буря дойде много скоро. — И й отправи широка многозъба усмивка. Погледът му пробяга от обувките до лицето й и усмивката стана още по-широка. — Много хубава.
	Моментното й удоволствие, че води разговор, колкото и да е ограничен, се изпари от това нахално оглеждане. Все пак колкото и свободно да я изучаваше, той никога не би посмял да я докосне — но това беше само защото гледаше на нея като на играчка, която по право принадлежи на господаря на кораба Аспитис. Възмущението й се смеси с внезапна несигурност. Беше ли той прав? Въпреки всички съмнения, които хранеше сега към графа, който, ако Ган Итай беше права, се бе срещал с Приратес, и ако Кадрах бе казал истината, дори бе сред служителите на червения проповедник, тя поне бе повярвала, че обявеното му намерение да се ожени за нея е истинско. Но сега се питаше дали това не е само уловка, която да я прави отстъпчива и признателна, докато не стане възможно да я изхвърли в Набан и да си потърси нова плът. Графът без съмнение смяташе, че тя ще се срамува твърде много да разкаже какво е станало.
	Мириамел не беше сигурна какво я тревожи повече — възможността да бъде принудена да се омъжи за Аспитис или противоположната възможност: че той може би я лъже със същата лекомислена снизходителност, която можеше да прояви към една хубавичка кръчмарска проститутка.
	Тя изгледа студено моряка и той малко смутено се обърна и тръгна към носа на кораба. Мириамел го гледаше и мълчаливо му пожелаваше да се спъне и да фрасне смуглото си лице в палубата, но желанието й не се изпълни. Тя пак обърна очи към сажденосивите облаци и мрачния метален океан.
	Три малки кръгли неща подскачаха във водата на един хвърлей зад кораба. Докато Мириамел гледаше, едно от тях се приближи, отвори червената дупка на устата си и изрева. Клокочещият глас на килпата се разнесе надалече над спокойната вода. Мириамел подскочи от изненада и при движението й и трите глави се обърнаха към нея; черните очи я гледаха вторачено, устите се отваряха и затваряха. Мириамел отстъпи от парапета и направи знака на Дървото, след това се обърна, за да избяга от пустите очи, и едва не събори Турис, младия паж на граф Аспитис.
	— Лейди Мария — каза той и се опита да се поклони, но беше прекалено близо до нея и я блъсна с глава по рамото. Притесни се и се изчерви.
	— Негова светлост те вика.
	— Къде, Турис?
	— В каютата. — Той се изкриви още повече. — В неговата каюта, лейди.
	— Благодаря.
	Момчето отстъпи и се обърна, за да я поведе, но очите на Мириамел отново се спряха на движението във водата. Единият килпа вече плуваше съвсем близо до кораба и празните му очи бяха втренчени в нея. Морското чудовище извади хлъзгавата си сива ръка от водата и прокара дългите й пръсти по корпуса, сякаш търсеше за какво да се хване, за да се изкачи. Мириамел гледаше вцепенена от ужас, неспособна да помръдне. След малко неприятно приличащото на човек създание се пусна, гмурна се и се появи отново на хвърлей зад кораба. Полюшваше се във вълните, устата му лъщеше, хрилете на врата му се издуваха и свиваха. Мириамел гледаше, замръзнала като в кошмар. Накрая откъсна поглед от него и се насили да се отдалечи от парапета. Младият Турис я гледаше с любопитство.
	— Лейди?
	— Идвам. — Тя го последва, но се обърна и погледна назад още веднъж. Трите глави подскачаха зад килватера като поплавъци на мрежа.


	Турис я остави в тесния коридор пред кабината на Аспитис и пак се качи по стълбата, вероятно за да изпълни други поръчения. Мириамел се възползва от мига самота, за да се успокои. Не можеше да се отърси от спомена за лепкавите очи на килпата, за невъзмутимото му и преднамерено приближаване към кораба. За начина, по който я гледаше — почти нагло, сякаш я предизвикваше да опита да го спре. Потрепери.
	Мислите й бяха прекъснати от подрънквания откъм каютата на графа. Вратата не беше напълно затворена, така че тя пристъпи напред и надникна през процепа.
	Аспитис седеше пред малкото си писалище. Някаква книга беше отворена пред него, пергаментовите й страници отразяваха меката светлина на лампата. Графът смете с ръка две купчинки сребърни монети в една кесия, после я прибра в отвореното ковчеже в краката си — то май беше почти пълно с други такива кесии — и нанесе някаква бележка в книгата.
	Изскърца дъска — дали под тежестта на тялото й, дали от движението на кораба, Мириамел не разбра — но тя бързо се дръпна, преди Аспитис да вдигне глава и да я види през тясната пролука. След малко пристъпи напред и почука твърдо.
	— Да, лейди. Влез.
	Тя бутна вратата и влезе, после внимателно я затвори, но не спусна резето.
	— Викал си ме?
	— Седни, хубава Мария. — Аспитис посочи леглото, но Мириамел се направи, че не забеляза жеста му, и кацна на високото столче до другата стена. Едно от кучетата на графа се сви настрана, за да направи място за краката й, тупна с тежката си опашка и пак заспа. Графът носеше извезаната си с орлови пера и крака роба — тази, която толкова бе харесала по време на първата им вечеря заедно. Сега тя гледаше златните нокти — съвършени оръжия за сграбчване — и се изпълни с угризения заради собствената си глупост.
	„Защо ли се оставих да бъда оплетена в тези глупави лъжи?“ Никога не би му казала това, но Кадрах беше прав. Ако му бе казала, че е от простолюдието, Аспитис може би щеше да я остави на мира. Дори ако насила би я замъкнал в леглото си, поне нямаше да смята да се ожени за нея.
	— Видях три килпи зад кораба. — Тя го погледна предизвикателно, сякаш той би могъл да отрече, че това е вярно. — Единият доплува до нас и сякаш се канеше да се покатери на палубата.
	Графът поклати глава и се усмихна.
	— Няма да го направят, не се страхувай. Не и на „Облака на Еадне“.
	— Той докосна кораба! — Тя вдигна ръка, сякаш опипваше въздуха. — Ето така. Търсеше за какво да се хване.
	Усмивката на Аспитис изчезна.
	— Ще се кача на палубата, когато свършим разговора си. Ще им пусна няколко стрели, проклетите му чудовища. Няма да позволя да пипат кораба ми.
	— Но какво искаше? — Тя не можеше да изгони сивите същества от съзнанието си. А и не искаше да говори с Аспитис за онова, за което я бе извикал. Вече беше сигурна, че нищо добро за нея не може да излезе от който и да е негов план.
	— Не знам какво искат. — Той нетърпеливо поклати глава. — Или по-скоро знам — храна. Но има множество по-лесни начини да си уловят ядене, отколкото да се катерят на кораб, пълен с въоръжени мъже. — Той я погледна. — Май не трябваше да го казвам. Изплаших те.
	— Те ядат… хора?
	Аспитис поклати глава.
	— Ядат риба, а понякога и птици, които не успяват бързо да излетят от водата. — Забеляза скептичния й поглед. — Да, и други неща, когато могат да ги намерят. Понякога са се покатервали на малки рибарски лодки, но никой не знае със сигурност защо. Във всички случаи това няма значение. Казах ти, че няма да навредят на „Облака на Еадне“. Няма по-добра морска наблюдателка от Ган Итай.
	— Вярвам ти — каза тя след кратко мълчание.
	— Добре. — Той стана, като се наведе, за да не се удари в една ниска греда на тавана. — Радвам се, че Турис те е намерил, макар че не можеш да отидеш много далече на един кораб в морето, нали? — Усмивката му изглеждаше малко жестока. — Трябва да обсъдим много неща.
	— Добре… — Тя усети, че я обзема странна апатия. Може би ако не се съпротивляваше, не протестираше, особено ако й бе все едно, нещата щяха поне да се забавят. Беше си обещала, че ще се остави на течението да я носи, носи…
	— Сега е безветрие — каза Аспитис, — но мисля, че скоро ще задуха вятър, много преди бурята. С малко късмет ще пристигнем на остров Спенит утре вечер. Помисли за това, Мария! Там ще ни оженят, в черквата „Свети Лавенин“.
	Щеше да е толкова лесно да не се съпротивлява, а само да плува като „Облака на Еадне“, понесена от диханието на вятъра. Сигурно щеше да се появи някаква възможност да избяга, когато стигнеха Спенит. Сигурно ли?
	— Графе — чу се да казва Мириамел, — аз… има… някои проблеми.
	— Да? — Графът наклони златната си глава на една страна. Мириамел си помисли, че прилича на куче, което се преструва на добро, докато души за жертва. — Какви проблеми?
	Тя стисна полата на роклята си във влажната си шепа и пое дълбоко дъх.
	— Не мога да се омъжа за теб.
	Аспитис се разсмя.
	— О, колко глупаво! Разбира се, че можеш. За семейството ми ли се безпокоиш? Те ще те обикнат, също както те обикнах и аз. Брат ми се ожени за една пердруинка и сега тя е любимата дъщеря на майка ми. Не се бой!
	— Не ме е страх. — Тя стисна роклята си още по-силно. — Просто… просто има друг.
	Графът се намръщи.
	— Какво искаш да кажеш?
	— Вече съм обещана на друг. И го обичам.
	— Но аз те питах! Ти ми каза, че няма никого. И ми се отдаде.
	Беше ядосан, но все още сдържаше гнева си. Мириамел усети как в нея се надига страх.
	— Скарахме се и отказах да му стана жена. Затова баща ми ме изпрати в манастира. Но разбрах, че съм сбъркала. Бях нечестна към него… и към теб. — Мразеше се, че го казва. Възможността да е наистина нечестна към Аспитис беше повече от нищожна. Той положително не се беше отнесъл към нея рицарски. И все пак сега беше моментът да е благородна. — Но от двама ви обичах първо него.
	Аспитис направи крачка към нея, устата му бе се изкривила. В гласа му звучеше странно, треперещо напрежение.
	— Но ми се отдаде!
	Тя наведе очи. Не искаше да го обиди.
	— Сбърках. Надявам се, че ще ми простиш. Надявам се, че и той ще ми прости, макар че не го заслужавам.
	Графът внезапно й обърна гръб и процеди:
	— И си мислиш, че това е всичко? Просто ще кажеш: „Сбогом, граф Аспитис“? Така ли мислиш?
	— Мога да разчитам само на рицарската ти чест. — Малката каюта стана сякаш още по-малка. Тя усети как се сгъстява самият въздух, сякаш заплашителната буря ги бе настигнала. — Мога само да се моля за твоята любезност и милост.
	Раменете на Аспитис се затресоха и той изстена, не — изръмжа. Мириамел се притисна до стената ужасено, почти сигурна, че графът ще се превърне в ненаситен вълк пред очите й като в старите приказки на бавачката й.
	Графът на Еадне и Дрина се обърна. Зъбите му наистина бяха оголени във вълча гримаса, но той се смееше.
	Тя се слиса. Защо се смееше?
	— О, мъничката ми! — Той едва успяваше да сдържи смеха си. — Ама че си хитра!
	— Не те разбирам — каза тя ледено. — Какво ти е толкова смешно?
	Аспитис плесна с ръце и Мириамел подскочи.
	— Много си хитра! — Той поклати глава. — Но не чак толкова, колкото си мислиш… принцесо!
	— Ка… какво?
	Той се усмихна — и усмивката му изобщо не беше очарователна.
	— Съобразяваш бързо и измисляш чудесни лъжи, но аз бях на погребението на дядо ти, а също и на коронясването на баща ти. Ти си Мириамел. Разбрах го още първата вечер.
	— Ти… Ти… — Съзнанието й беше пълно с думи, но никоя от тях нямаше смисъл. — Какво?!
	— Подозирах нещо, когато те доведоха при мен. — Той посегна и плъзна ръка по лицето на Мириамел, към косата й, силните му пръсти стиснаха тила й. Тя седеше неподвижна и едва сдържаше дъха си. — Виж — каза той, — косата ти е къса, но в корените е златиста — също като моята. — Той се изкиска. — Една млада благородничка, която отива в манастир, може да отреже косата си, преди да отиде там — но да я боядиса, когато тя е с толкова хубав цвят!? Можеш да ми вярваш — разгледах лицето ти много отблизо онази вечер. След това не беше вече много трудно. Вече те бях виждал, макар и не отблизо. Всички знаеха, че дъщерята на Елиас е в Наглимунд и че е изчезнала след падането на замъка. — Той щракна с пръсти и се ухили. — Така. Сега си моя и ще се оженим на Спенит, тъй като иначе може да намериш начин да избягаш в Набан при роднините си. — Той пак се изкиска доволно. — Сега те ще бъдат и мое семейство.
	Беше й трудно да говори.
	— Наистина ли… искаш да се ожениш за мен?
	— Не защото си красавица, макар че си хубавичка. И не защото спах с теб. Ако трябваше да се оженя за всичките жени, с които съм лягал, би трябвало да им построя отделен замък, както правят пустинните крале на Наскаду — те са цяла армия. — Той седна на леглото и се облегна на стената. — Но ти ще бъдеш моя жена. После, когато завоеванията на баща ти свършат и Бенигарис най-после му омръзне, както омръзна на мен още много отдавна — не знаеш ли? След като уби баща си, той се напи и плака цяла нощ! Като дете! Та когато на баща ти му писне от Бенигарис, кой по-добре ще управлява Набан от този, който намери дъщеря му, влюби се в нея и я върна вкъщи? — Усмивката му беше като проблясване на нож. — Тоест аз!
	Тя го гледаше замръзнала; струваше й се, че би могла да изплюе отрова като змия.
	— А ако му кажа, че си ме отвлякъл и си ме обезчестил?
	Той поклати глава развеселен.
	— Не си толкова добра интригантка, колкото те смятах, Мириамел. Има много свидетели, че си се качила на моя кораб под фалшиво име и че съм те ухажвал, макар че ми бе казано, че си дъщеря на дребен барон. Щом стане известно, че си била — обезчестена ли каза? — мислиш ли, че баща ти ще възрази срещу един законен съпруг от благородно потекло? Съпруг, който вече е негов съюзник и му е правил — той протегна ръка и потупа с ръка нещо, което Мириамел не виждаше — важни услуги?
	Светналите му очи изгаряха нейните, подигравателни и неимоверно доволни. Беше прав. Тя с нищо не можеше да предотврати това. Той я притежаваше. Притежаваше я.
	— Тръгвам си. — Тя се надигна несигурно.
	— Не се хвърляй в океана, хубава Мириамел. Хората ми ще следят да не разиграваш подобни номера. Ти си безкрайно по-ценна жива.
	Принцесата натисна вратата, но тя не се отвори. Почувства се куха и празна — освен болката, която я изпълваше; сякаш й бяха изкарали целия въздух.
	— Дръпни я — мило каза Аспитис.
	Мириамел се запрепъва по коридора. Стените се люшкаха като побъркани.
	— След малко ще дойда в каютата ти, любима — извика графът. — И да ме чакаш тръпнеща.
	Тя стигна до палубата и падна на колене. Искаше й се да потъне в мрак и да изчезне.


	Тиамак беше ядосан.
	Беше преминал през какво ли не заради своите сухоземни съмишленици — Лигата на свитъка, както се наричаха, макар Тиамак понякога да мислеше, че група от петима-шестима е доста незначителна, за да се нарича чак лига. Все пак доктор Моргенес бе неин член, а Тиамак много уважаваше доктора, така че правеше всичко възможно, когато някой от Лигата искаше информация, която само той можеше да достави. Сухоземните обитатели-рядко се нуждаеха от мъдростта на блатните жители, бе забелязал Тиамак, но когато това се случваше — когато например на някой от тях му трябваше усукана трева или жълтикорен — билки, които не се намираха на никой пазар по сухите места, — те му пращаха съобщения. От време на време, например, когато бе описвал блатните животни за Диниван, при това със старателни илюстрации, или бе изследвал и докладвал на стария Джарнауга кои реки стигат до Вран и какво става, когато сладката им вода се срещне със солта на залива Фиранос, получаваше благодарствени писма — писмото на Джарнауга бе толкова голямо, че гълъбът бе пътувал два пъти по-дълго от обикновено. В тези признателни писма членовете на Лигата от време на време намекваха, че някой близък ден Тиамак може официално да бъде приет в техните редове.
	Слабо оценяван от своите собствени съселяни, Тиамак ужасно ламтеше за такова признание. Спомняше си за времето, което бе прекарал в Пердруин, враждебността и подозрителността на другите млади ученици, които просто не можеха да повярват, че сред тях има момче от блатата. Ако не беше любезността на Моргенес, Тиамак щеше да избяга обратно в мочурищата. Но пък под свенливостта му се криеше гордост. В края на краищата не беше ли той първият вран, напуснал тресавищата и учил заедно с братята ейдонити? Дори съселяните му знаеха, че няма друг блатен жител като него. Така че когато получаваше окуражителни думи от Носителите на свитъка, той чувстваше, че времето му настъпва. Някой ден щеше да стане член на Лигата — най-висшия кръг учени, и щеше да пътува на всеки три години до дома на някой от членовете на събрание — среща на равни. Щеше да види свят и да бъде известен учен… или поне често си представяше това.
	Когато тромавият римър дойде в „Бокала на Пелипа“ и му даде мечтания медальон на Носителите на свитъка, сърцето му направо подхвръкна. Всичките му саможертви си заслужаваха наградата! Но след миг херцог Исгримнур бе обяснил, че медальонът му е пратен от умиращия Диниван и когато стъписаният Тиамак попита за Моргенес, Исгримнур му съобщи ужасната новина, че и докторът е мъртъв отпреди близо половин година.
	След две седмици Исгримнур още не бе разбрал отчаянието на Тиамак. Той, изглежда, смяташе, че макар и да е тъжно, че двамата учени са мъртви, покрусата на Тиамак е прекалена. Но римърът не бе донесъл нова стратегия, никакъв полезен съвет. Той не беше, както си призна, дори член на Лигата! Исгримнур явно не можеше да схване, че това оставя Тиамак, който много мъчителни седмици бе очаквал вест за плановете на Моргенес, ужасно настрана, завъртян като лодка във водовъртеж. Тиамак бе пожертвал дълга си към собствения си народ за едно дело на сухоземците — или поне така изглеждаше, когато беше достатъчно ядосан, за да забрави, че нападението на крокодила го бе принудило да се откаже от посланичеството в Набан. Във всички случаи той явно бе разочаровал хората от селото си.
	Тиамак трябваше да признае, че Исгримнур поне плащаше за стаята и храната му. Това несъмнено беше добре, но и така трябваше: сухоземците бяха печелили пари от потта на блатните хора безчет години. Самият Тиамак също бе заплашван, преследван и оскърбяван по пазарите на Ансис Пелипе.
	Тогава Моргенес го бе спасил, но сега докторът бе мъртъв. Сънародниците на Тиамак никога нямаше да му простят, че не е оправдал надеждите им. А Исгримнур само седеше и зяпаше Цеалио — смяташе го за великия рицар Камарис и сякаш вече не го беше грижа дали дребният блатен Човек е жив, или мъртъв. На Тиамак му ставаше все по-ясно, че е безполезен като рак без крака.


	Той вдигна очи стреснат. Бе се озовал далече от „Бокала на Пелипа“, в една част на Кванитупул, която му беше непозната. Водата тук бе дори по-сива и по-мазна от обикновено, пълна с обърнали коремите риби и чайки. Изоставените постройки покрай каналите сякаш се привеждаха под тежестта на вековете нечистотия и сол.
	Завладя го зашеметяващо усещане за пустота и изгубеност.
	„Ти, който винаги стъпваш по пясък, помогни ми да се върна благополучно в дома си. Нека птиците ми са живи. Нека…“
	— Блатни човече! — прекъсна молитвата му силен като рев на магаре глас. — Той идва!
	Тиамак се сепна и се огледа. Трима млади сухоземни жители, облечени в бели роби на Огнени танцьори, стояха срещу него на пътеката покрай тесния канал. Единият смъкна качулката си и се видя нескопосно остригана глава — недоотрязани кичури стърчаха като бурени. Очите му дори от разстояние изглеждаха не в ред.
	— Той идва! — извика мъжът отново някак весело, сякаш Тиамак му беше стар приятел.
	Тиамак разбра кои и какви са тези мъже. Не искаше да участва в тяхната лудост. Обърна се и закуцука по неравната пътека. Къщите, покрай които минаваше, бяха обковани с дъски, безжизнени.
	— Кралят на бурите идва! Той ще му оправи крака! — Тримата Огнени танцьори идваха след него, като повтаряха хода му стъпка след накуцваща стъпка и крещяха:
	— Още ли не си чул? Болните и сакатите ще ги пребият! Огън ще ги изгори, лед ще ги погребе!
	Тиамак видя дупка в дългата стена отдясно и влезе в нея с надеждата да не е задънена. Подигравките на Огнените танцьори го следваха.
	— Къде си тръгнал, кафяв дребосъко? Като дойде, Кралят на бурите ще те намери дори ако се скриеш в най-дълбоката дупка или на най-високата планина! Излез и говори с нас, иначе ще дойдем и ще те измъкнем!
	Вратата водеше в голям открит двор, някога може би кошара. Сега обаче имаше само няколко дрипи на бившите стопани, ясла от изкривени от времето сиви дъски, стари дръжки от сечива и глинени чирепи от изпотрошени съдове. Дъските на настилката бяха толкова изкорубени, че се виждаха дълги ивици от калния канал под тях.
	Тиамак внимателно тръгна по тях към една врата в другия край на двора, откъдето се излизаше на друга пътека. Виковете на Огнените танцьори се чуваха все по-слабо, но сякаш ставаха все по-бясно гневни, колкото по бързо се отдалечаваше той.
	За вран Тиамак познаваше твърде добре градовете, но дори местните жители знаеха, че е много лесно да се загубиш в Кванитупул. От дълго време само съвсем малко от сградите се използваха. Малкото учреждения, които съществуваха от почти два века, също бяха сменяли мястото си десетки пъти — морският въздух и солената вода бяха сдъвкали и боята, и коловете. Нищо не беше постоянно в Кванитупул.
	След като повървя малко, Тиамак започна да разпознава някои познати ориентири — разнебитените кули на разрушаващата се „Света Риапа“, ярката, но олющена боя на купола на халите. След като нервността му поради изгубването и заплахите се бе успокоила, той пак започна да мисли за дилемата си. Бе в капана на един враждебен град. Ако искаше да си изкарва прехраната, трябваше да продава услугите си като писар и преводач. Това би означавало да живее близо до пазара, тъй като вечерният бизнес, особено малките прехвърляния, от които припечелваше Тиамак, никога не биха чакали до дневната светлина. Ако не работеше, щеше да е зависим от благотворителността на херцог Исгримнур. Тиамак хич не умираше от желание да понася гостоприемството на ужасната Каристра нито миг повече и в опит да разреши този проблем бе предложил на Исгримнур да се преместят всички по-близо до пазара, така че Тиамак да може да изкарва пари, докато херцогът се грижи за вратаря идиот. Римърсгардецът обаче беше непреклонен — беше сигурен, че има основателна причина Диниван да е искал да чакат в „Бокала на Пелипа“, макар че не можеше да каже каква е тази причина. Така че, макар да не харесваше съдържателката на хана повече от Тиамак, Исгримнур не бе съгласен да напусне.
	Тиамак се тревожеше още и по въпроса дали всъщност вече е член на Лигата на свитъка. Очевидно бе избран да се присъедини, но членовете, които познаваше лично, бяха мъртви, а не бе чувал от месеци нищо за никого от останалите. Какво би трябвало да прави?
	Последен, но категорично не най-малък от проблемите му, бяха лошите му сънища. Или по-точно, поправи се той, не толкова лоши, колкото странни. През последните няколко седмици сънят му бе преследван от едно видение, без значение какво сънуваше — че го преследва крокодил с око на всеки от хилядите си зъби, или че яде великолепно ядене от омари и калкани с възкръсналото си семейство: и винаги присъстваше едно призрачно дете — малко тъмнокосо сухоземно момиче, което наблюдаваше всичко в мълчание. Детето никога не се намесваше, независимо дали сънят беше страшен, или приятен, и всъщност някак си изглеждаше дори по-нереално от самите сънища. Ако не беше постоянното му присъствие във всеки сън, Тиамак изобщо нямаше да му обърне внимание. Напоследък детето изглеждаше все по-неясно, сякаш образът му се оттегляше в мрака на света на сънищата, без посланието му да е огласено…
	Тиамак вдигна очи и видя разтоварителния док. Беше минал оттук, когато излезе. Добре. Беше се върнал на позната територия.
	Но оставаше другата мистерия — кое или какво беше това мълчаливо дете? Опита да си спомни какво бе му казвал Моргенес за сънищата и Пътя на сънищата и какво би могло да означава това видение, но не можа да се сети за нищо полезно. Може би момичето бе пратеничка от царството на мъртвите, дух, изпратен от покойната му майка, която безсловесно го упреква за неуспеха му…
	— Дребосъкът от блатата!
	Тиамак се обърна и видя тримата Огнени танцьори — стояха на пътеката на няколко крачки зад него.
	Водачът им пристъпи напред. Бялата му роба беше мръсна, цялата в петна от пръсти и от катран, а очите му бяха още по-страшни, отколкото отдалече — пламтяха сякаш от някаква вътрешна светлина. И като че ли се канеха да изскочат от лицето му.
	— Не вървиш много бързо, кафяво човече. — Той се ухили и се видяха кривите му зъби. — Някой ти е счупил крака, а? И то доста зле.
	Тиамак отстъпи няколко крачки. Тримата младежи го изчакаха да спре, след това тръгнаха бавно. Беше ясно, че няма да го оставят да се отдалечи. Тиамак смъкна ръката си до дръжката на ножа си. Ярките очи се разшириха, сякаш слабичкият блатен човек предлагаше по-нова и по-интересна игра.
	— Нищо не съм ви направил — каза Тиамак.
	Водачът се изсмя беззвучно, като разтегна устни и показа червения си език като куче.
	— Той идва, знаеш го. Не можеш да избягаш от Него.
	— Краля на бурите ли ви праща да тормозите невинните минувачи? — Тиамак се опита да придаде твърдост на гласа си. — Не мога да повярвам, че такова същество може да падне толкова ниско.
	Водачът направи весела физиономия и се обърна към спътниците си.
	— Я, той говори доста добре за кафяв дребосък, нали? — После отново обърна блестящите си очи към Тиамак. — Господарят иска да види кой е във форма, кой е силен. Ще стане напечено, когато дойде.
	Тиамак заотстъпва пак, като се надяваше или да стигне до място, където някой би могъл да му помогне, което не беше много вероятно в тази част на Кванитупул, или поне да намери местенце, където гърбът му да е защитен от стена. Молеше се на Онези, които гледат и насочват, да не се препъне. Щеше му се да можеше да опипва с ръка зад себе си, но знаеше, че тя ще му потрябва да предотврати първия удар и да му даде възможност да измъкне ножа си.
	Тримата Огнени танцьори го следваха с лица толкова недокоснати от мисъл, колкото и това на крокодил. Фактически, мислеше Тиамак, като се опитваше да се покаже храбър, той се бе преборил с крокодила и бе оживял. Тези зверове малко се различаваха от него освен по това, че крокодилът щеше поне да го изяде. А тези щяха да го убият само за удоволствие или заради някаква извратена представа за това какво иска техният Крал на бурите. Но дори докато отстъпваше, включен в странен танц на смъртта с преследвачите си, дори докато търсеше отчаяно някакво място, където да спре, Тиамак не можеше да не се чуди как името на малко известен легендарен демон от Севера тези дни може да се окаже в устата на улични побойници в Кванитупул. Нещата наистина се бяха променили, откакто бе напуснал блатата.
	— Внимавай, дребосък. — Водачът гледаше зад Тиамак. — Ще паднеш и ще се удавиш.
	Стреснат, Тиамак погледна през рамо — очакваше да види неограден канал точно зад гърба си. Видя обаче, че се намира в началото на къса алея, и разбра, че е измамен. Бързо се обърна към преследвачите си — точно навреме, за да избегне страхотния удар на една завършваща с железен шип тояга, която се стовари върху дървената стена до него. Разлетяха се трески.
	Тиамак измъкна ножа си и замахна срещу ръката с тоягата. Не улучи, но разпра ръкава на бялата роба. Двамата Огнени танцьори — единият размахваше подигравателно разпрания си ръкав, се приближиха от двете му страни, а водачът зае позиция право пред него. Тиамак отстъпи по алеята, размахал нож в опит да държи и тримата на разстояние. Водачът се изсмя и измъкна и своята тояга изпод робата. Очите му бяха пълни с ужасяващо, невинно веселие.
	Младежът отляво внезапно тихо ахна и изчезна зад ъгъла, сякаш отскочи към пътеката, от която току-що бяха дошли. Тиамак се сети, че той просто иска да отклони вниманието му, докато приятелите му свършат с него. Миг по-късно тоягата на изчезналия младеж се върна без собственика си, профуча и се стовари върху Огнения танцьор отдясно на Тиамак, като го запрати върху стената край алеята. Той се свлече и главата му остави червена следа по дъските. Водачът с бръснатата глава стоеше зинал от смайване. Една висока фигура пристъпи по алеята зад него, сграбчи го здраво за врата и го метна върху парапета, който се разхвърча на трески като ударен от камък на катапулт. Отпуснатото тяло за момент провисна върху останките от пътеката, после се прекатури в канала и потъна в мазната вода.
	Тиамак трепереше неудържимо от вълнение и ужас. После вдигна поглед право към любезното, леко смутено лице на Цалио, вратаря.
	„Камарис. Херцогът каза, че той бил Камарис — мислеше замаяно Тиамак. — Рицар. Заклел се да… заклел се да спасява невинните“.
	Старецът сложи ръка на рамото на Тиамак и го поведе по алеята.


	През нощта вранът сънува облечени в бяло фигури с очи, които бяха пламтящи колела. Те идваха към него през водата като плющящи платна. Той се хвърли в един от страничните потоци на Вран в отчаян опит да избяга, но нещо го държеше за крака. Колкото повече се бореше, толкова по-трудно ставаше да се задържи на повърхността.
	Малкото тъмнокосо момиченце го гледаше от брега, сериозно и мълчаливо. Този път изглеждаше толкова неясно, че той едва го виждаше, сякаш беше направено от мъгла. Накрая детето изчезна и той се събуди задъхан.


	Диауен, гадателката на кристал, беше превърнала пещерата си в дълбините на планината в нещо много приличащо на малката къща, която бе обитавала някога в полите на Хернисадарк, близо до Сиркойл. Малката пещера беше отделена от съседите с вълнени шалове, висящи на входа. Когато Мейгуин дръпна един от тях, отвътре блъвна вълна сладникав дим.
	Съновидението с блещукащи светлини беше толкова живо и така очевидно важно, че на Мейгуин цялата сутрин й беше трудно да отвори дума за собствените си дела. Макар нуждите на народа й да бяха многобройни и да беше правила всичко възможно да ги задоволи, тя се бе движила цял ден в някаква мъгла.
	Преди много години Диауен била жрица на Мирка, но нарушила обетите си — никой не знаеше защо или поне никой не можеше да каже със сигурност, макар че предположения се правеха непрекъснато — после напуснала ордена и заживяла сама. Имаше репутацията на побъркана, но я знаеха също и като ясновидка, гадателка на сънища и лечителка. Мнозина неспокойни жители на Хернисадарк, след като оставеха купа плодове и монета за Бриниох и Рин, чакаха да се стъмни и отиваха при Диауен за по-незабавна помощ. Мейгуин си спомняше, че бе я видяла веднъж на пазара близо до Тайг — дългата й светлокафява коса се развяваше като знаме. Бавачката на Мейгуин бързо я бе извъртяла настрана, сякаш самото поглеждане към Диауен можеше да е опасно.
	Сега, изправена пред този смущаващ сън и след като бе направила сериозна грешка при последното си тълкуване, Мейгуин бе решила да потърси помощ. Ако някой би могъл да разбере нещата, които ставаха с нея, това бе Диауен.
	Въпреки пушека, гъст като инискрихска мъгла, вътрешността на пещерата на гледачката беше изненадващо спретната. Тя грижливо бе подредила малкото притежания, спасени от къщата й в Хернисадарк — сбирка бляскави предмети, които биха могли да предизвикат завистта на всяка мътеща сврака. Десетки проблясващи гердани висяха по грапавите стени на пещерата и ловяха светлината от огъня като обвити с роса паяжини. Малки купчинки лъскави дреболии — главно мъниста от метал и полирани камъни — бяха подредени на плоския камък, който представляваше масата на Диауен. В различни ниши имаше също така блестящи инструменти за занаята на гледачката — огледала с размери от поднос до нокът, направени от полиран метал или скъпо стъкло, някои кръгли, някои квадратни, някои елипсовидни като котешко око. Мейгуин беше очарована да види толкова много на едно място. Дете на почти селски дворец, където едно дамско ръчно огледало беше, според преценката й, може би най-грижливо пазеното притежание, тя никога не беше виждала нищо подобно.
	Диауен някога била хубава — поне така казваха всички. Сега беше трудно да се познае това. Кафявите леко изцъклени очи на гледачката и широката й уста бяха разположени на изпито, обрулено лице. Косата й, все още изключително дълга и гъста, бе придобила съвсем обикновен желязносив цвят. Мейгуин си помисли, че тя изглежда всичко на всичко като слаба жена, която бързо старее.
	Диауен се усмихна насмешливо.
	— А, малката Мейгуин. Идваш за любовно биле, нали? Ако е за графа, след който тичаш, първо ще трябва да стоплиш кръвта му, иначе магията няма да хване. Той е много внимателен, тъй да знаеш.
	Първоначалната изненада на Мейгуин се смени с възмущение и гняв. Как можеше тази жена да знае за чувствата й към Еолаир? Нима всички знаеха? Нима беше обект на присмех край всяко огнище? За миг дълбокото й чувство на отговорност за поданиците й се изпари. Защо трябваше да се бори за такава шайка хихикащи неблагодарници?
	— Защо казваш това? — сопна се тя. — Какво те кара да мислиш, че обичам някого?
	Диауен се засмя, незасегната от гнева на Мейгуин.
	— Аз съм тази, която знае. Това ми е работата, кралска щерко.
	За един момент — очите я смъдяха от лепкавия дим и гордостта й бе уязвена от наглото твърдение на Диауен — Мейгуин понечи да си отиде. Но после разумът й надделя. Можеше да има безчет слухове за дъщерята на Лут, дори сигурно бе така — както бе подчертал старият Краобан, винаги ги бе имало. А Диауен беше точно от тези, които ровят за ценни боклуци — полезни дребни случки, които, излъскани и после изкусно подредени, можеха да направят пророчествата й да изглеждат по-верни. Но ако Диауен разчиташе само на измамите си, щеше ли да има някаква полза от нея за текущите нужди на Мейгуин?
	Сякаш прочела мислите й, Диауен с жест я покани да седне на един гладък камък, покрит с шал, и каза:
	— Чух да се приказва, вярно е. Няма нужда човек да е магьосник, за да види чувствата ти към граф Еолаир — само като ви видях веднъж заедно, разбрах всичко, което ми беше нужно. Но Диауен има нещо повече от силен слух и остри очи. — Тя разрови огъня и от него изригнаха искри, придружени от нови талази жълтеникав пушек, после се обърна към Мейгуин. — Какво искаш тогава?
	Когато Мейгуин й каза, че иска да й разтълкува един сън, Диауен стана много делова и отказа предложените й от Мейгуин храна и дрехи.
	— Не, кралска щерко — каза тя с твърда усмивка, — сега ще ти помогна и ти ще ми дължиш една услуга. Това ме устройва повече. Съгласна ли си?
	След като получи уверения, че услугата няма да бъде върната с първородния й син или със собствената й сянка, душа, глас или друго такова нещо, Мейгуин се съгласи.
	— Не се коси — хихикна Диауен. — Това не са кухненски клюки. Не, просто някой ден наистина ще ми потрябва помощ… и ти ще ми я дадеш. Ти си дете на династията Херн, а аз съм само една бедна гледачка на кристал, нали? Това имам предвид.
	Мейгуин разказа на Диауен същността на съня си и за другите странни неща, които бе сънувала от месеци, както и какво бе станало, когато бе оставила виденията да я поведат навътре в земята с Еолаир.
	Димът в малкото помещение беше толкова гъст, че когато свърши разказа си за Мезуту’а и неговите обитатели, Мейгуин трябваше да излезе, за да глътне малко въздух. Главата й бе замаяна и сякаш плуваше някъде далече от тялото й, но няколко минути навън, в главната пещера, й върнаха ясното мислене.
	— Тази история почти заплаща за всичко, кралска щерко — каза гледачката, когато Мейгуин се върна. — Бях чула слуховете, но не знаех дали да им вярвам. Дуори живи в земята под нас! — Тя сви пръстите си като странни куки. — Разбира се, винаги съм мислела, че в тунелите на Грианспог има нещо повече от мъртво минало.
	Мейгуин се намръщи.
	— Но какво ще кажеш за съня ми? За „високото място“, за това, че времето е дошло?
	Диауен кимна, пропълзя до стената на ръце и колене, прокара пръсти по няколко от огледалата, най-после избра едно и го донесе до огнището. Беше малко, в дървена рамка, почерняла от безчетните години пипане.
	— Баба ми го наричаше огледалото на червеите — каза Диауен и го подаде на Мейгуин, за да го разгледа. Приличаше на най-обикновено огледало, дърворезбата по рамката се беше изтрила от употреба и тя бе станала почти гладка.
	— Огледало на червеите? Защо?
	Гледачката сви костеливите си рамене.
	— Може би по времето на Дрохнатер и на другите велики червеи е било използвано за наблюдение на приближаването им. Или може би е направено от люспа или зъб на червей. — Тя се усмихна, сякаш за да покаже, че тя самата, въпреки начина, по който си изкарва прехраната, не вярва на това суеверие. — По-вероятно е, че рамката някога е била гравирана така, че да прилича на дракон. Все пак това е добър инструмент.
	Тя вдигна огледалото над пламъците и известно време го движеше на бавни кръгове. Когато най-после го обърна нагоре, тънък слой сажди покриваше повърхността му. Диауен го задържа пред лицето на Мейгуин. Отражението беше неясно като през мъгла.
	— Мисли за съня си, после духни.
	Мейгуин се опита да си спомни странното шествие, красивите, но непривични фигури. Мъничко облаче сажди изпуфка от лицето в огледалото.
	Диауен обърна огледалото и го разгледа, прехапала съсредоточено долната си устна. На светлината на огъня, който пукаше точно под лицето й, то изглеждаше още по-тънко, почти като скелет.
	— Странно — каза най-после гледачката. — Виждам картини, но всичките са ми непознати. Сякаш някой говори високо в съседна къща, но на език, който никога не съм чувала. — Очите й се присвиха. — Нещо тук не е наред, кралска щерко. Сигурна ли си, че това е твой сън, а не ти го е разказал някой? — Когато Мейгуин гневно потвърди, че сънят си е неин, Диауен се намръщи. — Мога да ти кажа съвсем малко, и нищо от огледалото.
	— Какво значи това?
	— Огледалото все едно че мълчи. То говори, но аз не го разбирам. Така че ще те освободя от обещанието ти, но и ще ти кажа нещо — ще ти дам свой собствен съвет. — Тонът й внушаваше, че това ще е толкова добро, колкото и онова, което би могло да им каже огледалото. — Ако боговете действително искат това да ти бъде разяснено, прави каквото ти казват. — Тя бързо избърса повърхността на огледалото с бяла кърпа и го остави на мястото му в нишата в пещерната стена.
	— Какво е то?
	Диауен посочи към тавана на пещерата.
	— Върви на високото място.


	Ботушите на Мейгуин се хлъзнаха по заледената скала и тя посегна да се хване някъде. Сви колене и запъна стъпала, докато възвърна равновесието си, после пак се изправи и погледна надолу по белия склон опасното разстояние, което вече бе изминала. Едно подхлъзване тук лесно би могло да я събори от тясната пътека и тогава нищо не би могло да я спре от търкаляне надолу по склона освен стъблата на дърветата, които щяха да й пръснат мозъка много преди да стигне дъното.
	Спря задъхана и за своя изненада откри, че не е много изплашена. Такова падане неминуемо би завършило със смърт — или моментална, или дълга и мъчителна на снежния склон — но Мейгуин бе върнала живота си в ръцете на боговете: какво значение имаше дали ще го вземат сега, или по-късно? При това беше възхитително да е отново под небето, колкото и мрачно и студено да бе то.
	Тя погледна нагоре. Почти половината от височината на планината все още се мержелееше между нея и целта й — връх Брадах, който стърчеше като нос на каменен кораб; долната му страна беше черна, оголена от снега, покрил склоновете. Ако упорито вървеше натам, щеше да стигне върха преди слабото утринно слънце, което сега блестеше право в лицето й, да е превалило пладне.
	Мейгуин метна на рамо вързопа си и отново насочи вниманието си към пътеката, като отбеляза със задоволство, че прелитащият сняг вече затрупва следите й. В основата на хълма, откъдето бе тръгнала, те вече несъмнено бяха напълно заличени. Ако някой от римърите на Скали започнеше да души из тази част на Грианспог, нямаше да има никакъв признак, че е била там. Боговете си знаеха работата. Това беше добър знак.
	Пътеката беше стръмна и тя трябваше да се навежда и да се хваща за камъните. Изпитваше малко невесела гордост от силата на тялото си, от начина, по който мускулите й се разтягаха и свиваха, тласкайки я нагоре по склона не по-бавно, отколкото биха го катерили повечето мъже. Ръстът и силата на Мейгуин винаги бяха за нея повече проклятие, отколкото предимство. Тя знаеше за колко неженствена я смятат повечето хора и бе прекарала живота си главно в преструване, че това не я интересува. Но все пак беше някак много удовлетворително да усеща как пъргавите й крака работят за нея. За съжаление, точно самото й тяло беше главната пречка за дадената й задача. Мейгуин беше сигурна, че би могла да я зареже, ако се наложи, макар че не би било лесно, но се бе оказало дори още по-трудно да се обърне срещу Еолаир, да се преструва, че го презира, което противоречеше на истинските й чувства. И все пак го беше направила, колкото и зле да се бе почувствала след това. Понякога изпълнението на повелите на боговете изисква кораво сърце.


	Катеренето не ставаше по-лесно. Снежната пътечка, по която вървеше, всъщност беше прокарана само от животни. На много места изчезваше съвсем и Мейгуин трябваше да си проправя път през камънаци, заплетени стъбла на ниски храсти или клони на изкривени от вятъра дървета, за да успее да стигне до поредното по-безопасно място.
	Спира на няколко пъти, за да си поеме дъх или да изстиска прогизналите си ръкавици и да разтрие пръстите си, за да върне чувствителността им. Скритото зад облаци слънце беше вече съвсем на запад, когато се изкачи по последната отсечка и стъпи на Брадах Тор. Разчисти снега и се свлече на черната, излъскана от ветровете скала.
	Обраслото с гори подножие на Грианспог се разстилаше под нея. Под основите на планината, скрит от погледа й от снежната вихрушка, беше Хернисадарк, потомственото владение на нейната фамилия. Там узурпаторът Скали крачеше по дъбовите коридори на Тайг и неговите грабители се перчеха по бялата настилка на Хернисадарк. Нещо трябваше да се направи; и явно можеше да се направи само от дъщерята на краля.
	Не си почива дълго. Топлината, събрана от напрежението, бързо бе изсмукана от вятъра и тя започна да замръзва. Развърза вързопа и изсипа всички притежания, от които смяташе, че ще има нужда на този свят, върху черната скала. После се уви в дебелото одеяло, като се стараеше да не мисли като дете, че настъпването на нощта ще засили и без това неприятния студ. Кожената торбичка с кремъка и огнивото сложи настрана. Трябва да попълзи наоколо, за да събере съчки за огън.
	Не си беше донесла никаква храна не само за да покаже доверието си към боговете, но и защото й беше омръзнало да отстъпва пред изискванията на тялото си. Плътта, която обитаваше, не можеше да живее без ядене, без любов — всъщност именно долнопробната глина, от която беше направена, я объркваше с постоянната нужда от храна, топлина, от добрата воля на околните. Сега беше време да отхвърли тези земни неща, за да могат боговете да видят същността й.
	Две неща се бяха сгушили на самото дъно на торбичката. Едното беше подарък от баща й — изрязан от дърво славей, емблемата на богиня Мирка. Един ден, когато малката Мейгуин бе плакала неутешимо заради някакво детско разочарование, крал Лут бе станал и бе отчупил грациозната птичка от гредите на Тайг, където тя висеше наред с безброй други издялани божества, после я бе пъхнал в ръчичките й. Това беше единственото, което си бе оставила да й напомня за всичко, което е било и което беше загубено. След като притисна за малко славея до студените си бузи, тя го остави на кръглата каменна издатина; поривистият вятър го катурна.
	Последното съкровище в торбичката беше камъкът, който й беше дал Еолаир, подаръкът от дуорите. Мейгуин сви вежди и завъртя странния предмет в ръцете си. Преструваше се, че го е взела, понеже го бе държала по време на изпратения й от боговете сън, но всъщност знаеше, че не е така. Графът й го бе дал, а после бе препуснал надалече.
	Уморена и вцепенена от катеренето, Мейгуин впери поглед в камъка и руническото си име върху него. Сърцето я заболя. Той беше абсолютно безполезен — на името й бе придадено някакво лъжливо безсмъртие, също толкова измамно, колкото големия каменен град под земята. Всички неща от тежката земя са съмнителни, разбираше вече тя.
	По явното настояване на боговете бе стигнала до този висок връх. Този път, реши Мейгуин, щеше да остави боговете да правят каквото искат, нямаше да се мъчи да предугади желанията им. Ако пожелаеха да я изправят пред себе си, щеше да ги помоли за спасението на народа си и за унищожението на Скали и на Върховния крал — двамата злодеи, донесли такова унижение на един безупречен народ. Ако боговете не пожелаеха да й помогнат, щеше да умре. Но какъвто и да бе крайният резултат, щеше да седи на този връх, докато боговете не покажат какво искат.
	— Бриниох, небесни господарю! — извика тя на вятъра. — Мирка, обвита в дъжд! Мураг Безръки, храбрецо Рин! Чакам решението ви!
	Думите й потънаха в сивкавата вихрушка на снега.


	Мириамел чакаше и се бореше със съня, но Аспитис дълго не заспиваше дълбоко — мърмореше и се въртеше в леглото до нея. Беше й много трудно да се съсредоточи върху мислите си и когато на вратата се почука, тя плуваше в някаква полудрямка и отначало не разбра какъв е този звук.
	Почука се отново, този път по-силно. Стресната, Мириамел се обърна.
	— Кой е? — шепнешком попита принцесата. Трябваше да е Ган Итай, реши тя — но какво щеше да си помисли графът, ако нискийката я посетеше в каютата й? Втора мисъл последва бързо: тя не искаше Ган Итай да види Аспитис тук, в леглото й. Мириамел нямаше илюзии по въпроса какво знае нискийката, но дори в падението си искаше да запази някакви нищожни късчета самоуважение.
	— Тук ли е господарят? — Гласът, за неин срам и облекчение, беше мъжки — на някой моряк.
	Аспитис седна в леглото до нея. Стройното му тяло беше неприятно топло до кожата й.
	— Какво има? — попита той и се прозя.
	— Извинете, господарю. Вика ви кормчията. Тоест, моли да го извините и да дойдете. Смята, че вижда признаци на буря. Доста странни.
	Графът отново легна по гръб.
	— Пресвета майко! Колко е часът, човече?
	— Ракът тъкмо се скри зад хоризонта, лорд Аспитис. Средата на смяната, има четири часа до разсъмване. Много съжалявам, господарю.
	Аспитис пак изруга, след това посегна към пода за ботушите си. Макар че вероятно знаеше, че Мириамел е будна, не й каза нито дума. Мириамел зърна брадатото лице на моряка в светлината на лампата, когато вратата се отвори, после чу стъпките на двамата по коридора към стълбата за палубата.
	Остана да лежи в тъмното безкрайни минути, заслушана в ударите на сърцето си, които заглушаваха безветрения океан. Беше ясно, че всички моряци знаеха, къде е Аспитис — те очакваха да го намерят в леглото на неговата метреса! Срамът я задуши. За миг помисли за горкия Кадрах долу в тъмния трюм. Той бе прикован с железни вериги, но нима нейните невидими окови бяха по-удобни?
	Мириамел не можеше да си представи как би могла отново да ходи по палубата под погледите на ухилените моряци — точно както не можеше да си представи да се изправи гола пред тях. Едно е да те подозират, друго е да си част от всекидневието, известно на целия кораб: и когато е необходим на нощните дежурни, Аспитис да бъде намерен в леглото й. Това последно падение сякаш се стовари върху нея като огромен, вцепеняващ студ. Как въобще вече щеше да може да излезе от каютата си? И ако някога го направеше, на какво би могла да се надява в бъдеще освен на принудителна женитба със златокосото чудовище? По-добре да беше умряла!
	Изхлипа в тъмното. Бавно, сякаш се приближаваше до опасно животно, известно време размишлява над тази идея — тя беше зашеметяваща със силата си дори като неогласена мисъл. Бе си обещавала, че ще издържи на всичко, че ще може да плува с всеки прилив и да лежи щастливо под слънцето на всеки плаж, който я приеме, но вярно ли беше това? Би ли могла някога да се омъжи за Аспитис, който я бе превърнал в своя държанка, който бе помогнал да убият вуйчо й и беше доброволна маша на Приратес? Как би могло едно момиче — не, вече една жена, помисли тя унило — как би могла една жена с кръвта на Престър Джон във вените си да позволи такова нещо да се случи с нея?
	Но ако животът, който й предстоеше, беше толкова непоносим, че смъртта изглеждаше за предпочитане, вече нямаше от какво да се страхува. Вече можеше да направи всичко.
	Мириамел се измъкна от леглото, бързо се облече и крадешком се измъкна в тесния коридор.
	Изкачи се по стълбата възможно най-тихо, като вдигаше главата си над парапета само колкото да се увери, че Аспитис все още говори с кормчията. Разговорът им явно беше твърде оживен — те така размахваха фенерите си, че пламтящите фитили рисуваха черти по черното небе. Мириамел бързо се спусна обратно в коридора. Някаква студена пресметливост я бе завладяла след новопридобитата й решителност и тя тръгна тихо и уверено към каютата на Аспитис. Промуши се през вратата и я затвори.
	Бърз оглед на каютата не показа нищо полезно. Мечът на графа лежеше на леглото му като някакъв езически сватбен символ — тънко, красиво изработено оръжие с дръжка във формата на морски орел с разперени крила. Това беше най-любимата вещ на Аспитис — с изключение може би на нея самата, помисли мрачно Мириамел — но не той беше целта й. Затърси по-внимателно, като проверяваше гънките на всичките му дрехи, тършуваше в ковчежета, в които той държеше бижутата и заровете си. Въпреки Че знаеше, че времето й намалява все повече, се застави отново да сгъне всяка дреха и да я върне на мястото й. Предизвикването на бдителност у Аспитис нямаше да помогне на каузата й.
	Когато свърши, огледа обезсърчена каютата — не искаше да повярва, че може просто да не успее. Внезапно си спомни за ковчежето, в което бе видяла Аспитис да тъпче кесии с пари. Къде се беше дянало? Тя коленичи и повдигна висящата покривка на леглото. Ковчежето беше там, обвито с едно от хубавите наметала на графа. Сигурна, че всеки момент графът на Еадне и Дрина ще се покаже на вратата, Мириамел се вмъкна под кревата и го измъкна — стресна се от високото скърцане на железните му ъгли по дъсчения под.
	Ковчежето, както бе видяла, бе пълно с кесии. Монетите бяха повечето сребърни, но във всяка торбичка имаше и златни императори. Беше истинско състояние, но Мириамел знаеше, че Аспитис и фамилията му притежават огромно богатство, в сравнение с което това тук беше просто една шепа. Тя внимателно повдигна няколко от кесиите, като се стараеше да не допусне да звъннат, и отбеляза с интерес, че ръцете й, които би трябвало да треперят, са стабилни като камък. Скрита под горния ред кесии лежеше подвързана с кожа счетоводна книга. Тя съдържаше списъци с изненадващо изящния почерк на Аспитис на местата, в които бе спирал „Облакът на Еадне“ — Винита и Гренаман, както и други имена, за които Мириамел реши, че вероятно са посещавани при други пътувания; до всяко имаше ред неразбираеми знаци. Мириамел не можа да извлече никакъв смисъл от тях и след минута припряно изучаване затвори книгата. Под нея имаше сгъната роба с качулка от груба бяла вълна, но и тя не беше обектът на търсенето й. Ковчежето не съдържаше никакви тайни, така че тя го бутна обратно под леглото.
	Времето течеше бързо. Мириамел седна на пода, пълна със страшна, студена омраза. Може би щеше да е най-лесно просто да излезе на палубата и да се хвърли в океана. Имаше още часове до разсъмване. Никой нямаше да разбере, че е изчезнала, докато не станеше твърде късно да я спрат. Но тя си спомни за килпите, които чакаха търпеливо; не можеше да понесе мисълта, че ще я хванат в черните води.
	И най-после го видя. През цялото време бе висял зад вратата. ТЯ го откачи и го пъхна в колана си под наметалото, после отиде до вратата и когато се увери, че не идва никой, тръгна към каютата си.
	И когато вече се свиваше под завивката, внезапно се досети за значението на бялата роба. В унеса, в който бе изпаднала, това сведение беше само още една отметка в и без това претоварената сметка на графа, но то й помогна да затвърди решителността си. Тя лежеше неподвижно, дишаше спокойно, чакаше завръщането на Аспитис и мисълта й следваше своя ход толкова твърдо, че не позволяваше на никакви други мисли да я разсейват — нито спомени за детството й и приятелите й, нито съжаления за местата, които никога нямаше да види. Ушите й долавяха всяко скърцане на корабните дъски и всички удари на вълните по корпуса, но с мъчителното влачене на часовете стъпките на Аспитис така и не се чуха в коридора и вратата не изскърца. Аспитис не идваше.
	Най-после, когато зората вече просветваше над палубата, тя изпадна в тежък, мътен сън, стиснала кинжала на графа в юмрука си.


	Усети ръцете, които я разтърсваха, и чу тихия глас, но съзнанието й не искаше да се върне в будния свят.
	— Момиче, събуди се!
	Най-после Мириамел измърмори нещо, обърна се и отвори очи. Ган Итай я гледаше с пронизващите си очи, загрижено изражение набраздяваше и без това сбръчканото й чело. Утринна светлина от люка в коридора проникваше през отворената врата. Болезнено мъчителният спомен за изминалата нощ отново нахлу в нея.
	— Върви си — каза тя на нискийката. Опита се пак да скрие глава под одеялото, но силните ръце на Ган Итай я сграбчиха и я изправиха.
	— Какво чувам на палубата? Моряците казват, че граф Аспитис ще се жени в Спенит — ще се жени за теб! Вярно ли е това?
	Мириамел покри лицето си с ръце, за да се скрие от светлината.
	— Излезе ли вятър?
	Тонът на Ган Итай беше озадачен.
	— Не, още сме в безветрие. Защо ми задаваш такъв странен въпрос?
	— Защото ако не стигнем дотам, той не може да се ожени за мен — пошепна Мириамел.
	Нискийката поклати глава.
	— Да, така е. О, момиче, ти не го искаш, така ли?
	Мириамел отвори очи.
	— По-добре да умра.
	Ган Итай тихичко измънка от ужас, помогна на Мириамел да свали краката си от леглото, после донесе малкото огледало, което Аспитис й бе дал, когато още се преструваше на любезен.
	— Не искаш ли да си срешиш косата? — попита нискийката. — Чорлава е, сякаш разрошена от вятър. Не мисля, че се харесваш така.
	— Не ме е грижа — отговори Мириамел, но изражението на Ган Итай я трогна: морската надзирателка не можеше да измисли друг начин да й помогне. Тя протегна ръка към огледалото. Дръжката на кинжала на Аспитис, който бе скрит в гънките на одеялото, се закачи за ръкава й и кинжалът изтрака на пода. И Мириамел, и Ган Итай за миг се втренчиха в него. Внезапно, смразена, Мириамел видя ръката на Ган Итай да се стрелва към пода. Тя също се наведе да грабне кинжала, но Ган Итай я изпревари — взе го и го вдигна към светлината. В златистите й очи блестеше изненада.
	— Дай ми го — каза Мириамел.
	Ган Итай се взря в сребърния морски орел, гравиран така, сякаш каца на главичката на ефеса.
	— Това е ножът на графа.
	— Той го остави тук — излъга Мириамел. — Дай ми го.
	Нискийката се обърна към нея. Лицето й беше тържествено.
	— Той не го е оставил тук. Носи го само с най-хубавите си дрехи, а видях как беше облечен, когато дойде на палубата през нощта. И освен това носеше другия си кинжал на колана си.
	— Той ми го подари, подърък ми е… — Внезапно Мириамел избухна в плач и конвулсивните ридания разтърсиха цялото й тяло, Ган Итай скочи разтревожена и затвори вратата на каютата.
	— Мразя го! — изстена Мириамел. Ган Итай обви тънката си ръка около раменете й. — Мразя го!
	— Какво ще правиш с неговия нож? — И като не получи отговор, попита отново: — Кажи ми, момиче.
	— Ще го убия. — Мириамел сякаш придоби сила, като го каза. Сълзите й спряха. — Ще пронижа този развратен звяр и после не ме интересува какво ще стане.
	— Не, не, това е лудост — каза намръщено нискийката.
	— Той знае коя съм, Ган Итай. — Мириамел пое въздух. Беше й трудно да говори. — Знае, че съм принцесата, и казва, че ще се ожени за мен… за да стане господар на Набан, когато баща ми завладее целия свят. — Идеята изглеждаше нереална, но все пак какво би могло да й попречи да се осъществи? — Аспитис е помогнал да убият и вуйчо ми Леобардис. И дава пари на Огнените танцьори.
	— Какво искаш да кажеш? — Очите на Ган Итай бяха напрегнати. — Огнените танцьори са луди.
	— Може, но той има ковчеже, пълно със сребро и злато, и в него има книга, в която има списък на всичките му плащания. Има и роба на Огнен танцьор, навита и скрита. Аспитис никога не би носил такава груба тъкан. — Внезапно всичко стана толкова ясно, така смешно очевидно: Аспитис по-скоро би умрял, отколкото да облече нещо толкова обикновено… освен ако за това нямаше причина. И само като си помислеше, че беше впечатлена от красивите му дрехи! — Сигурна съм, че е един от тях. Кадрах каза, че той изпълнява нарежданията на Приратес.
	Ган Итай свали ръката си от рамото на Мириамел и седна до стената. В тишината се чуваха стъпките на хората по палубата.
	— Огнените танцьори изгориха част от Нискитаун в Набан — каза бавно старицата. — Залостваха вратите с децата и старците вътре. Опожаряваха и колеха и на други места, където живееха мои сънародници. А херцогът на Набан и хората му не направиха нищо. Нищо! — Тя прокара ръка през косата си. — Огнените танцьори винаги се позоваваха на някаква причина, но всъщност причина нямаше, само любов към чуждите страдания. А сега ти казваш, че моят господар на кораба им кара злато.
	— Това няма значение. Той ще умре, преди да се покаже суша.
	Ган Итай поклати глава с известно удивление.
	— Старите ни господари оковаха Руян Кормчията във вериги. Новите ни господари изгарят децата ни, а ограбват и убиват и собствените си деца. — Тя сложи хладната си длан върху ръката на Мириамел. Дръпнатите й очи се свиха замислено. — Скрий ножа — каза тя най-после. — Не го използвай, докато пак не говоря с теб.
	— Но… — започна Мириамел, но Ган Итай я стисна силно.
	— Не — каза нискийката дрезгаво. — Чакай! Трябва да чакаш. — После стана и излезе от каютата. Вратата се затвори и Мириамел остана сама; сълзите засъхваха по бузите й.


>>	5. Пустинята на сънищата

	Небето беше покрито с тесни ленти сиво. Гъсто кълбо облаци надвисваше като вдигнат юмрук над далечния северен хоризонт, гневно пурпурно и черно.
	Времето отново бе станало хапливо студено и Саймън беше много благодарен за дебелата си вълнена риза. Беше му подарък от едно тъничко момиче от Нови Гадринсет — една от двете девойки, които се бяха залепили за него на рицарския му празник. Когато момичето и майка му дойдоха да поднесат подаръка, Саймън се държа подобаващо учтиво и признателно, както си представяше, че трябва да постъпва един рицар. Само се надяваше те да не мислят, че се кани да се ожени за девойката или нещо подобно. Вече я бе срещал няколко пъти, но тя не бе му казала почти нищо, макар че се кискаше много. Саймън реши, че е приятно да ти се възхищават, но не можеше да не си пожелае да му се възхищава някоя друга освен това глупаво момиче и също така глупавата му приятелка. Все пак ризата беше добре ушита и топла.
	— Хайде, сър рицар — каза Слудиг, — ще използваш ли тази тояга, или да се откажем за днес? И аз съм уморен и замръзнал като теб.
	Саймън вдигна поглед.
	— Извинявай. Бях се замислил. Студът си го бива, нали?
	— Май че кратичкият ни полъх на лято вече свършва — извика Бинабик, който седеше на една съборена колона. Бяха по средата на Огнената градина без никакъв заслон от бръснещия леден вятър.
	— Лято? — изсумтя Слудиг. — Понеже спря да вали сняг за две седмици? Все още всяка сутрин по брадата ми има лед.
	— Все пак беше подобрение на времето в сравнение с това, което преживяхме по-рано — каза Бинабик ведро и бутна едно камъче към Куантака, която се беше свила на рошаво колело на няколко крачки от него. Тя го изгледа косо, но после явно реши, че някакво си камъче не заслужава да си прави труда да става и да хапе господаря си, и пак затвори жълтите си очи. Джеръмайъс, който седеше до трола, я гледаше разбиращо.
	Саймън отново взе дървения тренировъчен меч и тръгна напред по плочките. Макар че Слудиг все още не искаше да използват истински оръжия, бе помогнал на Саймън да завърже парчета камък към дървото, за да му придаде тежест.
	— Хайде — каза Саймън и вдигна меча.
	Римърсгардецът решително се хвърли напред срещу връхлитащия вятър и замахна с изненадващо бърз двустранен удар. Саймън отстъпи, отклони удара на Слудиг нагоре, след това отвърна с контраатака. Слудиг го блокира. Ударите на дърво в дърво кънтяха над плочите.
	Упражняваха се повече от час, докато забуленото слънце не застана над главите им. Саймън бе започнал най-после да се чувства добре с меч в ръката: често го усещаше като част от нея, както винаги го учеше Слудиг. Разбра, че това е най-вече въпрос на равновесие — не просто да размахваш тежкия меч, а да се движиш с него, да оставяш краката и гърбът ти да ти дават сила и да позволиш на инерцията да отнесе меча до следващата позиция вместо да млатиш противника си и пак да отскачаш.
	Докато се упражняваха, той мислеше за шента — сложната игра на ситите с нейните финтове и озадачаващи удари, и се питаше дали същите похвати биха вършили работа и при фехтовката. Позволи на следващите си няколко удара да го отнасят все повече и повече отвъд равновесието, докато Слудиг не можеше вече да не забележи това. И тогава, когато римърсгардецът се завъртя на пети при един несполучлив замах на Саймън с намерение да го издебне, когато се е навел прекалено силно, и да го цапне в ребрата, Саймън остави замахът му да го понесе по целия път напред като премятащо се кълбо. Мечът на римъра изсвистя над него и Саймън се изправи и фрасна Слудиг отстрани по коляното. Севернякът изпусна меча си, заподскача и почна да ругае.
	— Умму бок! Много добре, Саймън! — извика Бинабик. — Изненадващ ход!
	Джеръмайъс широко се усмихваше.
	— Боли бе! — Слудиг разтриваше крака си. — Но беше хитро. Дай да спрем, преди пръстите ни да замръзнат за дръжките.
	Саймън беше много доволен от себе си.
	— Дали това ще свърши работа в истинска битка, Слудиг?
	— Може би. Но може и да не свърши, ако носиш броня. Тогава можеш да се пльоснеш като костенурка и да не можеш да се изправиш навреме. Трябва да си много сигурен, преди да откъснеш краката си от земята, или ще се окажеш по-скоро мъртъв, отколкото хитър. Все пак добре го направи. — Той се изправи. — Кръвта направо замръзва във вените ми. Хайде да слезем долу в ковачницата да се стоплим.
	Фреозел, младият пазител на реда в Нови Гадринсет, бе накарал няколко от заселниците да построят ковачница в една от по-просторните пещери. Те бяха работили бързо и резултатно и сега разтопяваха малкото метални отпадъци, които можеха да се намерят по Сесуад’ра, за да изковат нови оръжия и да поправят старите.
	— Да, в ковачницата, на топличко — съгласи се Бинабик и изцъка с език на Куантака. Вълчицата стана и се протегна.
	Тръгнаха. Стеснителният Джеръмайъс вървеше отзад, дори изостана няколко крачки. Вятърът направо режеше и потта по врата на Саймън ставаше на лед. Веселото му настроение малко поспадна.
	— Бинабик — попита внезапно той, — защо не отидохме в Хернистир с граф Еолаир и Изорн? — Двамата бяха тръгнали предишния ден в сивотата на ранната утрин, придружени от малка почетна стража, съставена главно от тритингски конници.
	— Сигурен съм, че причините, които ти изложи Джосуа, бяха съществени — отговори Бинабик. — Не е хубаво все едни и същи хора да поемат рисковете или да печелят слава. — Той направи кисела физиономия. — Ще има предостатъчно работа за всички следващите дни.
	— Но ние му донесохме Трън. Защо да не опитаме поне да получим и Минияр — или по-скоро Блестящ гвоздей?
	— Това, че вече си рицар, момче, не означава, че винаги ще правиш каквото си искаш — изръмжа Слудиг. — Радвай се на късмета си и бъди доволен. Доволен и спокоен.
	Изненадан, Саймън се обърна към римърсгардеца.
	— Ти сърдиш ли се нещо?
	Слудиг отмести поглед.
	— Аз ли? Аз съм прост войник.
	— А не рицар. — Саймън помисли, че е разбрал. — Но ти знаеш защо е така, Слудиг. Джосуа не е крал. Той може да дава рицарско звание само на своите хора. Ти си човек на херцог Исгримнур. Сигурен съм, че той ще ти окаже тази чест, когато се върне.
	— Ако се върне. — В гласа на Слудиг имаше горчивина. — Омръзна ми да се говори за това.
	Саймън грижливо обмисли думите си, преди да заговори.
	— Всички знаем каква роля изигра ти, Слудиг. Джосуа каза на всички, но Бинабик и аз бяхме там и никога няма да забравим. — Той докосна лакътя на римърсгардеца. — Моля те, не ми се сърди. Дори и да съм рицар, аз съм все още същият малоумник, когото учиш как да размахва меча. И все още съм ти приятел.
	Слудиг го изгледа втренчено изпод рошавите си руси вежди.
	— Стига — каза той. — Ти наистина си малоумник. Искам да пийна нещо.
	— И да се постоплим. — Саймън се опита да не се усмихне.
	Бинабик, който бе слушал мълчаливо, кимна тържествено.


	Гелое ги чакаше в края на. Огнената градина. Беше се увила в няколко ката дрехи, а около лицето й беше омотан шал, така че се виждаха само кръглите й жълти очи. Тя вдигна почервенялата си от студа ръка и каза:
	— Бинабик! Искам със Саймън да дойдете при мен малко преди залез-слънце в Обсерваторията. — И посочи порутената постройка на няколкостотин крачки на запад. — Трябвате ми.
	— Помощ от трол-магьосник и убиващ дракони рицар. — Усмивката на Слудиг не беше много убедителна.
	Гелое обърна очите си на граблива птица към него.
	— Това не са почести. Освен това, римърсгардецо, дори ако би могъл, не мисля, че би желал да изминеш Пътя на сънищата. Не и сега.
	— Пътят на сънищата? — Саймън се слиса. — Защо?
	Магьосницата махна с ръка към грозно кипналите облаци на северното небе.
	— Нова буря се задава. Освен вятър и сняг тя ще докара по-близо ума и ръката на нашия враг. Пътеката на сънищата става все по-рискована и скоро може да стане невъзможна. — Тя мушна ръцете си под наметалото. — Трябва да използваме времето, което имаме. — После се обърна, закрачи към океана развълнувани от вятъра треви и подвикна през рамо. — По залез.
	— Е — обади се Бинабик след кратко мълчание. — Все още има време за вино и да се постоплим, както си говорихме. Хайде по-бързо към ковачниците. — Той тръгна и Куантака заподскача след него.
	Джеръмайъс каза нещо, което не се чу през воя на вятъра. Саймън спря, изчака го да го настигне и попита:
	— Какво?
	Скуайърът поклати глава.
	— Казах, че Лелет не беше с нея. Когато Гелое излиза на разходка, Лелет винаги е с нея. Надявам се, че е добре.
	Саймън сви рамене.
	— Хайде да отидем да се стоплим.
	Забързаха след Бинабик и Слудиг. Далече напред Куантака беше сива сянка в люлеещата се трева.


	Саймън и Бинабик влязоха в осветената с мъждива лампа Обсерватория. В здрача небето над падналия покрив приличаше на купа от синьо стъкло. Гелое я нямаше, но Обсерваторията не беше празна: Лелет седеше на една паднала колона, тънките й крачета бяха свити под нея. Тя дори не обърна глава при влизането им. Детето винаги беше необщително, но сега нещо в неподвижността му разтревожи Саймън. Той се приближи и нежно произнесе името й, но макар че очите й бяха отворени и вперени в небето, тя бе отпусната и дишаше бавно като спяща.
	— Мислиш ли, че е болна? — попита Саймън. — Може би затова Гелое поиска да дойдем. — Въпреки тревогата за Лелет той изпита облекчение: мисълта за пътуването по Пътя на сънищата го изнервяше. Макар че бе стигнал до безопасната Сесуад’ра, сънищата му продължаваха да са ярки и объркващи.
	Тролът пипна топлата ръчичка на Лелет, после я пусна обратно в полата й.
	— Нищо не можем да направим за нея по-добре от Гелое. Ще чакаме. — Той се обърна и огледа просторната кръгла зала. — Мисля, че това някога е било извънредно красиво място. Моите хора отдавна дялат живата планина, но ние не притежаваме и една десета от майсторството, което са владеели ситите.
	Споменаването на народа на Джирики като изчезнала раса подразни Саймън, но той още не искаше да се откаже от темата за здравето на Лелет.
	— Сигурен ли си, че не трябва да й помогнем с нещо? Може би да я завием? Много е студено!
	— Лелет е добре — каза Гелое от вратата. Саймън подскочи виновно, сякаш готвеше заговор. — Просто изминава малка отсечка по Пътя на сънищата без нас. Мисля, че там е най-щастлива.
	Тя закрачи към тях. След нея се появи отец Странгиард.
	— Здравейте, Саймън, Бинабик — каза свещеникът. Лицето му беше щастливо и развълнувано като на дете. — Аз ще дойда с вас. Насън, искам да кажа. Чел съм за това, разбира се — то отдавна ме опиянява, — но никога не съм си представял, че… — Той размърда пръсти, сякаш за да подчертае очарователната необичайност на всичко.
	— Това не ти е бране на ягоди, Странгиард — сопна се Гелое. — Но тъй като вече си Носител на свитъка, е добре да научиш някои от малкото изкуства, които са ни оставени.
	— Разбира се, че не е… Искам да кажа — разбира се, че е добре да науча. Но брането на ягоди, не — искам да кажа… О! — Объркан, Странгиард млъкна.
	— Разбрах защо Странгиард идва с нас — каза Бинабик. — А и аз може да помогна с нещо. Но защо Саймън, валада Гелое? И защо тук?
	Магьосницата набързо прекара ръка по косата на Лелет — детето не реагира, — после седна на колоната до нея.
	— Колкото до това, мисля, че Саймън може би ще ми помогне. Но нека обясня всичко, за да не направим грешки. — Тя изчака и другите да насядат край нея. — Казах ви, че идва нова голяма буря. По Пътя на сънищата ще е трудно да се върви, а може би и невъзможно. Идват и други неща. — Тя вдигна ръка, за да предотврати въпроса на Саймън. — Не мога да кажа повече. Не и преди да съм говорила с Джосуа. Моите птици ми донесоха вестта, но дори те ще се изпокрият, когато дойде бурята. Тогава ние тук, на върха на скалата, ще останем слепи.
	Докато говореше, тя ловко струпа купчинка съчки на каменния под и я запали с една клечка, която подържа над пламъка на лампата. След това бръкна в джоба на наметалото си и извади малка торбичка.
	— И така — продължи тя, — докато още е възможно, ще направим последен опит да съберем тези, които могат да са ни полезни или се нуждаят от убежището, което можем да им осигурим. Събрах ви тук, защото това е най-подходящото място. Самите сити са го избрали, когато е трябвало да говорят помежду си от голямо разстояние, като са използвали, както гласи старата наука, „Камъни и Везни, Сдружения и Любопитни“, както са наричали своите Свидетели. — Тя изсипа шепа билки от торбичката на дланта си. — Затова нарекох това място Обсерватория. Както духовниците в обсерваториите на стария Империум преди векове са наблюдавали от тях звездите, така и ситите някога са идвали тук, за да оглеждат своята империя Остен Ард. Това е могъщо място за виждане.
	Саймън знаеше някои неща за Свидетелите — бе призовал Адиту с огледалото на Джирики и бе видял разушителното използване на Мъгливата лампа от Амерасу. Внезапно си спомни съня си от нощта на бдението си — осветеното от факли шествие, ситите и странната им церемония. Имаше ли нещо общо характерът на това място с неговото ясно видение за миналото?
	— Бинабик — каза Гелое, — може да си чувал за Тиамак, врана, с когото се сприятелил Моргенес. Мисля, че той е изпращал понякога послания на твоя господар Укикук. — Тролът кимна. — Диниван от Набан също познаваше Тиамак. Той ми каза за него: бил подстрекавал към някакъв добронамерен заговор, в който въвлякъл съплеменниците си. — Гелое се намръщи. — Така и не разбрах какъв е точно. Боя се, че сега, когато Диниван е мъртъв, блатният човек е останал без приятели. С Лелет се опитахме да го намерим, но не успяхме. Пътят на сънищата е много несигурен напоследък.
	Тя вдигна кана вода от осеяния с камъчета под.
	— Така че се надявам обединената сила на всички ни да ни помогне да открием Тиамак. Ще му кажем да дойде при нас, ако му трябва закрила. Освен това обещах на Джосуа още веднъж да се опитам да стигна до Мириамел. Това пък е още по-странно — върху нея има някакъв воал, някаква сянка, която ми пречи да я открия. Ти беше близко до нея, Саймън. Може би тази връзка ще ни помогне накрая да пробием.
	Мириамел! Името й предизвика вълна от силни чувства у Саймън — надежда, привързаност, горчивина. Той бе ядосан и разочарован, когато откри, че тя не е на Сесуад’ра. В дъното на съзнанието си някак си беше сигурен, че ако победно се добере до Камъка на раздялата, тя ще е там и ще го приветства. Отсъствието й беше като дезертьорство. В добавка към това и се изплаши, когато разбра, че е тръгнала с крадеца Кадрах.
	— Ще помогна по всякакъв възможен начин — каза той.
	— Добре. — Гелое се изправи и отри ръце в бедрата си. — Ела, Странгиард, ще ти покажа как да смесваш билките. Твоята религия забранява ли това?
	Свещеникът безпомощно сви рамене.
	— Не знам. Би могло… Тоест… това са странни дни.
	— Така е. — Магьосницата се усмихна. — Ела тогава, ще ти покажа. Гледай на това като на урок по история, ако желаеш.
	Саймън и Бинабик седяха тихо, докато Гелое показваше съотношенията на очарования архивар.
	— Това са последните количества от тези билки, докато не напуснем тази скала — каза тя, когато свърши. — И поредната причина този път да успеем. Ето. — Тя леко докосна дланите, челото и устните на Саймън, после направи същото на Странгиард и Бинабик. Саймън усети, че кожата му изстива под мехлема.
	— Ами вие с Лелет? — попита Саймън.
	— Аз мога да мина и без това. На Лелет мехлемът никога не й е трябвал. Сега седнете и плеснете с ръце. Помнете, че Пътят на сънищата е странен тези дни. Не се плашете, но все пак внимавайте.
	Насядаха в кръг около рухналата колона. Саймън стисна от едната си страна малката ръка на Бинабик, а от другата — също толкова малката ръка на Лелет. Усмивка бавно се разля по лицето на момиченцето — сляпата усмивка на дете, сънуващо щастливи изненади.
	Ледено усещане се надигна по ръцете на Саймън, прониза цялото му същество и изпълни главата му с нещо като мъгла. Въпреки че навън все още бе светло, в стаята бързо притъмня. Скоро Саймън не можеше да различи нищо, освен оранжевото езиче на лампата, после дори пламъчето се превърна в чернота… и Саймън пропадна.
	Отвъд мрака всичко беше всеобхватна мъглява сивота — море от пустота без повърхност и дъно. В тази безформена празнота започна бавно да се очертава нещо — малка, бързо движеща се фигурка, която се стрелкаше като врабче. Само миг му трябваше, за да познае Лелет — но някаква Лелет от сънища, Лелет, която се извиваше и въртеше и тъмната й коса се развяваше от някакъв неуловим вятър. Въпреки че не чуваше нищо, той видя, че тя се смее щастливо — викаше го. Дори очите й изглеждаха живи така, както не бе ги виждал никога. Това беше момиченцето, което наистина никога не бе виждал — детето, което по някакъв необясним начин бе оцеляло от смазващите челюсти на Стормспайкската глутница. Тук тя беше жива отново, свободна от ужасите на будния свят и на собственото си нашарено с белези тяло. Сърцето го заболя, като гледаше волния й танц.
	Лелет долетя пред него — зовеше го, мълчаливо го молеше да побърза, да я последва, да я следва! Саймън опита, но в тази сънна сивота той беше този, който бе осакатен и едва се тътреше. Мъничката фигурка на Лелет бързо-бързо стана неясна, после изчезна във всепоглъщащата сивота. В съня той усети някаква топлина да си отива с нея. Внезапно той отново остана сам.
	Измина като че ли много време. Саймън плуваше без цел — докато някой не го дръпна с нежни невидими пръсти. Той почувства, че го дърпат напред, отначало постепенно, после с нарастваща скорост. Беше все още безтелесен, но все пак подхванат от някакво непонятно течение. Нова форма започна да изниква от пустотата пред него — тъмна кула от неустойчива сянка, черна вихрушка, примесена с червени искри, като въртоп от дим и огън. Саймън почувства, че го теглят към него все по-бързо, и внезапно се уплаши. Смърт лежеше в завихрената чернота — смърт или нещо по-лошо. Паника го обзе, по-силна, отколкото можеше да си представи. Насили се да си спомни, че това е само сън, а не истинско събитие. Че не се налага да сънува такъв сън, ако не иска. Някаква част от него помнеше, че в същия този миг някъде другаде той държи ръцете на приятели…
	Щом си помисли за тях, те се озоваха при него — невидими, но присъстващи. Той събра малко сила и успя да спре хлъзгането си в кипящата, искряща чернота. После, малко по малко, се изтласка извън нея: в съня си някак си плуваше срещу течението. Когато се отдалечи от черната мътилка, вихрушката се срути от само себе си — и той беше свободен, плуваше към ново място. Сивотата тук беше ведра и имаше друго отношение към светлината — сякаш слънцето грееше зад плътни облаци.
	Лелет беше пред него. Усмихна се от удоволствие, че е при нея тук, макар че вече без никакво съмнение знаеше, че никога не би споделил това, което изпитва тя.
	Безформеността на съня започна да се променя; Саймън се чувстваше съвсем като пробуждащия се свят. Сенчест град лежеше под него, огромен град, в който бяха струпани невероятни неща — колела от каруци, детски играчки, статуи на незнайни животни, съборени обсадни кули от някаква отколешна война. Кривите улици между невъобразимите постройки бяха пълни с блуждаещи светлини. Саймън усети, че го привлича една от сградите — беше направена от книги и пожълтяващи свитъци, които изглеждаха готови всеки момент да рухнат. Лелет, която бе кръжила около него, бърза като пчела, се заспуска спирално надолу към един светещ прозорец на книжната кула.
	На едно легло лежеше човек. Очертанията му бяха неясни, все едно Саймън го гледаше през дълбока вода. Лелет простря тънките си ръчички над леглото и тъмната фигура, която се мяташе в неспокоен сън.
	— Тиамак — каза Лелет: но това беше гласът на Гелое, сплетен с гласовете на другите. — Тиамак! Събуди се!
	Фигурата в леглото се размърда, после бавно седна. Сякаш се люлееше на вълни и чувството, че е под вода, се засили. На Саймън му се стори, че чува човека да говори, но гласът отначало беше без думи.
	— Аз съм Гелое, Тиамак — Гелое от Алдхеорте. Искам да дойдеш при мен и при другите на Сесуад’ра. Тук ще си в безопасност.
	Фигурата отново се задвижи вълнообразно.
	— Сънувам ли?
	— Да, но това е истински сън. Ела при Камъка на раздялата. Трудно е да говорим с теб. Виж как ще го намериш. — Лелет отново разпери ръце над сянката и този път започна да се оформя размазаният образ на Камъка.
	— … Диниван… искаше…
	— Знам. Сега всичко се промени. Ако се нуждаеш от убежище, ела на Сесуад’ра. — Лелет отпусна ръце и лъкатушещата картина изчезна. Човекът на леглото също започна да избледнява — явно се опитваше да каже нещо много важно, но бързо изчезваше в мъглата.
	— … от север… зловещ… намерих стария рицар… — Последва пауза, после дойде последно героично усилие: — … книгата на Нисес…
	И той изчезна и всичко пак стана тъмносиво.
	Неосезаемата мъгла отново обкръжи Саймън и мислите му се върнаха към Мириамел. Разбира се, след като някак си бяха стигнали до Тиамак, сега Гелое щеше да насочи вниманието си към изчезналата принцеса. И наистина, щом образът на Мириамел се появи в съзнанието му, той я видя такава, каквато беше в къщата на Гелое — облечена в мъжки дрехи, с боядисана черна коса, остригана — фигурата й започна да изниква в пустотата пред него. Мириамел затрептя за момент — той помисли, че косата й ще стане руса, с естествения си цвят — после се разтвори в нещо друго. Дърво? Кула? Саймън усети полъха на смразяваща поличба. Бе виждал кула в много сънища и тя никога не бе означавала нещо хубаво. Но не, тук имаше не една, а много високи сенки. Дървета? Гора?
	Докато се напрягаше, за да види изображението по-ясно, видението от сенки започна да се сглобява и най-после той видя, че е кораб, толкова размазан и неясен, колкото беше и Тиамак от съня в своята кула от пергаменти. На високите мачти висяха отпуснати платна и въжета — като направени от паяжина, сиви, прашни и парцаливи. Корабът се въртеше като подмятан от силен вятър. Черната вода под него беше осеяна с ярки бели зайчета, а небето беше също толкова черно. Някаква сила оттласна Саймън и го задържа далеч от кораба въпреки отчаяното му желание да се доближи до него. Той с всичка сила почна да се бори с нея. Мириамел можеше да е там!
	Саймън напрегна волята си докрай и се опита да се премести по-близо до призрачния кораб, но пред него падна тъмна завеса — буря от дъжд и мъгла, толкова гъста, че изглеждаше почти твърда. Той се спря, изгубен и безпомощен. Лелет внезапно се озова до него; усмивката й беше изчезнала, личицето й бе напрегнато.
	— Мириамел! — извика Саймън. Гласът му проехтя — но не от неговата уста, а от устата на Лелет. — Мириамел! — извика отново той. Лелет с мъка се придвижи още малко към призрака, сякаш пренасяше думите му колкото може по-близо, преди да излетят от устата й. — Мириамел, ела при Камъка на раздялата!
	Корабът вече бе изчезнал, бурята вилнееше над черното море. На Саймън му се стори, че вижда подскачащи дъги от червена светлина, като онези, които бяха пронизвали идващата вихрушка. Какво означаваше това? Беше ли Мириамел в опасност? Той направи последно усилие, но напразно. Корабът си бе отишъл. Бурята бе навсякъде — ревеше и бучеше през цялото му същество като звъна на огромни бронзови камбани, звън, който го разтърсваше толкова мощно, че той просто усещаше как се разпада. Лелет също си беше отишла. Пронизваната от искри тъмнина го стискаше като мастиленочерен юмрук и той внезапно си помисли, че ще умре тук, на това място, което беше никъде.
	Светло петно се появи в далечината, малко и сиво като потъмняла сребърна монета. Той се запъти към него. Чернотата го смазваше, червените искри цвъртяха през него като огнени копия. Той се опита да стисне ръцете на приятелите си, да ги усети, но не можа. Сивото не изглеждаше по-близо. Той беше изтощен като плувец, навлязъл далеч навътре в морето.
	„Бинабик, помогни ми!“ — мислеше той, но приятелите му бяха загубени отвъд безкрайната чернота. „Помогни ми!“ Дори мъничкото сиво петънце се изгубваше. „Мириамел, исках да те видя пак!…“
	Посегна за последен път към петното светлина и усети докосване като от пръсти, които стискаха неговите, макар че наоколо нямаше никакви ръце. Получи капка сила и се хлъзна към сивото, по-близо… по-близо, с черно наоколо… по-близо…


	Деорнот си помисли, че при други обстоятелства би се разсмял. Да видиш Джосуа седнал, заслушан с такова съсредоточено и пълно с уважение внимание в тези необикновени двама съветници — жената с ястребово лице, мъжка коса и мъжки дрехи, и един висок до кръста ти трол — беше все едно да видиш олицетворение на света, обърнат с главата надолу.
	— И какво се надяваш да донесе този Тиамак, валада Гелое? — попита принцът и премести лампата по-близо. — Ако е друг мъдрец като Моргенес и теб, сигурен съм, че ще го посрещнем с „добре дошъл“.
	Магьосницата поклати глава.
	— Той не владее Изкуството, Джосуа, и категорично не е подпалвач на войни. Всъщност той е един стеснителен дребосък от блатата, който знае много за билките, които растат във Вран. Опитах се да го повикам тук само защото беше близък до Лигата и защото ме е страх за него. Диниван имаше някакъв план да го използва, но Диниван е мъртъв. Тиамак не бива да се изоставя. Преди да дойде бурята, трябва да спасим всички, които можем.
	Джосуа кимна без особен ентусиазъм. Воршева, която седеше до него, не изглеждаше по-радостна. Деорнот си помисли, че жената на принца сигурно негодува заради допълнителните отговорности, които се трупат на плещите на съпруга й — дори заради твърде незначителната отговорност за страната на блатата.
	— Благодаря ти, Гелое — каза принцът. — Благодаря ти и че опита отново да стигнеш до племенницата ми Мириамел. Все повече се безпокоя за нея.
	— Странно е — отвърна магьосницата. — Има нещо необичайно тук, нещо, което не мога да разгадая. Сякаш Мириамел издига някаква бариера пред нас — но тя няма такива способности. Озадачена съм. — Тя тръсна глава, сякаш прогонваше някаква мисъл. — Но има и още да ти казвам.
	Бинабик, който пристъпваше от крак на крак, докосна ръката й.
	— Прости ми, но трябва да ида при Саймън, за да се уверя, че е добре след Пътя на сънищата.
	Гелое почти се усмихна и каза:
	— Върви, можем да поговорим и по-късно.
	— Върви, Бинабик — каза и Джосуа. — Аз също ще дойда да го видя после. Той е смело момче, макар че понякога е прекалено нетърпелив.
	Тролът се поклони и заситни към развяващата се врата на палатката.
	— Вих искала другите ми новини да са хубави, принц Джосуа — каза Гелое, — но птиците ми донесоха тревожни вести. Големи отряди въоръжени мъже идват към нас от запад.
	— Какво? — Джосуа се стресна, а Воршева заслони корема си с ръце. — Кой ти изпрати тази новина?
	Магьосницата поклати глава.
	— Нямам предвид птици като тези на Джарнауга, които разнасят малки парченца пергамент. Говоря за птиците в небето. Аз мога да приказвам с тях… донякъде. Достатъчно, за да разбирам смисъла на нещата. От Хейхолт идва войска. Минали са на коне през градовете на долината Хасу и сега вървят по южната граница на Голямата тора към степите.
	Деорнот я погледна, после каза отпаднало и недоверчиво:
	— Ти говориш с птици?
	Гелое му хвърли остър поглед.
	— Това може да е спасило живота ти. Как мислиш, че разбрах, че трябва да дойда при теб на бреговете на Стефлод, когато трябваше да се биеш с хората на Хотвиг в мрака? И как мислиш, че те открих преди това в огромната Алдхеорте?
	Джосуа беше сложил ръка на рамото на Воршева, сякаш да я успокои, макар че тя изглеждаше съвсем спокойна. После каза необичайно рязко:
	— Защо не ни каза за това по-рано, Гелое? Толкова много други сведения можехме да получим!
	Магьосницата видимо потисна резкия си отговор.
	— Споделяла съм всичко съществено. Имаше изключително малко за споделяне през тази целогодишна зима. Повечето птици измряха или се крият от студа — във всеки случай не летят. И не ме разбирайте криво: аз не мога да разговарям с тях като с вас сега. Техните мисли не са като на хората и думите невинаги им прилягат, нито пък мога винаги да ги разбирам. Те разбират добре времето и страха, но тези признаци са достатъчно ясни и за нас. Освен това само достатъчно очевидни и едри неща като човек на крака или на кон могат да привлекат вниманието им. Ако хората не ги преследват, те мислят твърде малко за нас.
	Деорнот осъзна, че я гледа вторачено, и отмести очи. Помисли си, че тя не само говори с птиците — спомни си крилатото нещо, което го беше блъснало в гъсталака над Стефлод — но знаеше, че ще е глупаво да заговори за това. Дори повече от глупаво, реши внезапно той — щеше да е невъзпитано. Гелое беше верен съюзник и притичащ се на помощ приятел. Защо да й завижда за тайните, върху които е построен животът й?
	— Смятам, че валада Гелое е права, сир — каза тихо той. — Тя е доказвала неведнъж, че е ценен съюзник. Сега са важни новините, които ни съобщава.
	Джосуа го погледна остро, после кимна в знак на съгласие.
	— Добре. Гелое, имат ли твоите крилати приятели някаква представа колко хора идват и колко бързо?
	Тя помисли известно време.
	— Смятам, че бройката е някъде в стотици, Джосуа, макар че това е предположение. Птиците не могат и да броят като нас. Колкото до това кога ще са тук, те, изглежда, пътуват, без да бързат, спокойно, така че няма да се изненадам, ако ги видим тук в рамките на месец.
	— Кръвта на Ейдон! — изруга Джосуа. — Това са Гутулф и Еркинската стража, обзалагам се! Толкова малко време! Надявах се, че ще имаме възможност да се подготвим поне до пролетта. Сигурна ли си, че идват тук?
	— Не — каза Гелое. — Но къде другаде?
	За Деорнот над страха, който донесе това известие, надделя изненадващо чувство на облекчение. Не беше това, което бяха искали, идваха твърде скоро, но положението в никакъв случай не беше безнадеждно. Въпреки оскъдния им брой, докато можеха да задържат тези изключително добре защитаващи ги скали, заобиколени с вода, имаше поне малък шанс, че ще успеят да отблъснат една обсада. И това щеше да е първата възможност да върнат удара на Елиас след разрушаването на Наглимунд. Деорнот усети как острият нож на насилието опира в него. Нямаше да е лошо да се направи светът по-прост, след като явно нямаше друг избор. Какво казваше често Айнскалдир? „Бори се и живей, бори се и умри, Бог чака всичко“. Да, така беше. Просто и ясно.
	— Така значи — каза Джосуа. — Заклещени между свирепа нова буря и армията на брат ми. — Той поклати глава. — Трябва да се защитим, това е всичко. Толкова скоро след като открихме това убежище, трябва да се бием и да умираме отново. — Той се изправи, после се обърна и се наведе да целуне жена си.
	— Къде отиваш? — Воршева вдигна ръка да докосне бузата му, но не срещна погледа му. — Защо излизаш?
	Джосуа въздъхна.
	— Отивам да говоря със Саймън. После ще се поразходя и ще помисля.
	И излезе в нощта и резкия вятър.


	В съня си Саймън седеше на масивен трон, направен от гладък бял камък. Тронната му зала въобще не беше зала, а голямо мочурище с остра зелена трева. Небето над него беше неестествено синьо и без дълбочина, като нарисувана купа. Широк кръг царедворци стоеше пред него. Също като небето, усмивките им изглеждаха неподвижни и лъжливи.
	— Кралят носи възраждане! — извика някой. Най-близкият от царедворците пристъпи към трона. Беше тъмноока жена, облечена в сиво, с дълга права коса. Имаше нещо ужасно познато в лицето й. Тя остави пред него една кукла, изплетена от трева и тръстика, после отстъпи назад и въпреки липсата на скришни места изчезна. Следващата личност пристъпи напред.
	— Възраждане! — извика някой.
	— Спаси ни! — извика друг.
	Саймън се опитваше да им каже, че няма такава власт, но отчаяните лица продължиха да кръжат край него, непрекъснати и неразличими като спиците на въртящо се колело. Купчината подаръци растеше. Имаше още кукли, снопчета лятно жълта пшеница, както и букети цветя, чиито ярко оцветени листчета изглеждаха толкова изкуствени, колкото и нарисувано-синьото небе. Оставяха пред него кошници с плодове и сирена, дори животни от фермите — кози и телета, чието блеене и мучене се издигаше над досадно умоляващите гласове.
	— Не мога да ви помогна! — извика Саймън. — Нищо не може да се направи!
	Безкрайният парад от лица продължаваше. Виковете и стоновете ставаха все по-силни — океан от молби, от който го заболяха ушите. Най-после той отново погледна надолу и видя, че върху разрастващата се маса от дарове, сякаш върху погребална клада, е оставено дете. Лицето му беше печално, очите му — широко отворени.
	Саймън протегна ръка към детето и погледът му падна върху първата подарена кукла. Тя гниеше пред очите му, почерняваше и се смаляваше, накрая от нея остана само петно върху отвратително ярката трева. Другите дарове също се променяха, разлагаха се с ужасяваща скорост — плодовете първо ставаха на петна, после заприличваха на заскрежени — обвиваше ги пелена от плесен. Цветята изсъхваха до парцалчета пепел, пшеницата се стри в сив прах. Саймън гледаше ужасен. Дори вързаните животни подпухваха и после се виждаше как телата им пулсират от гъмжащи бели червеи.
	Саймън се опита да скочи от трона, но той беше започнал да се деформира и де се изхлузва изпод него, да трепери като при земетресение. Младежът тупна на колене в тинята. Къде бе отишло детенцето? Къде? То щеше да бъде унищожено като всичко останало, разядено от разложението, ако не го спасеше! Той се наведе и зарови гниещия, вонящ хумус, в който се бяха превърнали даровете, но нямаше никаква следа от детето — освен някакъв златен проблясък на дъното на купчината… Саймън задълба в тъмната маса, тя задръстваше носа му и запълваше очите му. Злато ли беше онова, което проблясваше през сенките? Трябваше да стигне още по-дълбоко. Не носеше ли детето златна гривна? Или беше пръстен, или златен колан?… По-дълбоко. Беше толкова трудно да се диша…


	Събуди се в мрак. След миг на паника се измъкна изпод наметалото си и непохватно дръпна платнището на входа. Видя няколкото звезди, неугасени от облаците. Сърцето му забави ударите си. Беше в палатката, която деляха с Бинабик. Гелое, Странгиард и тролът му бяха помогнали да се дотътри дотук от Обсерваторията. След като го бяха оставили на сламеника, той бе заспал и бе сънувал странен сън. Но имаше и друг сън, нали — пътешествието по Пътя на сънищата, призрачна къща и после призрачен кораб? Сега му беше трудно да си спомни кое какво беше — главата му беше тежка и му се струваше обвита в паяжина.
	Саймън се подаде навън и вдиша студения въздух жадно, сякаш беше вино. Постепенно мислите му се проясниха. Те бяха отишли в Обсерваторията, за да тръгнат по Пътя на сънищата, но не бяха намерили Мириамел. Това беше важното, много по-важно от някакъв кошмар за кукли, бебета и златни пръстени. Бяха се опитали да стигнат до Мириамел, но нещо бе попречило на това, както Гелое ги бе предупредила, че може да стане. Саймън бе отказал да се предаде и като продължи, след като другите бяха спрели, почти се бе загубил в нещо лошо — нещо наистина много лошо.
	„Почти стигнах до нея! Почти! Знам, че ще успея, ако опитам още веднъж!“
	Но те бяха използвали и последните от билките на Гелое, а и времето, през което можеха да вървят по Пътя на сънищата, почти бе свършило. Той никога нямаше да има друга възможност… освен…
	Идеята — страшна, хитра идея — тъкмо бе започнала да мъждука в съзнанието му, когато го сепна глас.
	— Изненадвам се, че си буден. — Лампата, която държеше Джосуа, очертаваше лицето му с жълта светлина. — Бинабик каза, че те е оставил заспал.
	— Тъкмо се събудих, ваше височество. — Саймън се опита да стане, но се замота в полите на палатката и едва не падна.
	— Не ставай. Тролът каза, че не ти е било лесно. Не разбирам напълно какво сте правили четиримата, но знам достатъчно, за да мисля, че би трябвало да си на легло.
	— Нищо ми няма. — Ако принцът го смяташе за болнав слабак, никога нямаше да го пусне да тръгне за където и да било. А Саймън не искаше да бъде отстранен от никакви по-нататъшни експедиции. — Наистина. Просто сънувах лош сън. Добре съм.
	— Хм! — Джосуа го изгледа скептично. — Щом казваш, така да е. Ела тогава, поразходи се с мен за малко. Може би след това ще можеш пак да заспиш.
	— Да се разходя с вас? — Вътрешно Саймън се проклинаше. Точно когато истински искаше да бъде сам, глупавата му гордост отново му бе изиграла номер. Но все пак това беше възможност да говори с Джосуа.
	— Да, само кратка разходка през върха. Вземи си наметалото. Бинабик никога няма да ми прости, ако се разболееш заради мен.
	Саймън се пъхна в палатката и взе наметалото си.
	Повървяха малко в мълчание. Светлината от лампата на Джосуа подскачаше зловещо по разбитите камъни на Сесуад’ра.
	— Искам да ти бъда в помощ, принц Джосуа — каза най-после младежът. — Искам да върна меча на баща ти.
	Джосуа не отговори.
	— Ако разрешиш на Бинабик да дойде с мен, никога няма да ни забележат. Прекалено незначителни сме, за да привлечем вниманието на краля. Донесохме ти Трън, можем да ти донесем и Блестящ гвоздей.
	— Идва войска — каза принцът. — Изглежда, брат ми е научил за бягството ни и търси начин да поправи допуснатата немарливост.
	Джосуа разказа за вестта на Гелое и Саймън изненадан усети, как се изпълва с удовлетворение. Значи нямаше да му откажат възможността да направи нещо в края на краищата! След миг си спомни жените и децата, старците, които бяха направили от Нови Гадринсет свой дом, и се засрами от радостта си.
	— Какво можем да направим? — попита той.
	— Ще чакаме. — Джосуа спря пред сенчестата грамада на Дома на водите. Тъмно ручейче струеше в ронещия се каменен улей в краката им. — Всички други пътища сега са ни затворени. Ще чакаме и ще се готвим. Когато Гутулф или който там води войската пристигне — може дори да е самият ми брат, — ще се бием, за да защитим новото си отечество. Ако загубим… Е, тогава всичко е свършено. — Планинският вятър надигна наметалата им и задърпа дрехите им. — Ако някак си Бог ни даде победа, ще опитаме да се придвижим напред и да я използваме.
	Принцът седна на един паднал каменен блок и с жест подкани Саймън да седне до него. Остави лампата. Гигантските им сенки паднаха на стената на Дома на водите.
	— Сега трябва да живеем ден за ден. Не трябва да мислим за много напред, иначе ще загубим и малкото, което имаме.
	Саймън се беше вторачил в танцуващия пламък.
	— А какво става с Краля на бурите?
	Джосуа се уви по-плътно в наметалото си.
	— Не знам — този въпрос е твърде огромен. Трябва да се придържаме към нещата, които можем да разберем. — Той вдигна ръка към спящия палатков град. — Има невинни, които трябва да бъдат защитени. Сега ти си рицар, Саймън. Това е твоя задача, произтичаща от клетвата ти.
	— Знам, принц Джосуа.
	По-възрастният мъж помълча известно време.
	— А аз трябва да мисля и за собственото си дете. — Мрачната му усмивка беше почти незабележима в блясъка на лампата. — Надявам се да е момиче.
	— Така ли?
	— Някога, когато бях по-млад, се надявах, че първородното ми дете ще е момче. — Джосуа вдигна поглед към звездите. — Мечтаех за син, който ще обича учението и справедливостта, но няма да притежава нито един от недостатъците ми. — Той поклати глава. — Но сега се надявам детето ни да е момиче. Ако ние загинем, а то оживее, ако е син, ще го преследват вечно. Елиас няма да го остави жив. А ако някак ни се удаде да спечелим… — Той замълча.
	— Какво?
	— Ако някак ни се удаде да спечелим и аз седна на трона на баща си, един ден ще трябва да изпратя сина си да извърши нещо, което аз не мога да направя — нещо опасно и славно. Така стоят нещата с кралете и техните синове. И вече никога няма да мога да заспя, ще се страхувам от вестта, че е убит. — Той въздъхна. — Това е лошото във властването и кралството, Саймън. Това са живи, дишащи хора, с които един принц си играе на държавност. Изпращам теб, Бинабик и други с опасни задачи — теб, който си почти дете. Не, знам, че вече си млад мъж — кой те посвети в рицарство в края на краищата? Но това не облекчава угризенията ми. С милостта на Ейдон ти оживя след моята намеса в живота ти, но спътниците ти не можаха.
	Саймън се поколеба, после каза:
	— Но като си жена ни най-малко не се спасяваш от капаните на войната, принц Джосуа. Помисли си за Мириамел. За жена си, лейди Воршева.
	Джосуа бавно кимна.
	— Прав си. А сега ще има нови битки, нова война и още безпомощни същества ще загинат. — След кратко замисляне той стреснато вдигна поглед. — Елисия, Майко Божия, това е чудесно лекарство за хора, страдащи от кошмари! — Той се усмихна засрамено. — Бинабик направо ще ме цапардоса за това — да му отмъкна повереника и да му говоря за смърт и нещастия! — Той обви с ръка раменете на Саймън за миг, после стана. — Ще те заведа в палатката ти. Вятърът става свиреп.
	Принцът се наведе, за да вземе лампата, Саймън гледаше фините му черти и изпитваше мъчителна обич към него — обич, примесена със състрадание, и се питаше дали всички рицари изпитват подобни чувства към своите повелители. Дали собственият му баща Ейлференд щеше да е твърд, но добър като Джосуа, ако беше жив? Щяха ли да си говорят с него за подобни неща?
	И по-важно от всичко, мислеше си Саймън, докато вървяха през разлюляната трева — дали Ейлференд би се гордял със своя син?


	Видяха светещите очи на Куантака преди да успеят да различат Бинабик — дребна тъмна фигурка, застанала до вратата на палатката.
	— Е, добре — каза тролът. — Трябва да си призная, че много се разтревожих, като видях, че те няма, Саймън.
	— По моя вина е, Бинабик. Разговаряхме. — Джосуа се обърна към Саймън. — Оставям те в надеждни ръце. Наспи се добре, млади рицарю. — Той се усмихна и си тръгна.
	— Сега — каза Бинабик твърдо — трябва да се върнеш в леглото. — Пусна Саймън да влезе и го последва. Докато си лягаше, Саймън едва не изпъшка. Нима тази нощ всички в Нови Гадринсет искаха да говорят с него?
	И наистина изпъшка, когато Куантака също влезе в палатката и се тръшна на корема му.
	— Куантака! Хиник айа! — Бинабик я цапна. Тя изскимтя и се измъкна заднешком през входа. — Хайде, време е за сън.
	— Ти не си майка ми — измърмори Саймън. Как можеше да направи нещо по идеята си, ако Бинабик се мотаеше край него? — Ти също ли ще спиш?
	— Не мога. — Бинабик взе още едно наметало и хвърли и него върху Саймън. — Дежурен съм със Слудиг тази нощ. Ще се върна тихо в палатката, когато смяната ми свърши. — Той се наведе над Саймън. — Искаш ли да поговорим? Каза ли ти Джосуа за въоръжените мъже, които идват насам?
	— Каза ми. — Саймън престорено се прозина. — Ще говорим за това утре. Сега ми се спи.
	— Денят ти беше много труден. Пътят на сънищата беше коварен, както предупреди Гелое.
	Желанието на Саймън да осъществи плана си за момент беше засенчено от любопитство.
	— Какво беше онова, Бинабик — онова нещо на Пътя на сънищата? Като буря с искри в нея? И ти ли го видя?
	— Гелое не знае, аз също. Някакво смущение, така каза. Буря е подходяща дума, защото си мисля за нещо като лошо време по Пътя на сънищата. Но какво я предизвиква може само да се гадае. А и гадаенето не е за нощно време, в тъмното. — Той стана. — Наспи се хубаво, приятелю Саймън.
	— Лека нощ, Бинабик. — Тролът излезе и свирна на Куантака. Саймън полежа тихо още доста дълго — отброи двеста удара на сърцето си — и чак тогава се изхлузи изпод топлите завивки, за да вземе огледалото на Джирики.
	Беше в дисагите. Бялата стрела също беше там, както и една тежка завързана с въже торба, която за миг го озадачи. Той я претегли на ръка, после понечи да развърже възела. И внезапно си спомни: Адиту му я беше дала на раздяла — каза, че вътре имало нещо, което Амерасу изпращала на Джосуа. За миг са зачуди дали да не я вземе и да я отвори на по-закътано място, но знаеше, че времето му е малко, Бинабик можеше да се върне по-рано от очакваното; по-добре щеше да е да го мъмрят за отсъствието му, отколкото да го спрат, преди да е успял да осъществи замисъла си. Саймън неохотно върна торбата в дисагите. Щеше да я предаде на принца, както беше обещал.
	Забави се още малко да намери кесията с кремъка и огнивото и излезе от палатката в студената нощ.
	Лунната светлина се процеждаше през облаците скъпернически, но беше достатъчна, за да намери пътя през върха на хълма. Малко хора се мяркаха из палатковия град по някакви работи и нито един не го спря, така че той бързо мина през Нови Гадринсет и стигна централните развалини на Сесуад’ра.
	Обсерваторията беше пуста. Саймън се вмъкна в потъналата в дълбок мрак зала и намери остатъците от огъня, който бе запалила Гелое. Пепелта беше още топла. Той добави няколко трески, които лежаха край въглените, после ги поръси с шепа дървени стърготини от кесийката си и заудря огнивото и кремъка, докато успя да получи искра. Тя угасна, преди да успее да я раздуха, затова той старателно повтори процедурата, като тихо ругаеше. Най-после малкият огън пламна.
	Рамката на огледалото на Джирики бе топла на пипане, но отразяващата повърхност, когато я долепи до бузата си, беше студена като лед. Той я задуха, както бе раздухвал огъня, след това вдигна огледалото пред лицето си.
	Белегът му бе позагубил възпалеността си. Сега беше червено-бяла линия, която лъкатушеше от окото към челюстта му. Помисли си, че му придава донякъде вид на воин — изглеждаше като човек, който се е борил за нещо правилно и почетно. Снежнобелият кичур в косата му също му придаваше оттенък на зрелост. Брадата му, която просто не можеше да не разрошва с пръсти, докато се взираше в отражението си, го правеше да изглежда ако не като рицар, поне повече като младеж, отколкото като момче. Запита се какво ли би си помислила Мириамел, ако можеше да го види сега.
	Може би скоро щеше да разбере.
	Той наклони малко огледалото, така че светлината от огъня да освети само половината от лицето му и да остави останалата в червеникаво обагрената сянка. Замисли се съсредоточено върху това, което Гелое беше казала за Обсерваторията — как някога била място, където ситите се виждали и разговаряли през големи разстояния. Опита се да нахлузи върху себе си древността и тишината на сградата като похлупак. Веднъж вече бе открил Мириамел в това огледало. Защо не и сега, на това могъщо място?
	Докато се взираше към половината си отражение, огънят сякаш се промени. Блещукането се превърна в нежно трептене, след това се забави до методично пулсиране на алена светлина. Лицето в огледалото се разми в опушено сиво и докато усети, че пада напред в него, му остана време за кратка, триумфираща мисъл: „А никой не искаше да ме научи на магия!“
	Рамката на огледалото изчезна и сивотата го обгърна отвсякъде. През време на своите пътувания по-рано този ден той беше неустрашим: това беше стара и позната територия. Но още докато си казваше това, внезапно му хрумна друга мисъл. По-рано винаги бе имал водач и спътници. Този път нямаше да има никаква Лелет, за да споделя тревогите му, нито Гелое и Бинабик, за да му помогнат, ако отиде твърде далече. Обхвана го тъничък скреж на страх, но той се пребори с него. Вече бе използвал огледалото, за да извика Джирики, нали? И тогава нямаше кой да му помогне. И все пак малка част от него допускаше, че да се извика помощ няма да е чак толкова трудно, колкото да изследваш Пътя на сънищата сам.
	Но Гелое беше казала, че остава все по-малко време, че скоро Пътят на сънищата ще стане непроходим. Това можеше да е последният му шанс да стигне до Мириамел, последният му шанс да я спаси и да я върне, Ако Бинабик и другите разберяха, това категорично щеше да е последният му шанс. Трябваше да продължи. Освен това Мириамел щеше да е толкова изумена, толкова радостна и изненадана…
	Този път сивата пустота изглеждаше още по-плътна. Ако плуваше, щеше да е като в пихтиеста, кална вода. Как да си намериш пътя тук без белези и знаци? Саймън си представи образа на Мириамел — същия, който бе запомнил при залеза, когато пътуваше в съня си заедно с другите. Този път обаче картината не се сглоби. Нима така изглеждаха очите на Мириамел? И косата й, дори когато я беше боядисала за маскировка, не беше с такъв червеникавокафяв цвят. Той се бореше с непокорния образ, но чертите на изчезналата принцеса не се появяваха, каквито бяха. Той дори се затрудняваше да си спомни какви всъщност трябваше да са. Струваше му се, че иска да оцвети стъкло с водни бои: очертанията се стичаха и се смесваха напук на всичките му усилия.
	Докато се бореше, сивотата наоколо започна да се променя. Разликата не стана очевидна веднага, но Саймън усети, че настръхва. Нещо делеше пустотата с него, нещо много по-огромно от него. Той усети изблика на силата му като плисък, но за разлика от бурята, която бе го сграбчила в съня, това нещо не беше безразсъдна мощ: то излъчваше интелигентност и дяволско търпение. Саймън усещаше как то безпардонно го изучава, както плувец в открито море би усещал нещо с огромни плавници, което минава под него в черните дълбини.
	Самотата на Саймън изведнъж заприлича на ужасна голота. Той се бореше отчаяно да влезе във връзка с нещо, което можеше да го изтласка надалече от тази безприютна пустота. Усети, че се смалява от страх, че капе като запалена свещ — не знаеше как да се измъкне! Как би могъл да се махне от това място? Опита се да се отърси от съня, да се събуди, но като в детските кошмари магията не можеше да се развали. Той бе навлязъл в съня, без да спи, следователно как би могъл да се събуди?
	Размитият образ, който не беше Мириамел, оставаше. Той се опита да пробие към него, да отблъсне това огромно, бавно нещо, което го дебнеше.
	„Помощ!“ — извика мислено той и усети проблясък на приемане някъде на хоризонта на мислите си. Посегна към него, като се мъчеше да се вкопчи като удавник за сламка. Новото присъствие стана малко по-силно, но щом силата му нарасна, нещото, което делеше пустотата с него, освободи още една част от мощта си, достатъчна, за да не му позволи да избяга. Той усещаше зловещото чувство за хумор на чуждата сила, удоволствието от тази безнадеждна за него борба, но усещаше също, че това развлечение започва да й омръзва и тя скоро ще приключи с борбата. Някаква убийствена мощ се разрастваше и го обкръжаваше, студенина на душата, която смразяваше усилията му, когато отново посегна към слабото присъствие. И тогава той успя да я докосне и я прегърна.
	„Мириамел?“ — мислеше си той и се молеше да е така, ужасен, че неуловимият контакт може да се прекъсне. Която и да беше тя, сякаш най-после бе разбрала, че той е тук, но нещото, което го държеше, вече не се колебаеше. Черна сянка премина над и през него, задуши светлина и мисли…
	„Сеоман!?“ Изведнъж го изпълни друго присъствие — не колебливото на жена, не другото, мрачно и убийствено. „Ела при мен, Сеоман! — извика то. — Ела!“
	Обля го топлина. Ледената прегръдка на другото го притисна за миг още по-силно, после го пусна — не надмогната, както се мярна в напускащите го мисли, а отегчена, изгубила желание да се занимава с такива дреболии — като котка, която е загубила интерес към мишка, избягала под камък. Сивотата се върна, все още без черти и посоки, после започна да се върти като замотани от вятъра облаци. Едно лице се оформи пред него — с тънки кости, с очи като течно злато.
	„Джирики!“
	„Сеоман! — каза ситът. Лицето му беше тревожно. — В опасност ли си? Имаш ли нужда от помощ?“
	„Мисля, че вече съм в безопасност. — Наистина, спотайващото се присъствие сякаш бе изчезнало напълно. — Какво беше това ужасно нещо?“
	„Не съм сигурен какво точно те е връхлетяло. В света има много повече зло, отколкото подозираме. — Въпреки странната несвързаност на видението от съня, Саймън виждаше как ситът внимателно го изучава. — Да не искаш да кажеш, че си ме извикал без причина?“
	„Въобще не съм искал да те викам — отговори Саймън, малко засрамен сега, когато лошото си бе отишло. — Опитвах се да извикам Мириамел — дъщерята на краля. Разказвах ти за нея“.
	„Сам по Пътя на сънищата? — Това беше казано с гняв, примесен е хладно изумление. — Смахнато момче! Ако не си почивах, и то близо до мястото, където си — близо в мислите си, искам да кажа — само Горичката знае какво можеше да се случи с теб! — След миг усещането за присъствието му се стопли. — Все пак се радвам, че си добре“.
	„И аз се радвам, че те виждам. — И наистина се радваше. Саймън не си бе давал сметка колко му липсваше спокойният глас на Джирики. — Ние сме на Камъка на раздялата — Сесуад’ра. Елиас изпраща войски. Можеш ли да ни помогнеш?“
	Лицето на Джирики помрачня.
	„Не мога скоро да дойда при вас, Сеоман. Трябва да се пазите сами. Баща ми умира“.
	„Аз… Аз съжалявам“.
	„Той закла хрътката Нику’а, най-големия звяр, раждан в бърлогите на Накига, но при това получи смъртоносна рана. Това е пореден възел на свръхдългия конец, пореден кръвен дълг към Утук’ку и… — той се поколеба — и другите. Все пак родовете се събират. Когато баща ми най-после отиде в Горичката, Зида’я отново ще тръгнат на война“. — След първото лумване на гняв ситът се бе върнал към обичайното си спокойствие, но Саймън долавяше скрито напрежение, възбуда.
	У Саймън се надигна надежда.
	„Ще се присъедините ли към Джосуа? Ще се биете ли заедно с нас?“
	Джирики свъси вежди.
	„Не мога да ти кажа, Сеоман, а не мога да давам напразни обещания. Ако зависи от мен, ще се бием, и за последен път Зида’я и Судхода’я ще се сражават заедно. Но има и много други, които ще говорят, когато говоря аз, и много други, които си имат собствени възгледи. Стотици пъти сме танцували Годишния танц, откакто всички родове бяха заедно на един военен съвет. Погледни!“
	Лицето на Джирики потрепна и бавно изчезна и за кратко Саймън видя облачен пейзаж, широк кръг дървета със сребърни листа — издигаха се високи като кули. Под тях се бяха събрали безчет сити в брони с невероятно разнообразни форми и цветове, брони, които проблясваха и потрепваха в потоците слънчева светлина, изливащи се върху тях през клоните.
	„Погледни. Членовете на всички родове са се събрали в Джао е-Тинукай’и. Чекай’со Кехлибарените кичури е тук, както и Зинджаду, учената господарка на изчезналия Кементари, и Ийзаши Сивото копие. Дори Куройи Ездача е дошъл, а той не е идвал на Годишния танц от дните на Ши’ики и Сендиту. Прокудените са се завърнали и ние ще се бием като един народ, както не сме правили от падането на Асу’а. Поради тази причина поне смъртта на Амерасу и саможертвата на баща ми няма да са напразни“.
	Видението на въоръженото множество избледня и Саймън отново видя Джирики.
	„Но аз имам съвсем малка власт да ръководя това събиране на сили — каза той, — а и ние, Зида’я, имаме много задължения. Не мога да обещая, че ще дойдем, Сеоман, но ще направя всичко възможно да изпълня собствения си дълг към теб. Ако много ти трябвам, повикай ме. Знаеш, че ще направя каквото мога“.
	„Знам, Джирики. — Сякаш имаше много други неща, които трябваше да му каже, но мислите на Саймън бяха във вихрушка. — Надявам се, че скоро ще се видим“.
	Най-после Джирики се усмихна.
	„Както вече ти казах веднъж, младежо, една много немагьосническа мъдрост ми подсказва, че пак ще се видим. Бъди смел!“
	„Ще бъда“.
	Лицето на сита стана сериозно.
	„Сега си върви, моля те. Както вече си открил, Свидетелите и Пътят на сънищата вече не са надеждни — всъщност дори са опасни. Дори се съмнявам, че думите, изречени тук, са защитени от чужди уши. Че родовете се събират, вече не е тайна, но какво ще правят Зида’я е. Избягвай тези области, Сеоман“.
	„Но аз трябва да намеря Мириамел“ — каза Саймън упорито.
	„Боя се, че ще си намериш само неприятности. Откажи се. Освен това може би тя се крие от някои, които не биха могли да я открият, освен ако ти, без да искаш, не ги заведеш при нея“.
	Саймън пламна от срам, като си спомни за Амерасу, но разбра, че Джирики не бе искал да му напомни за това, а само да го предупреди.
	„Щом казваш“ — съгласи се той. Значи всичко е било на вятъра.
	„Добре“. — Ситът присви очи и Саймън усети, че присъствието му започна да избледнява. Внезапно му хрумна нещо.
	„Но аз не знам как да се върна!“
	„Ще ти помогна. Сбогом засега, мой Хикка стаджа“.
	Чертите на Джирики се размиха и изчезнаха, остана само потрепващо сиво. Когато дори тази пустота започна да избледнява, Саймън отново почувства леко докосване, женското присъствие, към което се бе протегнал в мига на страх. Нима тя бе присъствала през цялото време? Шпионка ли беше, както бе предупредил Джирики? Или наистина беше Мириамел, отделена някак си от него, но все пак усещаща, че той е близо? Коя беше тя?
	Дойде на себе си разтреперан от студ под полуразрушения купол на Обсерваторията. Питаше се дали някога ще разбере това.


>>	6. Морският гроб

	Мириамел беше минала толкова пъти напред-назад по малката каюта, че почти усещаше как дъските под краката й се износват от обутите й в чехли крака.
	Бе се изнервила до краен предел, бе готова да пререже гърлото на графа, докато той спи. Но сега, по указанията на Ган Итай, бе скрила откраднатия кинжал и чакаше — но не знаеше какво. Трепереше, но вече не от гняв и безсилие: глождещият страх, който бе успяла да потисне с мисълта, че скоро всичко ще свърши, се бе върнал. Колко време щеше да мине, докато Аспитис открие кражбата на ножа? И дали поне за миг щеше да се поколебае, преди да хвърли вината на очевидното й място? Този път той щеше да дойде при нея бдителен и подготвен. И вместо да я стягат само ремъците на позора, тя щеше да отиде към своята неизбежна женитба в окови толкова истински, колкото и тези на Кадрах.
	Тя се молеше на благословените Елисия и Усирис за помощ, но по безцеремонния начин, по който се говори със стар роднина, който отдавна е оглушал и оглупял. Не се съмняваше, че това, което й се бе случило на този кораб, не представлява и най-малък интерес за един бог, който е могъл да позволи тя да стигне до това жалко състояние.
	Бе сбъркала два пъти. След детството си, преминало сред ласкатели и лакеи, бе решила, че единственият начин животът й да стане истински е да слуша само собствените си съвети и да се хвърля срещу всяко препятствие, без да позволява на никого да я отклони от нещо, което й се струва важно. Но точно това поведение я бе докарало до това ужасно положение. Бе избягала от замъка на чичо си, сигурна, че сама може да предизвика промяна на събитията, но неверните приливи и отливи на времето и историята не я чакаха и точно нещата, които се бе надявала да предотврати, все пак се случиха — Наглимунд падна, Джосуа бе победен — и тя остана без цел. Затова й се бе сторило най-мъдро да спре да се бори, да сложи край на упоритата си съпротива и просто да се остави на събитията да я носят. Но този план се бе оказал глупав колкото първия, защото равнодушието й я бе отвело в леглото на Аспитис и скоро щеше да я направи негова съпруга. За известно време мисълта за това я бе върнала към безотговорността — тя бе решила да го убие, пък ако ще после хората му да убият и нея. Нямаше да има никакви колебания, никакво бавене, никакви сложни отговорности. Но Ган Итай я беше спряла и сега Мириамел плуваше на едно място също като „Облака на Еадне“ в безветрените води.
	Това беше час на решения, за който я бяха учили възпитателите й — както когато Пелипа, глезената жена на благородник, трябвало да реши дали да обяви вярата си в осъдения Усирис. Картинките в молитвеника от детството й бяха съвсем свежи в паметта й. Като малка най-силно я очароваше сребърната боя по дрехата на Пелипа. Мириамел малко се бе замисляла за самата Пелипа, за истинските хора, включени в легендите, описани в историите, изрисувани по стените. Едва неотдавна й бе хрумнало да се запита как ли би се чувствала, ако бе на мястото на някой от тях. Дали непримиримите крале, обезсмъртени на гоблените на Санселан, са крачели напред-назад в древните си зали, когато са се измъчвали над решенията си, дали ги е било грижа какво ще кажат хората през идните столетия, дали са подреждали дребните факти, за да съзрат картина, която би могла да ги доведе до мъдър избор?
	Корабът леко се полюшваше, слънцето се издигаше в небето. Мириамел крачеше и мислеше. Не можеше да няма някакъв начин да бъде смела, без да е глупава, да е гъвкава, без да стане отстъпчива и мека като восък. С някакво поведение между тези две крайности би ли могла някак да оцелее? И ако оцелееше, би ли могла да оформи с помощта на това поведение живот, достоен да се живее?
	В осветената с лампа каюта, скрита от слънцето, Мириамел мислеше. Почти не беше спала предишната нощ, съмняваше се, че ще може да спи и през следващата… ако оцелееше до нея.


	Почукването на вратата беше тихо. Тя смяташе, че е готова да посрещне дори Аспитис, но когато посегна към резето на вратата, пръстите й трепереха.
	Беше Ган Итай, но за миг Мириамел помисли, че някоя друга нискийка е дошла на борда — толкова променена изглеждаше тя. Златистокафявата й кожа беше почти сива. Лицето й беше отпуснато и измъчено, дълбоките й зачервени очи сякаш гледаха Мириамел от огромно разстояние. Нискийката се бе увила в наметалото си, сякаш дори в лепкавия влажен въздух, вещаещ буря, я беше страх да не се простуди.
	— Слава на Ейдон! — Мириамел бързо я вкара вътре и залости вратата. — Болна ли си, Ган Итай? Какво е станало? — Аспитис бе открил кражбата и идваше, разбира се — това можеше да е единствената причина нискито да изглежда толкова ужасно. Мириамел прие тази възможност с някакво студено облекчение. — Искаш ли нещо? Да пийнеш вода?
	Ган Итай вдигна посърналата си ръка.
	— Нищо не ми трябва. Аз… размишлявах.
	— Размишлявала си? Какво имаш предвид?
	Нискито поклати глава.
	— Не ме прекъсвай, момиче. Дойдох да ти кажа нещо. Взех решение. — Тя седна на леглото на Мириамел: движеше се така, сякаш бе остаряла поне с четиридесет години. — Първо — знаеш ли къде е лодката?
	Мириамел кимна.
	— Близо до средата на кораба откъм десния борд, виси на въжетата на лебедката. — Най-после поне някаква полза от живота й като дете сред морски хора.
	— Добре. Иди при нея следобед, когато си сигурна, че никой не те гледа. Скрий това там. — Нискийката повдигна наметалото си й стовари на леглото няколко вързопа. Четири бяха малки мехове с вода, здраво завързани. Другите два бяха пакети, увити в зебло. — Хляб, сирене и вода — обясни Ган Итай. — И няколко кукички от кост, та да можеш да поприбавиш малко риба към храната си. Има и още някои дреболии, които могат да ти потрябват.
	— Какво означава това? — Мириамел се втренчи в старата жена. Ган Итай все още изглеждаше като мъкнеща ужасно бреме, но очите й се бяха пооживили и проблясваха.
	— Означава, че ще избягаш. Не мога да седя и да гледам как те сполетява такова зло. Нямаше да съм истинско дете на Кормчията, ако можех.
	— Но това не е възможно! — Мириамел се бореше срещу вълната на безумна надежда. — Дори ако успея да се махна от кораба, Аспитис ще ме настигне за няколко часа. Вятър ще излезе дълго преди да стигна до суша. Смяташ ли, че мога да изчезна на десет левги в пустото море или да греба по-бързо, отколкото плува „Облакът на Еадне“?
	— Да гребеш по-бързо? Не. — В гласа на Ган Итай имаше странна гордост. — Разбира се, че не. „Облакът на Еадне“ е пъргав като делфин. Но колкото до това как… Остави това на мен, дете. Това е останалото от моите задължения. Но ти трябва да направиш нещо друго.
	Мириамел преглътна възраженията си. Безразсъдната, упорита активност не й бе помагала особено досега.
	— Какво?
	— В трюма в едно буре близо до десния борд са опаковани инструменти и други метални стоки, намазани с масло. На бурето има надпис, така че ще го намериш лесно. Слез в трюма след залез, вземи секач и дървен чук от бурето и свали оковите на Кадрах. Но той да си стои там и да не мърда.
	— Да му разсека веригите? Та всички на кораба ще ме чуят! — Отново я обзе отчаяние. Вече бе ясно, че планът на нискито просто не може да успее.
	— Ако носът ми не ме лъже, бурята скоро ще се разрази. Кораб в морето при силен вятър издава много шумове.
	Ган Итай вдигна ръка, за да предотврати следващи въпроси.
	— Просто го направи, после излез от трюма и се прибери тук, но не позволявай да те заключат! — Тя размаха дългите си пръсти за по-убедително. — Дори ако трябва да се престориш на болна или луда, не позволявай на никого да спуска резе между теб и свободата! — Златистите й очи се вторачиха в Мириамел и тя усети как съмненията й се изпаряват.
	— Добре — каза тя. — Ще го направя.
	— После, в полунощ, когато луната е точно там — нискито посочи една точка на тавана, сякаш небето се разстилаше право над тях — вземи учения си приятел и се качете в лодката. Аз ще се погрижа да можете да я спуснете на водата. — Тя вдигна поглед, обхваната от внезапна мисъл. — И в името на всички богове, момиче, погледни дали веслата са в лодката! Провери, когато занесеш храната и водата.
	Мириамел кимна. И така, въпросът беше решен. Тя щеше да направи всичко възможно да оцелее, но ако не успееше, нямаше да се бори срещу неизбежното. Дори като неин съпруг Аспитис Превес не можеше да я държи жива против волята й.
	— А какво ще правиш ти, Ган Итай?
	— Каквото трябва.


	— Но това не е сън! — Тиамак все повече се ядосваше да убеждава този грамаден римърски звяр! — Беше Гелое, мъдрата жена от Алдхеорте. Тя говори с мен чрез едно дете, което присъства във всичките ми сънища напоследък. Чел съм за това. Това е трик на Изкуството, нещо, което опитните могат да правят.
	— Успокой се, човече. Не съм казал, че си си го измислил. — Исгримнур се извърна от стареца, който чакаше търпеливо следващия въпрос, който херцогът можеше да му зададе. Макар и неспособен да отговаря, Цалио — Камарис, — изглежда, изпитваше детинско удоволствие от вниманието и седеше и се усмихваше на Исгримнур с часове. — Чувал съм за тази Гелое и ти вярвам. И щом можем да заминем, твоят Камък на раздялата като направление с нищо не е по-лош от всяко друго — чух, че лагерът на Джосуа бил някъде близо до мястото, което описваш. Но не мога да позволя на някакъв си сън, колкото и спешен да изглежда, да ме отклони от задачата ми точно сега.
	— Но защо? — Тиамак дори сам не беше сигурен защо му се струваше толкова важно да тръгнат. Знаеше само, че му е омръзнало да се чувства безполезен. — Какво можем да направим тук?
	— Чакам Мириамел, племенницата на принц Джосуа — каза римърсгардецът. — Диниван ме изпрати в този забравен от боговете хан. Може би е изпратил и нея. Тъй като е мой свещен дълг да я намеря, а съм загубил следите й, трябва да чакам тук.
	— Щом я е изпратил, защо тогава тя вече не е тук? — Тиамак знаеше, че си създава неприятности, но не можеше да спре.
	— Може би нещо я е забавило. Това е дълго разстояние за изминаване пеша. — Спокойната маска на Исгримнур леко се пропука. — Сега мирясай, дявол да те вземе! Казах ти всичко, което мога. Ако искаш да си вървиш, тръгвай! Няма да те спирам.
	Тиамак рязко затвори уста, после закуцука недоволно към вързопа с нещата си и започна неохотно да ги подрежда: готвеше се за тръгване.
	Трябваше ли обаче да си отиде? Пътуването беше дълго и положително щеше да е по-лесно със спътници, колкото и късогледи и безгрижни по отношение на чувствата му да са те. Или може би щеше да е по-добре просто да се върне в къщата си дълбоко в блатата край Селска горичка. Но хората му щяха да поискат да знаят какво е станало с неговата забравена поръчка до Набан — и какво щеше да им каже?
	„Ти, който винаги стъпваш на пясък — молеше се Тиамак, — спаси ме от тази ужасна нерешителност!“
	Неспокойните му пръсти докоснаха пергамента — страницата от загубената книга на Нисес — и той го извади. Поне тази малка радост никой не можеше да му отнеме. Именно той, не някой друг, го беше намерил. Но, мъка на мъките, Моргенес и Диниван вече не бяха живи, за да се възхитят на това.
	Той зачете наум:
P>
	„…Доведете от Скалистата градина на Нуани
	слепеца, който може да вижда,
	открийте Меча избавител на Розата
	при основата на Римърското велико дърво,
	намерете Повика, чието низко въжделение
	изрича името на Носителя
	в кораб по най-плиткото море —
	когато острие, Повик и мъж
	застанат до дясната ръка на принца,
	тогава Затворените отново ще бъдат свободни…“
P$
	Спомни си порутеното светилище на Нуани, което беше открил при скитанията си преди няколко дни. Хъхрещият полусляп стар свещеник не можа да му каже кой знае какво, макар че беше много доволен да говори, след като Тиамак пусна две монетки в купата за дарения. Очевидно Нуани беше морски бог на древните набанци, чиито славни дни бяха отминали още преди да се появи парвенюшкият Усирис. Последователите на древните набанци бяха наистина твърде малобройни сега, уверяваше го свещеникът. Ако не били мизерните приношения на богомолците, все още вчепкали се в живота на суеверните острови, никой жив човек нямало да си спомня името на Нуани, макар че някога богът възсядал Великото Зелено, пръв в сърцата на всички мореплаватели. Както било тръгнало, смяташе свещеникът, неговото светилище било последното на континента.
	На Тиамак му беше приятно да чуе, че вече познатото му от пергамента име се е материализирало по някакъв начин, но това бе всичко, което си помисли тогава. Сега съзнанието му закръжи около първия ред на загадъчното стихотворение и той се зачуди дали „Скалистата градина на Нуани“ не са самите разхвърляни острови в залива Фиранос…
	— Какво имаш там, дребосъко? Карта, а? — Ако се съдеше по тона му, Исгримнур се опитваше да се държи приятелски, може би за да заглади одевешната си грубост, но на Тиамак не му минаваха такива.
	— Нищо. Не е твоя работа. — Той бързо нави пергамента и го пъхна в багажа си.
	— Стига си се сърдил де — изръмжа херцогът. — Хайде, казвай. Наистина ли си тръгваш?
	— Не знам. — Тиамак не искаше да се обърне и да го погледне. Римърът беше толкова огромен, че го караше да се чувства ужасно малък. — Ще ми се. Но пътят е твърде дълъг, за да го измине човек сам.
	— И как би пътувал? — Интересът на Исгримнур изглеждаше искрен.
	Тиамак се замисли.
	— Ако не тръгна с вас двамата, няма да има нужда да бъда незабележим. Така че ще вървя по възможно най-прекия път, през Набан и Тритингите. Ще е дълъг път, но все ще се справя. — Той се намръщи, като си помисли за ранения си крак. Можеше изобщо да не му мине и сигурно щеше да му създава много проблеми. — Или може би ще си купя магаре — добави той.
	— Говориш съвсем като западняк за човек от Вран — усмихна се Исгримнур. — Използваш думи, които дори и аз не знам.
	— Казах ти — отговори Тиамак вдървено, — че учих с братя ейдонити в Пердруин. А и Моргенес ме научи на много неща.
	— Да, чух! — кимна Исгримнур. — Но, хм, ако трябва да пътуваш — незабележим, мисля, че каза? Но ако трябва да пътуваш, без да бъдеш забелязан, какво тогава? По някакви тайни тунели за блатните хора или нещо подобно?
	Тиамак вдигна очи. Исгримнур го гледаше внимателно. Вранът бързо сведе поглед и се опита да скрие усмивката си. Римърът се опитваше да го метне, сякаш той беше вчерашен! Наистина смешно.
	— Тогава ще летя.
	— Да летиш? — Тиамак направо усещаше как недоверчивият поглед изкривява чертите на херцога. — Ти луд ли си?
	— О, не! — каза Тиамак сериозно. — Това го може целият ми народ. Защо мислиш, че се появяваме само на места като Кванитупул, където сме избрали да сме видими? Сигурно знаеш, че едрите непохватни сухоземни жители идват във Вран и никога не виждат жива душа. Това е, защото ние можем да летим. Също като птици. — Той погледна скришом римъра. Обърканото лице на Исгримнур беше точно каквото се бе надявал да бъде. — Освен това, ако не можехме да летим… как щяхме да стигаме до гнездата си по върховете на дърветата, където снасяме яйцата си?
	— Кръв червена! Ейдон на Дървото! — изруга Исгримнур. — Дявол да те вземе, блатни човече! Ще ми се подиграваш, а?
	Тиамак се сви в очакване някой тежък предмет да полети към него, но след миг погледна и видя херцога ухилен да клати глава.
	— А бе сам си го изпросих. Вие, вранците, май имате чувство за хумор.
	— Може и някои сухоземци да го имат.
	— Все пак проблемът си остава. — Исгримнур се намръщи. — Животът стана доста труден напоследък. Аз все пак съм направил своя избор и трябва да живея с него: ако Мириамел не се появи до двайсет и първи октандер — Деня на душите, — тогава и аз ще кажа „стига“ и ще се отправя на север. Това е моят избор. Сега ти трябва да направиш своя: да останеш или да си вървиш. — Той отново се обърна към стареца, който бе наблюдавал целия им разговор с добродушно неразбиране, и добави тихо: — Надявам се, че ще останеш, дребосъко.
	Тиамак го погледна за момент, после стана и отиде до прозореца. Тъмният канал проблясваше като зелен метал на следобедното слънце. Той се покатери на перваза и провеси ранения си крак отвън.
	— Инихе, Цветето червено, беше тъмнокоса… — затананика вранът; гледаше една лодка, която се плъзгаше долу.
P>
	— Да, тъмнокоса, тъмноока, като тръстика стройна,
	и пееше на гълъбите сиви.
	О, да, о, да, тя пееше им цяла нощ.

	Шоанег Бързогребеца чу я,
	да, чу я той, обикна я. И като баниан
	бе силен, но нямаше деца.
	О, да, о, да, кой името му ще да продължи?

	Повика Шоанег Червено цвете
	и приласка я, и любов припламна като водно конче бърза.
	И тя отиде в неговата къща.
	О, да, о, да, перото й увисна над вратата.

	Момче роди Инихе. Откърми го с любов.
	Бе мило като хладен вятър то
	и името получи на баща си.
	О, да, о, да, то във водата бе като на пясък.

	Порасна бързо малкото момче,
	гребе и тича, бързо като заек.
	Далеч от своите замина той,
	о, да, о, да, далече от домашното огнище.

	Един ден лодката му празна се завърна,
	като черупка празна, водата я въртеше.
	Бе си отишло нейното дете,
	уви, уви, издухано като глухарче.

	И рече Шоанег: „Ти забрави тоз син,
	безгрижен, безсърдечен, от пиленце по-глупав,
	без мисъл от дома си излетяло.
	О, да, о, да, проклинам неговото име“.

	Инихе да повярва не можа.
	Скърбеше, тъжна като лист отбрулен.
	Прогизна от сълзи тръстиката на пода.
	Уви, уви, оплакваше изчезналия син.

	Изгаряше да го намери тя,
	надяваше се, молеше се, като див сокол,
	да търси своето чедо полетял.
	О, да, о, да, ще го намери тя.

	Шоанег гневно, ядно забрани,
	крещеше, като кошер разлютен.
	Замине ли, не му е веч жена.
	О, да, о, да, перото от вратата ще издуха той.
P$
	Тиамак внезапно спря. Една баржа, управлявана от крещящ врански екипаж, се насочваше непохватно в тесния страничен канал и здравата се одраска в гредите, които стърчаха пред кръчмата като гнили зъби. Водната повърхност кипеше от вълни. Тиамак се обърна да погледне Исгримнур, но херцогът бе излязъл от стаята. Само старецът беше останал. Очите му бяха вперени в нищото, на лицето му играеше лека, скришна усмивчица.
	Много време беше минало, откакто майката на Тиамак му бе пяла тази песен. Историята за ужасния избор на Инихе Червеното цвете й беше любимата. При мисълта за нея гърлото му се сви. Беше измамил доверието, което тя би искала да оправдае — да направи това, което дължеше на собствения си народ. Как би трябвало да постъпи сега? Да чака тук с тези сухоземци? Да отиде при Гелое и другите Носители на свитъка, които го бяха повикали? Или да се върне засрамен в родната Селска горичка? Където и да отидеше, щеше да знае, че духът на майка му го гледа и скърби, че синът й е обърнал гръб на своя народ.
	Тиамак се намръщи, сякаш беше вкусил нещо горчиво. Исгримнур беше прав поне за едно. През тези дни, тези безрадостни дни, животът май наистина беше само трудни избори.


	— Дръпни я де! Бързо! — каза някакъв глас.
	Мейгуин се събуди и откри, че гледа право надолу в бялата пустота. Преходът беше толкова странен, че за момент тя помисли, че още сънува. Наведе се напред, за да се придвижи през тази пустота, както се бе движила през сивата пустота в съня си, но нещо я задържаше. Тя се задъха — вече усещаше свирепия, хапещ студ. Бе се надвесила над пропаст, в която бушуваше снежна виелица. Груби ръце се впиваха в раменете й.
	— Дръж я!
	Тя се дръпна, дращеше да се хване за нещо и се бореше с тези, които я държаха. Когато усети твърд камък под краката си, бързо издиша и се отпусна. Развихрените снежинки вече запълваха вдлъбнатините от коленете й на самия ръб на бездната. Пепелта от малкия й огън почти бе изчезнала под снежна покривка.
	— Лейди Мейгуин, дойдохме да ти помогнем.
	Тя се огледа зашеметена. Двама мъже все още я държаха здраво. Трети стоеше на няколко крачки зад нея. Всичките бяха увити в дебели наметала и лицата им бяха скрити под шалове. Единият носеше опърпаната качулка на клана Кройх.
	— Защо ме върнахте? — Гласът й бе слаб и прегракнал. — Бях при боговете.
	— Щеше да паднеш, милейди — каза мъжът до дясното й рамо. По ръката му, която я държеше, тя позна, че трепери. — Търсим те от три дни.
	Три дни! Мейгуин поклати глава и погледна небето. Според неясното просветване на слънцето беше малко след разсъмване. Наистина ли е била при боговете през цялото това време? Беше й се сторило просто миг. Ако тези мъже не бяха дошли…
	„Не — каза си тя. — Това е себично. Трябваше да се върна — нямаше да има никаква полза, ако бях паднала от планината и бях умряла“.
	В края на краищата тя бе длъжна да оцелее. Това беше повече от дълг.
	Мейгуин отлепи премръзналите си пръсти от дуорския камък и го изпусна на земята. Сърцето й сякаш се издуваше. Беше права! Бе се изкатерила на Брадах Тор, както нареждаше сънят й. Тук, на най-високото място, бе сънувала пак и сънищата й бяха също така повелителни, както и онези, които я бяха довели на върха.
	Бе усетила пратеника на боговете, който я бе достигнал тук — пратеник във вид на висок червенокос юноша. Макар че чертите му бяха замъглени от съня, тя разбра, че е много красив. Може би беше паднал герой от стария Хернистир — Аиргад Дъбовото сърце или принц Синах, взет да живее на небето при Бриниох и останалите богове.
	Заедно с първото видение там, в пещерата, тя бе усетила как той я търси, но когато се бе опитала да посегне към него, сънят се беше размил и я бе оставил замръзнала и самотна на върха на скалата. После, когато пак бе заспала, отново бе усетила, че пратеникът я търси. Бе почувствала, че му трябва спешно, така че се бе напрегнала до краен предел, та дано пламне като лампа, за да може той да я намери, протягаше се през субстанцията на съня, за да може да го достигне. И тогава, когато най-после го беше докоснала, той изведнъж я бе пренесъл до прага на страната, в която живееха боговете.
	И положително онзи, когото видя там, беше някой от тях! И отново съновидението се замъгли — може би живите смъртни не трябваше да виждат боговете в истинския им вид, — но лицето, което се бе появило пред нея, не беше човешко. Ако не друго, поне пламтящите, нечовешки златни очи бяха доказателство за това. Може би бе видяла самия облаконосец Бриниох! Пратеникът, чийто дух бе останал с нея, сякаш беше казал на бога нещо за високо място, което би могло да бъде само там, където лежеше спящото й тяло, докато душата й прелиташе в съня; после пратеникът и богът заговориха за кралска дъщеря и мъртъв баща. Всичко беше много объркващо, гласовете сякаш достигаха до нея изопачени и кънтящи като през много дълъг тунел или над огромна бездна — но за коя друга биха могли да говорят, ако не за самата нея и за баща й Лут, който бе загинал, защитавайки своя народ?
	Не всички казани думи достигаха до нея, но смисълът им беше ясен: боговете се готвеха за битка. Сигурно беше едно — че се канеха най-после да се намесят. За момент тя дори беше удостоена да надникне в самите покои на Небето. Множество воини чакаха там с пламтящи очи и развяващи се коси, облечени с брони, разноцветни като крила на пеперуда, копията и мечовете им проблясваха като светкавици в лятно небе. Мейгуин бе видяла самите богове в тяхната сила и слава. Това бе истина, трябваше да е! Как би могло вече да има съмнение? Боговете възнамеряваха да влязат в сражение и да отмъстят на враговете на Хернистир.
	Тя се олюля и двамата мъже я подкрепиха. Помисли си, че ако в този момент се хвърли от Брадах Тор, няма да падне, а ще литне като скорец, бърза като стрела надолу над планината, за да съобщи на народа си чудесната новина. Засмя се и на себе си, и на безумните си мисли, после се засмя още веднъж от радост, че е избрана от боговете на земята, водите и небето да донесе посланието им за идващото избавление.
	— Господарке? — Тревогата на мъжа се четеше ясно в тона му. — Здрава ли си?
	Тя не му обърна внимание: умът й пламтеше от мисли. Дори да не можеше истински да лети, трябваше да бърза надолу по планината към пещерите, където хернистирският народ се измъчваше в изгнание. Време бе да върви!
	— Никога не съм била по-добре — отговори тя. — Водете ме при моя народ.
	Докато придружителите й я водеха надолу по хълма, червата й изкуркаха. Три дни бе спала и сънувала, вторачена в снежната далечина от това високо място, и през това време не бе яла почти нищо. Макар и изпълнена с небесни думи, тя беше куха като празно буре. Как да се напълни? Засмя се гръмогласно, спря и отупа снега от дрехите си. Беше страшно студено, но тя се стопли. Бе далече от дома си, но подскачащите й мисли й правеха компания. Искаше й се да може да сподели това чувство на триумф с Еолаир, но дори мисълта за него не я натъжи, както ставаше винаги. Той правеше каквото трябва и ако боговете бяха посадили семето за заминаването му в ума й, за това трябваше да има причина. Как би могла да се съмнява, щом всичко друго, което беше обещано, бе дадено — всичко, освен последния и най-голям дар… но тя знаеше, че и той ще дойде скоро.
	— Говорих с боговете — каза тя на тримата разтревожени мъже. — Те са с нас в това ужасно време, ще дойдат при нас.
	Най-близкият до нея мъж бързо се спогледа със спътниците си, после направи усилие да се усмихне и каза:
	— Хвала на имената им.
	Мейгуин събра оскъдните си притежания в торбата си толкова набързо, че отчупи тресчица от дървеното крило на птичето на Мирка. После изпрати един от мъжете да донесе камъка на дуорите, който беше изпуснала в снега на ръба на скалата. И преди слънцето да се беше издигнало и на една длан над хоризонта, тръгнаха надолу по снежния склон на Грианспог.


	Беше гладна и много уморена и вече усещаше студа. Дори с помощта на спасителите й слизането беше по-трудно, отколкото изкачването. И все пак Мейгуин усещаше как радостта тихо пулсира в нея, като бебе, очакващо да се роди — радост, която като дете ще расте и ще стане дори още по-прекрасна. Сега тя щеше да може да каже на хората си каква помощ идва! Какво би могло да е по-добре дошло след тези сурови дванадесет месеца?
	Но какво още трябваше да се направи, запита се тя изведнъж. Какво трябваше да направи хернистирският народ, за да се приготви за завръщането на боговете?
	Мислеше за това, докато внимателно слизаха надолу, а сутринта незабелязано се изплъзваше от лицето на Грианспог. Най-после реши, че първо трябва отново да говори с Диауен. Гледачката бе познала за Брадах Тор и моментално бе разбрала значението на останалите сънища. Диауен щеше да й помогне да реши какво да прави по-нататък.


	Старият Краобан посрещна спасителите с гневни думи и зле скрита тревога, но ядът му от безразсъдността на Мейгуин се хлъзгаше по нея като дъжд по мазна кожа. Тя се усмихна и му благодари, че е изпратил хора да я смъкнат долу благополучно, но не беше смутена. Не му обърна внимание, когато първо пожела, после настоя, а накрая започна да я умолява да си почине и да даде да се погрижат за нея. Най-после, неспособен да я убеди и нежелаещ да употреби сила в пещерата, пълна с любопитни зяпачи, Краобан се отказа.
	Диауен стоеше пред пещерата си, сякаш беше очаквала Мейгуин да дойде точно сега. Хвана я за ръка и я поведе навътре.
	— Виждам по лицето ти. — Диауен се втренчи тържествено в очите на Мейгуин. — Хвала на Мирка, имала си нов сън.
	— Изкатерих се на Брадах Тор, както ми каза. — Искаше й се просто да закрещи от вълнение. — И боговете говориха с мен!
	После разказа всичко, което бе преживяла, като се опитваше да не преувеличава и да не тържествува — разбира се, че голата действителност беше достатъчно чудесна! Когато свърши, Диауен отново я погледна мълчаливо; очите й блестяха от нещо, което приличаше на сълзи.
	— О, хвала — каза гледачката. — Дадено ти е да си Свидетел, като в старите приказки.
	Мейгуин се усмихна щастливо. Диауен бе разбрала, точно както се бе надявала.
	— Чудесно е — съгласи се тя. — Ще бъдем спасени. — Тя замълча, докато мисълта, която носеше в себе си, започна да се сгъстява. — Но какво трябва да правим?
	— Да изпълняваме волята на боговете — отговори Диауен без колебание.
	— Но каква е тя?
	Диауен затърси сред огледалата си и накрая избра едно, направено от полиран бронз, с дръжка във формата на извита на спирала змия.
	— Успокой се вече. Не съм била в сънищата с теб, но си имам свои начини. — Тя подържа огледалото над тлеещия огън, после издуха натрупаните сажди. Дълго се взира в него, кафявите й очи явно бяха заковани върху нещо зад огледалото. Устните й мърдаха безшумно. Най-после остави огледалото. Когато заговори, тонът й беше сдържан.
	— Боговете помагат на храбрите. Багба даде говеда на народа на Херн, защото загубили конете си в битка на страната на боговете. Матан научила на изкуството да тъкат жените, които я скрили от гнева на съпруга й Мураг. Боговете помагат на онези, които са храбри. — Тя примигна и отмести от очите си кичур бяла коса. Гласът й придоби обикновения си тон. — Трябва да отидем да посрещнем боговете. Трябва да им покажем, че децата на Херн заслужават тяхната помощ.
	— Какво значи това?
	Диауен поклати глава.
	— Не знам със сигурност.
	— Трябва ли сами да вземем оръжие? Да тръгнем и да предизвикаме Скали? — Мейгуин сви вежди. — Как бих могла да искам от хората си това, когато сме толкова малобройни и слаби?
	— Изпълнението на волята на боговете никога не е лесно — въздъхна Диауен. — Знам от опит. Когато бях млада, Мирка дойде при мен в съня ми, но не можах да направя това, което искаше. Беше ме страх. — Лицето на гледачката, потънало в спомени, бе изпълнено с огромно съжаление. — Така пропуснах своя миг и се отказах от духовното си призвание. Никога оттогава не усетих докосването й, нито веднъж през дългите самотни години… — Тя млъкна и когато отново обърна поглед към Мейгуин, гледаше сърдито като търговка на вълна. — Волята на боговете може да е плашеща, кралска щерко, но да я отхвърлиш значи да отхвърлиш помощта им. Нищо повече не мога да ти кажа.
	— Да вдигнем оръжие срещу Скали и неговите грабители… — Мейгуин остави тази мисъл да протече през нея като вода. Имаше известна безумна красота в тази идея, красота, която наистина би могла да се хареса на небесата. Да се вдигне мечът на Хернистир още веднъж срещу нашествениците, дори да е съвсем за кратко. Сигурно самите богове щяха да извикат от радост, когато видеха такава гордост! И положително в този момент небето не можеше да не се разтвори и всички светкавици на Рин да се изсипят от него, за да изпепелят Скали Остроносия и армията му…
	— Трябва да помисля, Диауен. Но когато говоря с народа на баща ми, ще застанеш ли до мен?
	Гледачката кимна, усмихната като горда майка.
	— Ще застана до теб, кралска дъще. Ще съобщим на народа какво са казали боговете.


	Валеше проливен топъл дъжд, първият предвестник на приближаващата буря. Гъстите облаци на хоризонта бяха на сиви и нерни петна, докоснати по края от оранжевия блясък на късното следобедно слънце. Мириамел присви очи срещу барабанящите капки и внимателно се огледа. Повечето моряци бяха заети с приготовления да посрещнат бурята и като че ли никой не й обръщаше никакво внимание. Аспитис беше в каютата си — тя се надяваше да е твърде погълнат от картите, за да забележи кражбата на любимия си кинжал.
	Измъкна първия мех изпод стегнатото си с колан наметало, после разхлаби един възел, който придържаше тежката брезентова покривка на лодката. След още едно бързо оглеждане хлъзна меха под нея между двете весла, после бързо пусна и другия. Когато се изправи на пръсти, за да бутне и вързопите с хляб и сирене, някой извика:
	— Какво правиш бе?!
	Мириамел се вцепени като подплашен заек, сърцето й биеше бясно. Тя пусна вързопите храна — те се хлъзнаха в лодката, — после бавно се обърна.
	— Тиква такава! Сложи го наопаки! — изкрещя пак морякът, увиснал на въжетата високо над нея — караше се на друг моряк, който изобщо не му обърна внимание. Първият моряк повика още малко, после се разсмя, плю по вятъра и се зае със собствената си работа.
	Мириамел затвори очи и изчака коленете й да спрат да треперят. Пое дълбоко въздух и вдиша мириса на катран, мокри дъски и наквасена вълна от собственото й наметало, както и настръхналия, стаен дъх на приближаващата буря. Дъждът се беше засилил и вече се стичаше от качулката й — мъничък водопад точно пред носа й. Време бе да слезе от палубата. Скоро щеше да настъпи залезът, а тя не искаше да провали плана на Ган Итай поради глупава небрежност, колкото и малка да беше надеждата за успех. Пък и макар да не беше необяснимо защо е на палубата под все по-силния дъжд, ако Аспитис я видеше, това можеше да заседне в съзнанието му като любопитен факт. Мириамел не знаеше точно какво замисля нискийката, но знаеше, че няма да й помогне, ако събуди бдителността на графа.
	Слезе по стълбите, без да привлече внимание, после тихо се промъкна по коридора до оскъдно мебелираната каюта на нискито. Вратата не беше заключена и Мириамел бързо се вмъкна вътре. Ган Итай я нямаше. Мириамел беше сигурна, че е излязла да подготви главния удар на плана си, колкото и безнадежден да го смяташе дори тя самата. Ган Итай наистина изглеждаше уморена и много потисната, когато я бе видяла тази сутрин.
	Мириамел завърза полата си, отвори капака в стената и се зачуди дали да залости вратата. Ако не успееше да намести капака от вътрешната страна на тайния коридор, всеки, който влезеше в каютата, моментално щеше да види прохода. Но ако пуснеше резето и Ган Итай се върнеше, нямаше да може да влезе.
	След кратко размишление реши да остави отворено и да си опита късмета дори с риск да я открият. Измъкна изпод наметалото си свещ и я запали от лампата на Ган Итай, после се вмъкна в отвора и намести капака. Държеше свещта със зъби, докато се качваше по стълбата, благодарна, че косата й е мокра и все още късо остригана. Бързо прогони мисълта какво би могло да се случи, ако нечия коса се подпали в толкова тясно пространство.
	Когато стигна до люка, капна малко восък на пода, за да закрепи свещта, после повдигна малко капака и погледна. Трюмът беше тъмен — добър знак: едва ли някой моряк би се мотал около несигурно струпаните бурета без светлина.
	— Кадрах! — повика тихо тя. — Аз съм! Мириамел!
	Отговор нямаше и за миг тя помисли, че е дошла твърде късно, че монахът е умрял тук в тъмнината. Преглътна спазъма в гърлото си, взе свещта и внимателно слезе по стълбата. Тя свършваше малко над пода и когато Мириамел скочи, изпусна свещта. Пламъчето запотрепва на дървения под, но не угасна.
	Мириамел се наведе, взе свещта, пое дълбоко дъх и прошепна:
	— Кадрах?
	Пак нямаше отговор. Тя залъкатуши сред буретата и денковете и накрая намери монаха. Облегнат на стената, той спеше, главата му бе клюмнала на гърдите. Тя го сграбчи за рамото и го раздруса. Главата му се люшна.
	— Събуди се, Кадрах! — Монахът изстена, но не се събуди. Тя го разтърси по-силно.
	— О, богове — изфъфли той. — Оная… оная проклета книга… — И размаха ръце, все едно пъдеше ужасен кошмар. — Затвори я! Затвори я! По-добре никога да не бях я отварял!
	— Дявол те взел, събуди се! — изсъска тя.
	Очите му най-после се отвориха.
	— Го… господарке? — Видът му бе достоен за съжаление: Кадрах беше отслабнал, очите му бяха помътнели и хлътнали. Приличаше на старец. Мириамел хвана ръката му — е, малко се поколеба, преди да го направи. Не беше ли това същият впиянчен предател, когото беше бутнала в залива Еметин и се бе надявала да го види удавен? Да — и не. Човекът пред нея беше нещастно създание, оковано и пребито, и то не за истинско престъпление, а само защото бе избягал, опитвайки се да спаси живота си. Сега й се искаше да беше избягала с него. Съжали го — той не беше изцяло лош. Донякъде всъщност дори й беше приятел.
	Изведнъж се засрами от коравосърдечието си. Беше се чувствала толкова уверена за нещата, толкова сигурна кое е добро и кое лошо, че бе готова да го остави да се удави. А сега й беше мъчно да го гледа — изплашен и мръсен. Тя стисна студената му ръка и каза:
	— Не се страхувай — ще се върна след малко. — Взе свещта и тръгна да търси бурето, описано й от Ган Итай.
	Докато оглеждаше избледнелите надписи, над главата й кънтяха стъпки. Корабът внезапно се наклони и заскърца в хватката на първите набези на бурята. Най-после Мириамел намери буре с надпис, услужливо съобщаващ: „Сечива“. Отвори го с един лост, който висеше край стълбата, и видя безценно съкровище от инструменти, всички акуратно увити в кожа, плувнала в масло. Прехапа устна и се насили да работи спокойно и предпазливо — развиваше мазните пакети един по един, докато не намери един секач и един тежък чук. Избърса ги с вътрешността на опаковките им и ги занесе при Кадрах.
	— Какво правиш? Да не смяташ да ми окажеш благоволението да ме удариш с тоя свинеубивач? Виж, това вече ще е истинска услуга!
	Тя сбърчи вежди, докато капеше восък на пода, за да закрепи свещта.
	— Стига глупости. Ще скъсам веригите ти. Ган Итай ни помага да избягаме.
	Монахът я погледна за миг, подпухналите му сиви очи бяха изненадващо внимателни.
	— Аз не мога да вървя, Мириамел.
	— Ако трябва, ще те нося. Но няма да тръгнем преди полунощ. Това ще ти даде възможност да поразтриеш краката си. Може би даже ще можеш да се изправиш и да се опиташ да походиш, ако си достатъчно безшумен. — Тя дръпна веригата, която висеше от глезените му. — Дано да мога да я счупя от двете страни, иначе ще дрънчиш като калайджия. — Кадрах се усмихна, макар явно да не му беше смешно.
	Дългата верига между двете железа на краката му минаваше през една халка на пода на трюма. Мириамел опъна стегнато единия край, след това намести секача до най-близката брънка на веригата и попита:
	— Можеш ли да я подържиш малко?
	Монахът кимна и хвана веригата. Мириамел вдигна чука.
	— Приличаш на Дейанага Кафявите очи — прошепна Кадрах.
	Мириамел се вслушваше в скърцането на кораба — чакаше по-силен шум, за да удари.
	— На коя?
	— На Дейанага Кафявите очи. — Той се усмихна. — Най-малката дъщеря на Рин. Когато неприятелите му го обкръжили и той легнал болен, тя заудряла по бронзовия му казан с лъжицата си и другите богове дошли да го спасят. Храбра е била.
	Корабът се наклони и буретата заскърцаха и затрополиха.
	— Очите ми са зелени — каза Мириамел и стовари чука с всичка сила. Ударът й се стори силен като гръмотевица. Сигурна, че Аспитис и хората му вече тичат към трюма, тя погледна надолу. Секачът бе захапал дълбоко, но веригата си беше цяла.
	— Проклятие! — задъхано възкликна тя и се ослуша, после пак вдигна чука. Изведнъж й хрумна нещо и Мириамел бързо свали наметалото си, сгъна го няколко пъти и го пъхна като възглавница под веригата. — Дръж — нареди тя и удари отново.
	Потрябваха няколко удара, но наметалото заглушаваше шума, макар че правеше и силните удари по-трудни. Най-после желязната брънка се скъса. Мириамел поработи усилено и от другата страна и дори успя да пререже едната страна на веригата на ръцете на Кадрах. Ръцете й пламтяха, вече не можеше да вдигне тежкия чук. Кадрах опита, но беше твърде слаб — удари няколко пъти, без дори да нащърби желязото, и й върна чука.
	— Това е достатъчно — каза той. — Едната страна ми стига да съм свободен, и мога да навия синджира около ръката си, за да не вдига шум. Краката са важни, а те са свободни. — Той внимателно размърда стъпалата си, за да й покаже. — Можеш ли да намериш някакъв тъмен плат в този проклет трюм?
	Мириамел го изгледа с любопитство, но стана и започна да търси. Накрая се отказа. Кинжалът на Аспитис, който бе завързала за крака си с един шал, сега беше в ръката й.
	— Няма нищо. Ако наистина ти трябва, ще отрежем от долнището на наметалото ми. — Тя коленичи и вдигна кинжала. — Да режа ли?
	Кадрах кимна.
	— Да. Ще го използвам да завържа двете вериги. Така ще издържат дори ако някой ги дръпне силно. — Той се усмихна насила. — При тази светлина пазачите изобщо няма да забележат, че едната от брънките е от мека еркинландска вълна.
	Когато свършиха с това и инструментите бяха опаковани и върнати на местата им, Мириамел взе свещта и се изправи.
	— Ще дойда да те взема в полунощ или малко преди това.
	— И как мисли Ган Итай да изиграе този номер? — В гласа на Кадрах се появи намек за някогашния му ироничен тон.
	— Не ми каза. Може би смята, че е по-добре да знам по-малко, та по-малко да се тревожа. — Мириамел поклати глава. — Обаче не е познала.
	— Не ми се вижда възможно да напуснем кораба, камо ли да избягаме далече. — Мъчителните усилия от последния час личаха във всяко неуверено движение на Кадрах.
	— И на мен така ми се струва — съгласи се тя. — Но Аспитис знае, че съм дъщеря на Върховния крал, и ме принуждава да се омъжа за него, така че не ме е грижа възможно ли е, или невъзможно. — Тя се обърна да си върви.
	— Така е, принцесо. Представям си какво ти е. До довечера тогава.
	Мириамел се спря. Някъде през изтеклия час, докато веригите падаха, между тях се бе появило неизречено разбирателство. Нещо като опрощение…
	— До довечера — отвърна тя. После взе свещта, тръгна към стълбата и остави монаха в мрака.


	Часовете на вечерта се влачеха бавно. Мириамел лежеше в каютата си, заслушана в надигащата се буря, и се чудеше къде ли ще е утре по това време.
	Вятърът се усилваше. „Облака на Еадне“ се издигаше и спускаше, клатеше се силно. Когато пажът на графа почука на вратата и каза, че господарят му я вика на късна вечеря, тя заяви, че й е лошо от люлеенето, и отклони поканата. Малко по-късно дойде самият Аспитис.
	— Съжалявам, че не си добре, Мириамел. — Той се облегна на вратата, гъвкав като хищник. — Може би предпочиташ да спиш тази нощ в моята каюта, за да не си сама в страданието си?
	Приискай се Да се разсмее при тази отвратителна ирония, но се сдържа.
	— Болна съм. Когато се ожениш за мен, ще правя каквото кажеш. Остави ми тази последна нощ за мен самата.
	Той изглеждаше склонен да възрази, но вместо това сви рамене.
	— Както желаеш. Вечерта беше доста трудна с тази буря. А и, както казваш, цял живот е пред нас. — Усмивката му беше като разрязана с нож. — Лека нощ тогава. — Той пристъпи напред и целуна студената й буза, после отиде до малката масичка, стисна фитила на лампата и я угаси. — Ще имаме трудна нощ. Нали не искаш да запалиш пожар.
	После излезе. Щом стъпките му заглъхнаха в коридора, тя скочи от леглото, за да се увери, че не я е заключил. Вратата се отвори лесно и Мириамел надзърна в тъмния коридор. Въпреки че люкът за палубата беше затворен, воят на вятъра беше силен, пълен с дива мощ. Тя затвори вратата и се върна в леглото.
	Ту задрямваше, ту се стряскаше и бързо тичаше в коридора и по стълбата, за да погледне крадешком към небето. Веднъж трябваше да чака толкова дълго луната да се покаже отново на покритото с буреносни облаци небе, че се изплаши, че изобщо е изчезнала, прогонена по някакъв начин от баща й и Приратес. Когато светилото най-после се появи — намигващо око в мрака, и Мириамел видя, че е още далече от мястото, за което бе говорила нискийката, се промъкна обратно в леглото си.
	Дори й се стори, че един път, докато лежеше полубудна, Ган Итай отвори вратата и се вторачи в нея. След миг на вратата нямаше никого. Скоро след това в едно временно затишие между поривите на вятъра Мириамел чу песента на морската надзирателка — като плач в нощта.
	Не можеше да чака повече и стана. Измъкна торбата, която бе скрила под кревата, и извади монашеските си дрехи, които бе изоставила заради красивите рокли, давани й от Аспитис. Преоблече се. Кинжала на Аспитис пъхна зад колана си. По-добре беше да й е подръка, отколкото да се тревожи, че ще го открият. Ако срещнеше някого преди каютата на Ган Итай, щеше да се опита да го скрие в широкия ръкав на дрехата си.
	Коридорът беше празен. Мириамел тръгна възможно най-тихо — помагаше й и дъждът, който биеше по палубата над главата й като барабан, удрян от хиляди ръце. Песента на нискийката, издигаща се над воя на бурята, беше странна, много по-неприятна за ухото, отколкото обикновено. „Може би страданието на Ган Итай се излива в песента й“, помисли си Мириамел и разстроена поклати глава.
	Дори краткото надзърване през капака я намокри. Проливният дъжд валеше почти косо; малкото лампи, които все още горяха в гнездата си от полупрозрачен рог, тракаха и подскачаха по мачтите. Моряците, увити в шляпащи наметала, подскачаха по палубата като паникьосани маймуни, заети с трескава работа — очите им оглеждаха всичко. Нямаше начин двамата с Кадрах да се промъкнат незабелязано от едната страна на кораба на другата — да не говорим за спускането на тежката лодка и бягството им. Каквото и да бе планирала Ган Итай, бурята щеше да осуети намеренията й.
	Луната, макар и почти напълно забулена, сякаш беше по-близо до мястото, което беше посочила нискийката. Мириамел спусна капака, слезе по стълбата и забърза към каютата на Ган Итай и прохода, който водеше към Кадрах.
	Монахът беше буден и я чакаше. Изглеждаше малко по-добре, но движенията му все още бяха вяли и бавни. Мириамел омота дългата верига около ръката му и я върза с лента от наметалото си; тревожеше се как ще го преведе през палубата до лодката незабелязан.
	Когато свърши, Кадрах вдигна ръка и я размаха храбро.
	— Почти не тежи, лейди.
	Тя погледна тежките брънки и сви вежди. Той лъжеше, разбира се — виждаше напрежението и на лицето му, и в стойката му. За миг се Замисли дали да не отвори пак бурето и да опита отново с чука и секача, но се страхуваше да не изгуби много време. При това с тези наклони на кораба рискуваше да нарани и себе си, и Кадрах. Съмняваше се, че бягството им ще успее, но това беше единствената й надежда. Сега, когато времето беше дошло, тя реши да направи всичко възможно.
	— Трябва да тръгваме. Хайде. — Тя измъкна една плоска от торбата си и я подаде на Кадрах. — Обаче съвсем малко.
	Той я взе и я изгледа въпросително. След първата глътка по лицето му се разля усмивка и той отпи още няколко дълги глътки.
	— Вино. — Кадрах се облиза. — Добро старо пердруинско! В името на Усирис, Багба и… всички други! Бъди благословена, принцесо! — Той въздъхна. — Вече мога да умра щастлив.
	— Не умирай. Не още. Дай ми това.
	Кадрах я погледна, после неохотно й подаде плоската. Мириамел я надигна и изпи останалите няколко глътки; усети топлината да се търкулва по гърлото й и да се утаява в стомаха й. Наведе се и скри празната плоска зад едно буре.
	— Да тръгваме. — Принцесата взе свещта и го поведе към стълбата.
	Когато Кадрах най-после се изкатери по стъпалата и се добра до прохода, тя спря да си поеме дъх. Обмисляше следващата стъпка. Над тях платната плющяха под поройния дъжд.
	— Има три начина да излезем горе — каза тя. Кадрах, опрял се с две ръце в стената да устои на клатенето, сякаш не я чуваше. — Отворът през трюма, но той излиза право на кърмата, където винаги има човек. Така че това го изключваме. — Тя се обърна да погледне монаха. Той се беше вторачил в дъските под краката си. — Значи имаме две възможности. Нагоре до главния коридор, право покрай Аспитис и моряците му, или надолу по този коридор до другия му край, който вероятно води до предната палуба.
	Кадрах я погледна.
	— Вероятно?
	— Ган Итай не ми каза, а аз забравих да я попитам. Но това е нискийски проход. Тя ми каза, че го използва, за да прекоси кораба бързо. Понеже винаги пее от предната палуба, трябва да води там.
	— Аха. — Монахът кимна уморено.
	— Затова мисля, че трябва да отидем там. Ган Итай ни чака. Не каза как ще отидем до спасителната лодка и кога ще ни срещне.
	— Ще те следвам, принцесо.
	Докато се промъкваха през тесния проход, един невероятно силен разтърсващ удар едва не им пукна тъпанчетата. Кадрах ахна ужасено и задъхано прошепна:
	— Богове, какво е това?
	— Гръмотевица — каза Мириамел. — Бурята започна.
	— Милостиви Усирис Ейдон, спаси ме от кораби и морета — изстена Кадрах. — Те всички са прокълнати. Прокълнати!
	— От кораб на лодка, дори още по-близо до морето — изсумтя Мириамел. — Там отиваме — ако имаме късмет.
	Кадрах пак изпъшка измъчено.
	Гръмотевица тресна още два пъти, преди да стигнат до края на коридора — всеки път по-силно. Когато най-после застанаха превити под капака, Мириамел се обърна и сложи ръка върху рамото на Кадрах.
	— Ще духна свещта. Пази тишина.
	Надигна тежкия капак едва-едва. Дъждът шибаше и плющеше. Блясък на светкавица за миг освети цялата палуба и Мириамел видя Десетки силуети — като нарисувани на стена. Небето притискаше кораба — мътилка от сърдити черни облаци. Тя се сниши и затвори капака. Поредната гръмотевица разцепи нощта.
	— Пълно е с хора — каза принцесата, когато ехото затихна. — Но никой не е много близо. Както сме с качулки, може и да не забележат, че не сме от екипажа, и може би ще успеем да стигнем до лодката.
	Без свещта не виждаше монаха, но чуваше дишането му. Внезапно й хрумна нещо.
	— Не чувам Ган Итай. Тя не пее.
	Последва кратко мълчание, после Кадрах каза прегракнало:
	— Страх ме е, Мириамел. Ако трябва да вървим, нека е по-скоро, докато не съм загубил последния си кураж.
	— И мен ме е страх — каза тя, — но трябва малко да помисля. — Посегна в тъмното и хвана студената му ръка. Постояха така доста време, после Мириамел заговори отново: — Ако Ган Итай не е на предната палуба, тогава въобще не знам къде е. Може би ни чака в спасителната лодка, може би не. Когато стигнем там, ще трябва да развържем въжетата, с които е завързана за кораба — всички без едно. Ще отида да я потърся и когато се върна, ще спуснем лодката и ще скочим във водата. Ако не се върна, ще трябва да го направиш сам. Ще е само един възел, впрочем.
	— Да скоча… във водата? — запелтечи той. — В тази ужасна буря? При онези демонични създания, ония килпи, които плуват там?
	— Да, да скочиш — отвърна тя, като се мъчеше да сдържи досадата си. — Не можем да спуснем лодката във водата, докато сме в нея. Не се плаши. Аз ще скоча първа и ще ти подам весло, за да се хванеш.
	— Засрамваш ме, лейди — каза монахът, но не пусна ръката й. — Би трябвало аз да те защитавам. Но знаеш, че мразя морето.
	Тя стисна пръстите му.
	— Знам. Да вървим. Помни: ако някой те повика, ще се престориш, че не го чуваш, и продължаваш да вървиш. И дръж ръката си на парапета, защото палубата сигурно е хлъзгава. Нали не искаш да паднеш от борда преди да сме спуснали лодката?
	Смехът на Кадрах беше уплашен.
	— Права си, принцесо. Бог да ни пази!
	Нов шум изведнъж се надигна над рева на бурята, малко по-тих от гръмотевица, но някак си не по-малко мощен. Мириамел се олюля и се опря на стената, понеже коленете й омекнаха. Какво ли беше това? В звука имаше нещо ужасно, което пробождаше сърцето й като леден шип… но нямаше време за колебания. Тя се овладя, надигна капака и двамата излязоха под шибащия дъжд.
	Странният звук беше навсякъде, пронизващо сладък и въпреки това заплашително непреодолим като насрещно течение. За момент той сякаш се извиси над обсега на ушите им и черепът й се изпълни с ехо, писукащо като безброй прилепи; миг по-късно звукът стана басов дълбок тътен, все едно песен на бавния и смразяващ език на морското дъно. Мириамел все едно стоеше в центъра на жужащо гнездо на оси, голямо колкото катедрала: звукът вибрираше в нея, чак до вътрешностите й. Част от нея изгаряше от желание да се понесе по палубата, да танцува и да пищи, и да тича в кръг; друга част искаше да легне и да бие главата си в дъските, докато звукът не престане.
	— Бог да ни пази, какъв е този ужасен вой? — изстена Кадрах и се строполи на колене.
	Стиснала зъби, Мириамел наведе глава, сграбчи монаха за ръкава и го помъкна след себе си, влачеше го като шейна по хлъзгавите дъски.
	— Това е Ган Итай — прошепна тя, без да спира да се бори с поразителната сила на песента на нискито. — Прекалено близо сме.
	Кадифената тъмнина, осветена само от струящите жълто фенери, внезапно стана яркосиня и бяла. Перилата пред Мириамел, ръката на Кадрах в нейната, празната чернота на морето под тях — всичко изчезна в един взривен миг. Почти веднага отново блесна светкавица и Мириамел видя в светлината й гладка кръгла глава — подаваше се над парапета. Тресна двоен гръм и още пет-шест гъвкави фигури се покатериха на кораба, хлъзгави и проблясващи на мъждукащата светлина на фенерите. Внезапно тя разбра какво става, обърна се и затича към дясната страна на кораба, като влачеше Кадрах.
	— Какво става? — извика той.
	— Ган Итай! — Моряци търчаха като мравки в настъпен мравуняк. — Нискито! — Устата й се напълни с дъждовна вода и тя я изплю. — Пее на килпите да се качат!
	— Ейдон да ни е на помощ! — изпищя Кадрах. — Ейдон да ни е на помощ!
	Светкавица блесна отново и се видяха десетки сиви жабоподобни тела — прескачаха перилата на десния борд. Щом тупваха на палубата, килпите започваха да клатят глави, зяпнали като поклонници, най-после стигнали до велико светилище. Едно от съществата протегна тънката си ръка и сграбчи кормчията, после сякаш се уви около него и го повлече надолу в тъмното. Гръмотевицата заглъхваше. Отвратена, Мириамел се обърна и забърза към спасителната лодка. Водата дърпаше глезените и стъпалата й. Като в кошмар, тя усещаше, че не може да тича, че върви все по-бавно и по-бавно. Сивите същества продължаваха да се изсипват през перилата като вампири от детска приказка, бъкащи от разпукнат гроб. Зад нея Кадрах крещеше несвързано. Влудяващата песен на нискито се извисяваше над всичко и караше самата нощ да пулсира като мощно сърце.
	Килпите сякаш бяха навсякъде — движеха се с ужасна, зашеметяваща внезапност. Дори през шума на бурята и песента на Ган Итай палубата кънтеше от отчаяните викове на обкръжения екипаж. Аспитис и двама от офицерите му бяха притиснати до една мачта и отблъскваха няколко от морските чудовища. Мечовете им бяха като тънки проблясъци светлина. Един килпа се олюля, стиснал ръката си, която вече не беше част от тялото му. После я изпусна на палубата и се наведе да я вземе. Хрилете му пухтяха. Черна кръв бликаше от раната му.
	— О, милостиви Ейдон! — Мириамел най-после зърна тъмната сянка на лодката. Докато влачеше Кадрах към нея, една лампа на реята над тях се обърна и върху наводнената палуба се изля вряло масло. Изригнаха валма пара, една тлееща искра падна на ръкава на Мириамел. Докато тя припряно удряше пламъка, нощта избухна в оранжева светлина. Принцесата погледна нагоре към заслепяващия пороен дъжд. Едно платно се беше подпалило въпреки бурята и една мачта гореше като факла.
	— Възлите, Кадрах! — извика тя. Нечий приглушен вик бе погребан от грохота на гръмотевица. Мириамел грабна хлъзгавото от дъжда въже и се замъчи да го отвърже; един от ноктите й се счупи. Най-после възелът се развърза и тя посегна към следващия. Лодката се люлееше и това й пречеше, но тя не се отказваше. До нея Кадрах, бледен като мъртвец, се бореше с друго от четирите въжета, които държаха лодката.
	Мириамел усети ледена вълна още преди тварта да я докосне. Извъртя се, залитна и падна до корпуса на спасителната лодка. Килпата направи крачка напред и хвана увисналия й ръкав с тънките си пръсти. Очите на съществото бяха черни локви, които блестяха от пламъците на горящото платно. Устата му се отваряше и затваряше, отваряше и затваряше. Мириамел изпищя, когато килпата я дръпна към себе си.
	Нещо внезапно се раздвижи сред сенките зад нея. Килпата падна назад, но не изпусна ръката й. Мириамел коленичи и опря другата си ръка в хлъзгавия корем на тварта. Пое дъх и се дръпна, но паяжинестата ръка я стискаше твърде здраво. Облъхна я зловоние — на саламура, тиня и развалена риба.
	— Бягай, принцесо! — Лицето на Кадрах се появи зад рамото на чудовището. Той бе увил веригата си около врата му и докато затягаше задушаващата примка, Мириамел видя как пулсират хрилете му — полупрозрачни пластинки от нежна сива плът с розови краища. С вцепеняващо отчаяние разбра, че звярът няма нужда от гърлото си, за да диша — Кадрах държеше веригата твърде високо. Макар и притиснато, чудовището я притегляше към другата си протегната ръка, към зейналата си уста и ледените си очи.
	Песента на Ган Итай изведнъж спря, макар че ехото й като че ли кънтеше още дълго. Единствените звуци, които се издигаха над вятъра, сега бяха писъците на ужас и глухите крясъци на морските демони.
	Ръката на Мириамел най-после стисна кинжала на Аспитис. Сърцето й подскочи, когато той се заплете в гънка на прогизналата й дреха, но с едно по-силно дръпване тя успя да го освободи. Тръсна го силно, за да изтърси ножницата, после удари сивата ръка, която я държеше. Потече мастилена кръв, но хватката на килпата не се охлаби.
	— Бог да ни е на помощ! — изстена Кадрах.
	Килпата отвори уста, но не издаде нито звук — само придърпа Мириамел по-близо: тя вече гледаше право в зейналата бледа паст. Принцесата извика от отвращение и гняв, замахна и заби ножа в мекия хлъзгав корем на съществото. Сега то издаде някакъв звук — меко, изненадано подсвирване. Кръв забълбука по ръката на Мириамел и тя усети, че хватката на тварта отслабва. Заби ножа отново и отново. Килпата се загърчи и зарита, рита цяла вечност, но накрая падна. Мириамел се отдръпна, после разтреперана се наведе и изплакна ръцете си във водата на палубата. Веригата на Кадрах още бе увита около врата на чудовището — двамата бяха зловеща картина в светлината на следващата светкавица. Монахът се беше ококорил, лицето му беше бяло като платно.
	— Пусни го — задъхано каза Мириамел. — Мъртво е. — Гръм й отговори като ехо.
	Кадрах ритна тварта, после пропълзя на четири крака към спасителната лодка. Дишаше тежко. След малко се съвзе достатъчно, за да развърже два възела, после помогна на Мириамел, чиито ръце трепереха неудържимо, да развърже останалите. С едно от веслата избутаха лодката да увисне над тъмната бушуваща вода.
	Мириамел се обърна, за да огледа кораба. Мачтата гореше като борина — колона от пламъци, шибана от вятъра. Виждаха се групички сражаващи се мъже и килпи, пръснати по палубата, но имаше и относително чиста ивица между лодката и носовата част.
	— Стой тук — каза Мириамел и смъкна ниско качулката си, за да скрие лицето си. — Трябва да намеря Ган Итай.
	Изумлението на Кадрах се превърна в гняв.
	— Луда ли си? Гойрах силаг! Търсиш смъртта си!
	Мириамел не си направи труда да спори.
	— Стой тук. Защитавай се с греблото. Ако не се върна бързо, спусни лодката и тръгвай. Ще доплувам до теб, ако мога. — Тя се обърна и забърза по палубата, стиснала кинжала.
	„Облакът на Еадне“ се беше превърнал в адски кораб — нещо, което би могло да бъде изработено в корабостроителниците на дявола, за да измъчва грешниците в най-дълбоките морета на проклятието. Вода покриваше цялата палуба, огънят от централната мачта се бе разпространил и върху някои от другите платна. Пламтящи парцали яздеха ветровете като демони. Малкото оцелели моряци бяха окървавени и освирепели като затворници, наказани много по-жестоко, отколкото заслужава каквото и да било престъпление. И много килпи бяха убити — цяла купчина трупове лежеше до мачтата, където се бяха сражавали Аспитис и неговите офицери — но от нея се подаваше и човешки крак. Много от морските твари май се бяха сдобили с плячка и бяха скочили от борда; други все още подскачаха и се плъзгаха след оцелелите.
	Мириамел вървеше право към предната палуба, макар че й се наложи да мине много по-близо, отколкото би желала, край няколко хранещи се килпи. Беше изумена от откритието, че може да гледа тези същества, без да изтръпне от ужас. Изглежда, сърцето й бе закоравяло: преди година всяка подобна жестокост би я накарала да ридае и да потърси място да се скрие. Сега й се струваше, че ако се наложи, може да мине и през огън.
	Стигна до стъпалата и бързо се отправи към носа. Нискийката не беше престанала да пее: тиха бръмчаща мелодия все още се носеше над предната палуба — бледа сянка на мощта, която бе надминала дори бурята. Морската надзирателка седеше с кръстосани крака на палубата, толкова приведена напред, че лицето й почти докосваше дъските.
	— Ган Итай — каза Мириамел. — Лодката е готова! Ела!
	Отначало нискийката не отговори. После, когато вдигна глава, Мириамел ахна. Никога не беше виждала такова опустошение по лицето на живо същество.
	— О, не! — изграчи нискийката. — В името на всички нередовни пътници, върви си! Върви! — Тя слабо махна с ръка. — Направих го за свободата ти. Не прави престъплението безсмислено, като провалиш бягството си!
	— Но нима няма да дойдеш?
	Нискийката простена. Лицето й сякаш се бе състарило със сто години. Очите й бяха хлътнали дълбоко, блясъкът им беше изпепелен.
	— Не мога. Аз съм единствената надежда корабът да оцелее. Това няма да изличи вината ми, но ще облекчи съсипаното ми сърце. Нека Руян ми прости — злият свят ме доведе до това! — Тя отметна глава и издаде вопъл, изпълнен с толкова страдание, че Мириамел се просълзи. — Върви! — изстена нискито. — Върви! Умолявам те!
	Мириамел отново почна да я увещава, но Ган Итай пак наведе лицето си до палубата и подхвана своята слаба, скръбна песен. Дъждът отслабна за малко, тъй като вятърът смени посоката си. Само редки фигури все още се движеха по осветената от огъня палуба долу. Мириамел погледна свитата на кълбо нискийка, после направи знака на Дървото и заслиза по стълбите. Щеше да мисли по-късно. По-късно щеше да се пита защо. По-късно.
	Ранен моряк, а не килпа, я сграбчи, но тя плесна ръката му и той я пусна и пак се сви на заляната от вълните палуба. На няколко крачки по-нататък принцесата видя тялото на Турис, младия паж на графа. По него нямаше следи от насилие. Мъртвото лице на момчето беше спокойно под плитката вода, косата му се къдреше като водорасли.
	Кадрах толкова се зарадва, като я видя, че дори не я попита защо се връща сама. Мириамел погледна последното въже, после посегна с кинжала и го преряза, като се отдръпна, когато отрязаният край изплющя край лицето й. Барабанът на лебедката се завъртя и лодката полетя надолу. Фонтан от бели пръски изригна, когато се удари във вълните.
	Кадрах й подаде веслото и каза:
	— Вземи го, Мириамел. Уморена си. То ще ти помогне да се държиш над водата.
	— Аз? — възкликна тя.
	Трети глас ги прекъсна.
	— Ето те и теб, скъпа.
	Тя рязко се обърна. Аспитис куцаше към тях, целият в кръв. Дълга рана, която прорязваше бузата му, беше затворила едното му око и бе изпръскала златните му къдрици със съсирена кръв, но той все още държеше дългия си меч. Беше все така красив и ужасяващ като дебнещ леопард.
	— Каниш се да ме напуснеш? — попита насмешливо той. — А не да останеш и да ми помогнеш да разчистим след нашите… — той се ухили: ужасна гледка, — след нашите сватбени гости? — Той направи крачка напред и леко люшна меча. Острието проблясваше на светлината на горящите платна като разтопено желязо. Беше странно омагьосващо да го гледаш как се люшка… люшка се…
	Мириамел поклати глава и изправи рамене.
	— Върви по дяволите!
	Усмивката на Аспитис изчезна и той вдигна върха на меча до окото й. Кадрах, който стоеше зад нея, изруга безпомощно.
	— Дали да те убия — размишляваше графът, — или още можеш да ми бъдеш полезна? — Очите му бяха нечовешки като на килпа.
	— Хайде, убий ме. По-скоро ще умра, отколкото да ти позволя да ме притежаваш отново. — Тя го гледаше вторачено. — Ти плащаш на Огнените танцьори, нали? Вместо Приратес.
	Аспитис поклати глава.
	— Само на някои. На тези, които не са… твърдо вярващи. Но те всички са полезни. — Той се намръщи. — Не искам да говоря за толкова маловажни неща. Ти си моя. Трябва да решиш…
	— Имам нещо, което е твое — каза тя и измъкна кинжала. Аспитис се усмихна странно, но вдигна меча си, за да отклони внезапен удар. Вместо това Мириамел хвърли ножа във водата в краката му. Той наведе автоматично глава, съвсем малко, но този миг бе достатъчен на Мириамел да забие дръжката на веслото в корема му. Той зяпна да си поеме дъх и направи несигурна крачка назад; мечът му се размахваше напразно като жило на ранена пчела. Мириамел вдигна веслото с две ръце, после замахна с всичка сила и го стовари върху главата му. Чу се звук на счупена кост. Аспитис се сви, падна на палубата и се хвана за лицето. Кръв струеше между пръстите му.
	— Ха! — извика Кадрах с тържествуващо облекчение. — Погледни се, дявол такъв! Сега ще трябва да потърсиш нещо друго, с което да примамваш жените в капана си!
	Мириамел коленичи и бутна веслото по хлъзгавата палуба към Кадрах.
	— Хайде — каза тя задъхано. — Вземи го и скачай.
	Монахът постоя за момент объркан, сякаш не можеше да си спомни къде е, след това се заклатушка към борда. Затвори очи, промърмори нещо и скочи през борда. Мириамел стана и хвърли последен поглед към графа, който пускаше червена пяна на палубата, после се преви над парапета и се хвърли в нищото. Един безкраен миг падаше, летеше през мрака. Когато водата я стисна като леден юмрук, тя се запита дали някога ще изплува, или ще продължи надолу към бездънните дълбини, към чернотата и тишината…
	Изплува. Помогна на Кадрах да изпълзи в лодката, после наместиха веслата и започнаха да гребат, за да се отдалечат от пострадалия кораб. Бурята вече отслабваше. „Облакът на Еадне“ ставаше все по-малък зад тях и накрая се превърна в точица пламтяща светлина на черния хоризонт, мъничко пламъче като падаща звезда.


>>	7. Наковалнята на Краля на бурите

	На най-северния край на света се издигаше планината — щръкнал право нагоре заледен скален зъбер, който засенчваше цялата околност и се издигаше високо над другите върхове. От много седмици пушеците, парите и мъглите изпълзяваха от цепнатините по склоновете. Сега те покриваха короната на Стормспайк, завихрени от ужасяващите ветрове, които кръжаха около планината, събираха се и потъмняваха така, сякаш изсмукваха самата същност на вечната нощ от пространството между звездите.
	Бурята се засилваше и разширяваше. Малкото хора, които все още живееха в околностите на ужасната планина, се гушеха в дългите си многосемейни къщи и слушаха как гредите пукат и вятърът вие. Снежната виелица — нямаше изгледи да престане — трупаше сняг край стените и по покривите и къщите приличаха на снежни насипи, на надгробни могили; че са обитаеми, личеше само от тънките вимпели дим, които се развяваха над комините.
	Обширната равнина, известна като Замръзналото блато, също бе погълната от снега. Преди съвсем малко години тя беше осеяна с малки селца, преуспяващи градчета и селища. Но с този непрекъснат сняг реколтата беше отдавна погубена, всички животни бяха избягали или изядени и страната се бе превърнала в изоставена пустиня. Онези, които се гушеха в подножието на планините или в защитаващите ги гори, вече я знаеха само като свърталище на вълци и скитащи призраци и започнаха да наричат Замръзналото блато с ново име — Наковалнята на Краля на бурите. Сега една още по-силна буря — ужасен чук от мраз и студ, блъскаше по тази наковалня за пореден път.
	Дългата ръка на бурята на юг достигаше дори отвъд Еркинланд, изпращаше пориви мразовит вятър през откритите пасища и правеше Тритингите бели като кост за пръв път, откакто се помнеше. И снегът се връщаше в Пердруин и Набан — за втори път през сезона, но едва за трети път от пет века, така че тези, които някога се бяха подигравали на злокобните предсказания на Огнените танцьори, сега усещаха как страх стиска сърцата им — страх, много по-смразяващ от снежния прах, който се сееше по куполите на двата храма.
	Бурята се разпространяваше все по-далече, носеше мраз в южните земи, които никога не бяха докосвани от него, мяташе огромен леден саван над целия Остен Ард. Беше буря, която вцепеняваше сърцата и смазваше духа.


	— Оттук! — извика водещият ездач и посочи наляво. — А прентейс — нагоре и след мен! — И препусна толкова бързо, че дъхът му остана да виси на облаци във въздуха зад него. Сняг изригваше изпод копитата на коня му.
	Влетя между две порутени, покрити със сняг жилища; конят му цепеше през преспите без никакви усилия, като през мъгла. Една тъмна сянка изхвърча иззад една от постройките и хукна да бяга, подскачаше хаотично по равнината. Преследвачът прескочи една ниска ограда и я последва; вече я настигаше. Копитата на коня заличаваха малките следи на бягащата жертва, но вече нямаше нужда от следотърсачество — краят се виждаше. Още няколко конници се появиха между къщите, профучаха стремително и се пръснаха като разтварящо се ветрило, надвиснаха над жертвата като хвърлено серкме. Само миг и мрежата щеше да падне — конниците дръпнаха поводите и стесниха кръга още повече, — и преследването щеше да свърши. Един от мъжете, който бе яздил на фланга, се наведе и опря пиката си в ребрата на задъхания пленник. Водачът на ездачите скочи от коня и направи крачка напред.
	— Добре тичаш — каза усмихнато херцог Фенгболд. — Наистина хубаво упражнение.
	Момчето се втренчи в него. Очите му бяха разширени от ужас.
	— Да го довърша ли, господарю? — попита конникът с пиката и мушна момчето. То изпищя и отскочи.
	Фенгболд смъкна ръкавицата си, обърна се и я хвърли в лицето на конника. Металните халки раздраха бузата му, потече кръв.
	— Куче! — Фенгболд се намръщи. — Аз да не съм демон? Ще те набият с камшик за това. — Конникът наведе глава и изтегли коня си на няколко стъпки зад кръга. Фенгболд гневно гледаше след него. — Аз не убивам невинни деца. — Той пак погледна треперещото от страх момче. — Просто си поиграхме. Децата обичат игрите. А това тук игра наистина много добре. — Херцогът вдигна ръкавицата си и я надяна, после се усмихна. — Много хубава гонитба, нали, момче? Как се казваш?
	Момчето сбърчи чело и оголи зъби като избягала на дърво котка, но не издаде нито звук.
	— А, много лошо — каза философски Фенгболд. — Е, щом не говори, значи не говори. Заведете го при другите — някоя от жените в колибите ще го нахрани. Една кучка винаги ще нахрани чуждо кученце.
	Един от въоръжените хора на Фенгболд слезе от коня си, сграбчи момчето — то не оказа никаква съпротива — и го метна на седлото.
	— Мисля, че е последният — каза Фенгболд. — И последното ни спортуване също. Срамно е, но все пак е по-добре, отколкото да ги оставим да бягат пред нас и да попречат на изненадата ни. — Той се усмихна широко, доволен от съобразителността си. — Да тръгваме. Искам чаша греяно вино, за да прогоня студа.
	Той скочи на седлото, обърна коня и поведе спътниците си назад към затрупаните от снега останки на Гадринсет.


	Червената палатка на херцог Фенгболд стоеше в средата на една снежна поляна като рубин в локва мляко. Сребърният сокол — гербът на херцога — простираше крила от ъгъл до ъгъл над вратата. От упоритите ветрове, които духаха в речната долина, голямата птица трептеше, сякаш копнееше да отлети. Палатките на войската бяха наоколо, но на почетно разстояние.
	Фенгболд се бе излегнал на куп бродирани възглавници. Чашата му с греяно вино, напълвана няколко пъти, откакто се бе върнал, почти се изливаше от ръката му, тъмната му коса се спускаше по раменете му. При коронясването на Елиас Фенгболд беше мършав като млада хрътка. Сега господарят на Фолшайър, Утаниат и Уестфолд бе понапълнял в кръста и челюстта му бе натежала. Една светлокоса жена бе коленичила на пода до краката му. Млад паж, бледен и неспокоен, чакаше до дясната ръка на господаря си.
	От другата страна на мангала, който отопляваше палатката, стоеше висок мъж, кривоглед и брадат, облечен в кожи и грубо тъкани дрехи — тритинг. Не искаше да седне, както правеха градските хора, и стоеше разкрачен, със скръстени ръце. Щом помръднеше, огърлицата му от кости на пръсти потракваше.
	— Какво още трябва да се знае? — настойчиво попита той. — Защо само да приказваме?
	Фенгболд го погледна и бавно примигна. Беше леко замаян от виното — по изключение то сякаш беше обуздало войнствеността му.
	— Сигурно те харесвам, Леждрака — каза той най-после. — Защото иначе много отдавна щеше да ми е писнало от въпросите ти.
	Наемният главатар го изгледа равнодушно.
	— Знаем къде са. Какво повече искаме?
	Херцогът изпи още една чаша, после избърса уста с ръкава на копринената си риза и махна на пажа си:
	— Още, Исак. — Върна вниманието си към Леждрака. — Научих някои неща от стария Гутулф, от всичките му провали. Дадоха ми ключовете на едно велико кралство. Те са в ръцете ми и няма да ги захвърля, като действам прекалено прибързано.
	— Ключове на кралство? — попита тритингът презрително. — Що за глупост на живеещите сред камъни е това?
	Фенгболд изглеждаше доволен от неразбирането на наемника.
	— Как вие, равнинните жители, се надявате да закарате някога мен и другите живеещи в градове в морето, за което винаги дърдорите? Нямате никакви умения, Леждрака, въобще никакви умения. Просто върви и доведи стареца. Обичаш нощния въздух — нали твоят народ спи, яде и пикае под звездите? — Херцогът се изкиска.
	Ръката на Върховния крал — беше се обърнал, за да гледа как пажът пълни чашата му — не видя злобното изражение на тритинга, докато той излизаше. Като се изключеше вятърът, който плющеше по платното, в палатката стана тихо.
	— И така, сладурано — каза Фенгболд и побутна мълчаливата жена с обутия си в пантоф крак, — как се чувстваш, като знаеш, че принадлежиш на мъж, който един ден ще държи цялата земя в шепата си? — След като тя не отговори, той я подритна пак, по-грубо. — Говори!
	Тя бавно вдигна очи. Хубавичкото й лице беше празно, изцедено от живот като на мъртвец.
	— Хубаво е, господарю — промърмори тя най-после. Думите бяха изречени с тежък гърлен хернистирски акцент. Тя отново отпусна глава, косата й покри лицето й като завеса.
	— А ти, Исак? Какво мислиш? — нетърпеливо попита херцогът.
	— Добре е, господарю — каза пажът припряно. — Щом казваш, че ще стане, значи ще стане.
	Фенгболд се усмихна.
	— Разбира се, че ще стане. Как може да не успея? — Замълча за момент, намръщи се, подразнен от изражението на момчето, после сви рамене. Имаше и по-лоши неща, отколкото да се боят от теб.
	— Само глупак — подхвана пак той, вече разпалено — само глупак, казвам ти, не може да види, че крал Елиас е на умиране. — Той енергично размаха ръка и разля вино от чашата си. — Дали е пипнал неизлечима болест, или проповедникът Приратес бавно го трови, не ме интересува. Червеният поп е идиот, ако мисли, че може да управлява кралството — той е най-мразеният човек в Остен Ард. Не, когато Елиас умре, само някой с благородна кръв ще може да управлява. И кой ще е той? Гутулф ослепя и избяга. — Той рязко се изсмя. — Бенигарис от Набан? Той не може да управлява дори собствената си майка. А Скали от Римърсгард е благороден и цивилизован не повече от това животно Леждрака. Така че когато убия Джосуа — ако изобщо още е жив — и потуша това жалко въстание, кой друг ще е подходящ да управлява? — Възбуден от собствените си думи, той допи чашата си на една-единствена глътка. — Кой друг? И кой ще ми се противопостави? Кралската дъщеря ли, тая капризна глезла? — Той замълча и напрегнато се взря в пажа, така че момчето наведе очи. — Е, може би ако Мириамел дойде да ме моли на колене, бих могъл да я направя своя кралица, но ще я държа плътно под око. И ще бъде наказана, задето ме отритна. — Той се усмихна самодоволно, наведе се напред и сложи ръка на бледата шия на жената, коленичила пред него. — Но ти не се страхувай, малка Фейурга, няма да те захвърля заради нея. И теб ще задържа. — Тъй като тя се отдръпна, той я стисна по-силно: наслаждаваше се на съпротивата й.
	Палатката се издуваше и хлътваше, платнището плющеше. Влезе Леждрака — в косата и брадата му проблясваха снежинки. Водеше един старец, чиято плешива глава беше червена от твърде много слънце, а пухкавата му бяла брада беше изцапана от сок на ситрилови корени. Леждрака грубо го бутна напред. Пленникът залитна и падна вдървено на колене пред краката на Фенгболд, без да вдига глава. Шията и раменете му, открити от отворената яка на тънката му риза, бяха покрити с пожълтяващи синини.
	Нервният паж напълни чашата на херцога за пореден път. Фенгболд се прокашля.
	— Изглеждаш ми някак познат. Виждал ли съм те?
	Старецът поклати глава отрицателно.
	— Така. Можеш да ме погледнеш. Претендираш, че си кмет на Гадринсет?
	Старецът бавно кимна и изграчи:
	— Да.
	— Бил си. Не че е много славно да си кмет на такъв развъдник на болести, във всеки случай. Кажи ми какво знаеш за Джосуа.
	— Аз… Не те разбирам, господарю.
	Фенгболд се наведе напред и го блъсна. Кметът се катурна и падна на една страна. Изглежда, нямаше сили да се надигне.
	— Не ми се прави на глупак, старче. Какво си чувал?
	Свит на земята, кметът се закашля.
	— Нищо, което да не си научил, херцог Фенгболд — промълви той с треперещ глас. — Нищо. Идваха конници от прокълнатата долина нагоре в Стефлод. Казаха, че Джосуа Безръкия е избягал от брат си, че с група воини и магьосници изгонил демоните и си направили укрепление на омагьосаната планина посред долината. Че всички, които отидат при него, ще бъдат нахранени, ще има къде да живеят и ще бъдат защитени от бандити и от… и от… — гласът му заглъхна — и от воините на Върховния крал.
	— И смяташ, че е жалко, че не си послушал тези предателски приказки, а? — попита Фенгболд. — Мислиш, че може би принц Джосуа щеше да те спаси от отмъщението на краля?
	— Но ние не сме направили нищо лошо, господарю! — простена старецът. — Нищо лошо не сме направили!
	Фенгболд го изгледа абсолютно студено.
	— Подслонявал си предатели, понеже всеки, който се присъединява към Джосуа, е предател. Кажи сега колко души са с него на тая омагьосана планина?
	Кметът затръска глава.
	— Не знам, господарю. Напуснаха двеста-триста от нашите хора. Първите конници, които дойдоха, казаха, че там имало стотина — сто и двайсет души.
	— Заедно с жените и децата?
	— Да, господарю.
	Фенгболд щракна с пръсти.
	— Исак, иди да доведеш някой от стражите.
	— Слушам, сър. — Момчето побърза да излезе, щастливо от всяко поръчение, което го отдалечаваше от обсега на господаря му поне за известно време.
	— Още няколко въпроса. — Херцогът се отпусна на възглавниците. — Защо хората ти смятат, че това е Джосуа? Защо ще напуснат безопасното убежище и ще отидат на омагьосано място?
	Старецът безпомощно сви рамене.
	— Една от жените, които живеят там, твърди, че била срещнала Джосуа, че тя самата го била пратила на оная скала. Стара клюкарка е, всички я познават. Заклела се, че го нахранила и че веднага забелязала, че е принцът. Много хора й повярваха. Други отидоха, защото… защото чуха, че ти идваш, херцог Фенгболд. Хора от Еркинланд и Източните тритинги дойдоха тук… бягаха… преместваха се на изток преди настъплението на твоя светлост. — Той се сви, сякаш очакваше удар. — Прости ми, господарю. — По сбръчканата му буза потече сълза.
	Влезе Исак, следван от един еркинландски страж.
	— Викал си ме, господарю! — каза воинът.
	— Да. — Фенгболд посочи стареца. — Отведи този дъртак. Бъди строг с него, но не го наранявай. Искам пак да си поговоря с него по-късно. — Херцогът се обърна към тритинга. — Трябва да си поприказваме за някои работи, Леждрака. — Стражът повлече кмета навън. Фенгболд доволно наблюдаваше действията му. — Кмет, а? — изсумтя той. — В теб няма нито капка господарска кръв, селяко.
	Сълзящите очи на стареца се отвориха широко, вперени във Фенгболд. За миг изглеждаше, че ще направи нещо безумно, но вместо това той поклати глава като човек, който се буди от сън.
	— Брат ми беше благородник — каза той дрезгаво и нов поток сълзи обля бузите му. Войникът го сграбчи за лакътя и го измъкна от палатката.
	Леждрака безочливо погледна Фенгболд и изсумтя:
	— „Не го наранявай“! Мислех, че си по-корав, живеещ сред камъни.
	Бавна пиянска усмивка се разля по лицето на Фенгболд.
	— Думите ми бяха „Бъди строг с него, но не го наранявай“. Не искам остатъците от хората му да знаят, че ще каже и майчиното си мляко, щом поискам. А може да се окаже полезен за мен или като доносник, или като шпионин сред хората на Джосуа. Ония предатели приемат всеки, който се измъкне от ужасния ми гняв, нали така?
	Тритингът го погледна накриво.
	— Нима мислиш, че моите конници и твоите въоръжени градски хора не могат да смажат неприятелите на твоя крал?
	Фенгболд размаха предупредително пръст.
	— Никога не изхвърляй едно оръжие. Не знаеш кога може да ти потрябва. Това е поредният урок, който ми преподаде незрящият глупак Гутулф. — Той се изсмя и размаха чашата си. Пажът му припна към каната с вино.
	Навън се спусна мрак. Палатката на херцога грееше в пурпурно — тлееше като заровен в пепелта на огнището въглен.


	„Плъх — помисли си Рейчъл горчиво. — Сега не струвам дори колкото плъх“.
	Вгледа се в тъмната кухня и едва не изруга. Добре, че Джудит отдавна беше напуснала Хейхолт. Ако огромната, величествена като галеон главна готвачка можеше да зърне хала на любимото си царство, вероятно щеше да падне мъртва. Ръцете на самата Рейчъл я сърбяха — тя се разкъсваше между желанието да поправи пораженията и не по-слабия импулс да удуши онзи, който беше допуснал замъкът да изпадне в такова отвратително състояние.
	Голямата кухня на Хейхолт, изглежда, беше станала бърлога на помияри. Вратите на килера бяха избити от пантите и малкото останали торби с провизии бяха раздрани и пръснати. Попиляното наред с мръсотията разпали огъня на гнева в сърцето на Рейчъл. Подовете бяха посипани с брашно, набито в пролуките между плочите и нашарено от следи на небрежни, обути в ботуши крака. Големите пещи бяха черни от мазнина, тавите за печене — обгорени от неумело използване. Рейчъл гледаше погрома от своето скривалище зад една завеса и усети, че по лицето й се стичат сълзи.
	„Господ трябва да накаже тези, които са направили това. Това е злодейство без цел — дяволска работа“.
	При това кухнята, въпреки цялата разруха в нея, беше едно от най-малко засегнатите места от пагубните промени, настъпили в целия Хейхолт. Рейчъл бе видяла много неща по време на набезите си извън скривалището, всичките ужасни. Огън вече не се палеше в повечето големи стаи и тъмните коридори бяха едва ли не мъгливи от студ. Сенките изглеждаха удължени, сякаш странен сумрак се беше настанил в замъка: дори в дни, когато слънцето пробиваше облаците, галериите и градините на Хейхолт бяха потопени в сянка. А нощите бяха станали почти непоносимо страшни. Когато забуленото слънце залязваше, Рейчъл си намираше скришни места в изоставените части на замъка и не мръдваше до разсъмване. Тайнствените звуци, които се носеха в тъмнината, бяха достатъчни да я накарат да се завие презглава с шала си; понякога с настъпването на вечерта идваха движещи се безплътни фигури, които кръжаха точно на ръба на видимото. После, когато камбаните биеха в полунощ, облечени в тъмни роби демони мълчаливо бродеха по коридорите.
	Явно някаква ужасна магия действаше навсякъде. Древният замък сякаш дишаше, вдъхнат му беше някакъв смразяващ живот; какъвто не бе притежавал през цялата си славна история. Рейчъл просто усещаше някакво дебнещо присъствие — търпеливо, но бдително като хищно животно, което, изглежда, обитаваше самите камъни. Не, съсипаната кухня беше най-дребният, най-незначителният пример на злото, което Елиас беше докарал в любимия й дом.
	Тя чакаше и се вслушваше, докато не се увери, че наоколо няма никого, след това излезе иззад завесата. Килерът зад нея имаше лъжлива задна стена от шкафове с гърнета оцет и горчица. Те скриваха проход към един от многото коридори, които минаваха зад и под стените на Хейхолт. Рейчъл, която от много седмици живееше в тези междинни пространства, все още се чудеше на паяжината тайни пътища, която я бе заобикаляла цял живот, невидима и непозната като мрежа от тунели на къртици под симетрично подредена градина.
	„Сега знам къде често изчезваше онзи калпазанин Саймън. Майко благословена, нищо чудно, че понякога мислех, че земята е погълнала момчето, когато имаше толкова несвършена работа“.
	Тя отиде в средата на кухнята — движеше се толкова тихо, колкото й позволяваха вдървените й стари кости, за да чуе, ако някой се приближи. Твърде малко хора бяха останали в голямата кула напоследък — Рейчъл не смяташе за хора белоликите демони на краля, — но все още имаше малко наемници от Тритинг и други места в десетките празни стаи на замъка. Точно варвари като тях, смяташе Рейчъл, бяха докарали кухнята на Джудит до това отвратително състояние. Сигурно гадните дяволски норни дори не ядяха земна храна. Най-вероятно пиеха кръв, ако се вярваше на Книгата на Ейдон, а именно тя беше единственото ръководство на Рейчъл, откакто стана достатъчно голяма, за да разбира какво казват проповедниците.
	Никъде не можеше да се намери нещо дори що-годе прясно. Неведнъж Рейчъл отваряше някое гърне и намираше съдържанието му развалено, покрито със синкава или бяла плесен, но сега, след дълго търпеливо търсене, успя да намери два малки съда със солено говеждо и делва туршия — бяха се търкулнали под една маса и някак си бяха пропуснати. Намери и три хляба, твърди и изсъхнали, увити в салфетки в един от килерите. Макар че парчето, което отчупи от единия, беше мъчително трудно за дъвчене — на Рейчъл бяха й останали малко зъби и беше сигурна, че това ще довърши и останалите — хлябът ставаше за ядене и натопен в месния сос, бе наистина вкусен. И все пак този рейд беше дал мизерни резултати. Още колко щеше да може да преживее с кражби от занемарените шкафове на Хейхолт? Тя си помисли за дните, които я чакаха, и потрепери. Беше невероятно студено дори във вътрешните коридори на замъка. Още колко време би могла да продължи така?
	Тя уви плячката в шала си и повлече тежкия вързоп по пода към килера и тайната му врата, като положи най-големи старания да заличи следата, която оставяше върху брашното. Когато стигна до килера, където брашното — зловещо като снега навън — още не се бе разнесло, разви придобивката си за малко и използва шала, за да замете всички най-близки белези, та никой да не се чуди защо следите, които влизат в един изоставен килер, не излизат навън.
	Докато отново завързваше имуществото си, чу гласове в коридора. След малко големите кухненски врати се отвориха. Сърцето й заби бързо като на птица. Тя се наведе, хвана с непослушни пръсти завесата и я дръпна над входа на килера точно когато външната врата се блъсна в стената и по плочите прокънтяха стъпки на ботуши.
	— По дяволите и той, и ухилената му физиономия — къде се дяна?
	Рейчъл се ококори — това беше гласът на краля.
	— Сигурен съм, че чух някого тук! — извика Елиас. Чу се трясък на нещо, съборено от някоя от надрасканите с ножове маси, после ритмичните стъпки на човек, който крачи из кухнята. — Чувам всичко в този замък, всяка стъпка, всяко шушукане — главата ми ще се пръсне от тях! Той трябва да е бил! Кой друг може да е?
	— Казах ти, твое величество — не знам.
	Сърцето на Рейчъл Драконката подскочи. Това беше Приратес. Тя си го представи както стоеше пред нея — ножът й стърчеше от гърба му, все едно изобщо не го беше пробола — и усети, че се свлича на пода. Протегна ръка да се задържи и се хвана за една медна пиростия, окачена на стената. С последни сили я сграбчи, за да не падне и да не издрънчи.
	„Като плъх!“ Мислите й бяха разпокъсани. „Като плъх. В капан. С котките отвън“.
	— Ейдон да го порази, няма да ми бяга! — Грубият глас на Елиас, люлеещ се на ръба на някакво странно отчаяние, сякаш отразяваше паниката на Рейчъл. — Хенгфиск! — извика той. — Проклета да е душата ти, къде си? — Шумът от гневните крачки на краля се поднови. — Когато го намеря, ще му прережа гърлото.
	— Аз ще ти налея чашата, твое величество. Ела.
	— Не става въпрос за това! Какво прави той? Къде е? Няма право да излиза и да скита!
	— Ще се върне скоро, сигурен съм — каза проповедникът малко нетърпеливо. — Нуждите му са малко и лесно се задоволяват. Хайде, Елиас, трябва да се върнем в покоите ти.
	— Той се крие! — Стъпките на краля изведнъж започнаха да се приближават. Той се спря и Рейчъл чу скърцането на панти, когато Елиас силно дръпна една от потрошените врати. — Крие се някъде!
	Стъпките приближиха още повече. Рейчъл затаи дъх, неподвижна като камък. Чуваше как кралят сумти ядосано, как дърпа вратите и рита всичко на пътя си. Главата й се завъртя. Тъмнина се спусна пред очите й, тъмнина, пронизана от трептящи искри светлина.
	— Кралю! — Гласът на Приратес беше остър. Кралят спря да громи и над кухнята се спусна тишина. — Това няма да доведе до нищо. Ела. Ела да ти налея чашата. Преуморен си.
	Елиас изръмжа — ужасен звук на животно в предсмъртна болка. После каза:
	— Кога ще свърши всичко това, Приратес?
	— Скоро, кралю. — Гласът на проповедника възвърна успокоителния си тон. — Има няколко ритуала, които трябва да се изпълнят в Навечерието на мъките. Тогава, след като годината се обърне, звездата ще дойде и това ще покаже, че последните дни са близо. Скоро след това твоето чакане ще свърши.
	— Понякога не мога да понасям болката, Приратес. Непрекъснато се чудя дали нещо може да бъде по-лошо от тази болка.
	— Най-големият от всички дарове категорично си струва всякаква цена, Елиас. — Стъпките на Приратес се приближиха. — Както болката е по-силна от всичко, което другите могат да понесат, така и ти си по-храбър от другите хора. И наградата ти ще бъде съответно великолепна.
	Двамата се отдалечиха от скривалището й. Рейчъл изпусна дъха си с почти безшумно съскане.
	— Изгарям…
	— Знам, кралю. — Вратите се блъснаха след тях.
	Рейчъл Драконката се смъкна превита на две на пода в килера. Когато направи знака на Дървото, ръката й трепереше.


	Гутулф усещаше камък зад гърба си и камък под краката си, но в същото време чувстваше, че стои пред огромна пропаст. Коленичи и опипа внимателно пред себе си — почти пълзеше по земята, сигурен, че всеки момент ръката му ще се размаха над празно пространство. Но пред него нямаше нищо, освен безкрайните камъни на коридора.
	— Помогни ми, Боже, аз съм прокълнат! — извика той. Гласът му прогърмя и отекна от далечен таван, като заглуши за момент шепнещия хор, който го заобикаляше от незнайно колко време. — Прокълнат! — И падна напред, и затисна очите си с ръце, и заплака.
	Знаеше само, че трябва да е някъде под замъка. От момента, в който мина през невидимата врата, бягайки от пламъците, които жареха толкова силно, че беше сигурен, че ще го изпепелят, беше изгубен като прокълната душа. Бе скитал из тези заплетени дълбини толкова дълго, че вече не можеше да си спомни усещането за вятър и слънце по лицето си, не можеше да извика спомена за вкуса на друга храна освен студени червеи и бръмбари. И винаги… другите… бяха го придружавали: тихото мърморене тъкмо под границата на различимостта, призрачните създания, които сякаш се движеха до него, но се подиграваха със слепотата му, като се изплъзваха, преди да успее да ги докосне. Безброй дни се бе препъвал, невиждащ през този пъкъл на печални шепнещи привидения, докато от живота не остана само тази част, която го правеше чувствителен към изтезания. Бе се превърнал в натегната струна, опъната между ужаса и глада. Прокълнат беше. Не можеше да има друго обяснение.
	Обърна се на една страна и бавно седна. Небесата го наказваха за злините в живота му — колко още щеше да продължи той? Винаги се бе присмивал на проповедниците и техните приказки за вечността, но сега вече знаеше, че дори един час може да се разтегне до страхотна, безкрайна продължителност. Какво би могъл да направи, за да прекрати тази ужасна присъда?
	— Грешил съм! — извика той; гласът му беше грубо грачене. — Лъгал съм и съм убивал дори когато съм разбирал, че не е правилно! Грешил съм! — Ехото отлетя и заглъхна. — Грешил съм — прошепна той.
	Пропълзя напред още лакът, като се молеше ямата, която беше усетил, наистина да е пред него — дупка, в която да пропадне и може би да намери спасението в смъртта — ако не беше вече мъртъв. Всичко беше за предпочитане пред тази нескончаема пустота. Ако самоубийството не беше също толкова смъртен грях, колкото да убиеш друг човек, отдавна щеше да е разбил главата си в камъка, който го обграждаше, но се боеше, че ще се събуди с още по-страшна присъда, след като прибави и греха на самоубийството. Напредваше пипнешком, в пълно отчаяние, но пълзящите му пръсти откриваха само още и още камък, безкраен криволичещ под на коридор.
	Сигурно това беше само пореден елемент от наказанието му — изместената реалност на неговия затвор. Точно както преди миг без никакво съмнение знаеше, че пред него има бездна — бездна, за която пръстите му вече доказаха, че не съществува — в други моменти бе срещал високи колони, които се издигаха до тавана, и бе прокарвал ръце по сложната им резба, бе се мъчил да разчете в нея някакво послание на надежда, само за да разбере след миг, че стои в средата на огромна празна зала — зала и без колони, и без хора.
	„Какво е станало с другите? — изведнъж се запита той. — С Елиас, с демона Приратес?“ Ако божествена справедливост се бе проявила, те не можеше да са избягали, след като престъпленията на душите им бяха много по-огромни и зловещи от тези в скромната сметка на неговата душа. Какво бе станало с тях и с другите неизброими грешници, живели и умирали на шеметната земя? Дали всеки е бил осъден на собственото си самотно проклятие? Дали не бродеха просто от другата страна на каменните стени и не се питаха дали не са последните създания във вселената?
	Той с мъка се изправи и се блъсна в стената, после я удари с длан.
	— Ето ме! — извика той. — Аз съм! — Провлече пръсти по студения, леко влажен камък и отново се смъкна на пода.
	През всичките години, през които беше живял — защото не можеше да се отърве от усещането, че животът му вече е свършил, въпреки че все още обитаваше тяло, което го болеше, и беше гладен — Гутулф никога не бе съзнавал простото чудо на общуването. Бе се радвал на връзките си с другите — на грубата компания на мъжете, на харесващата му отстъпчивост на жените — но винаги можеше да мине и без тях. Приятели бяха умирали или си бяха отивали. На някои бе принуден да обърне гръб, когато му се противопоставяха, един-двама трябваше да отстрани въпреки приятелството. Дори кралят се бе отдръпнал от него напоследък, но Гутулф беше силен. Да имаш нужда от някого значи да си слаб. Да си слаб значи да не си мъж.
	Сега Гутулф мислеше за най-скъпото, което бе притежавал. Не беше честта му, защото знаеше, че се бе отказал от нея, когато не си помръдна пръста да помогне на Елиас да се пребори с нарастващата си лудост. Не беше гордостта му, защото я бе загубил заедно със зрението си, когато се превърна в залитащ инвалид, който трябва да чака някой слуга да му донесе нощното гърне. Дори смелостта му вече не му принадлежеше, не беше нещо, което би могъл да даде или да получи, защото бе отлетяла, когато Елиас го бе накарал да докосне сивия меч и той бе почувствал ужасяващата студена песен на оръжието да протича през него като отрова. Не, единственото, което му бе останало, бе най-ефимерното от всичко, мъничката искрица, която още живееше и се надяваше, въпреки че беше погребана под бремето на отчаянието. Може би това беше душа, онова нещо, за което бърборят проповедниците, а може би и не беше — вече му беше все едно. Но знаеше твърдо, че би дал и тази последна, решаваща искра само да може още веднъж да е с някого, да се свърши с тази отвратителна самота.
	Изведнъж празната тъмнина се напълни със силен вятър — вятър, който духаше през него, но не разроши нито косъм на главата му. Гутулф простена — бе усещал това и преди. Пустотата, която го заобикаляше, се изпълни с цвъртящи гласове, които профучаваха край него, стенеха и въздишаха, изричаха думи, които той не можеше да разбере, но усещаше, че са пълни с обреченост и ужас. Протегна ръка — знаеше, че няма да хване нищо… но този път ръката му докосна нещо.
	Гутулф изохка от изненада и дръпна ръката си. След миг, когато потокът стенещи сенки се стопи в безкрайния коридор, нещо отново го докосна — този път се блъсна в протегнатия му крак. Той стисна клепачи, сякаш нещото можеше да ужаси дори очите на един сляп. Последва ново настойчиво побутване. Той бавно протегна ръка и напипа… козина.
	Котката — защото сигурно бе котка, той напипваше гърба й, който се извиваше на дъга под ръката му, гъвкавата опашка се плъзгаше между пръстите му — го бутна по пищяла с малката си твърда глава. Той остави пръстите си да лежат върху нея неподвижно от страх да не я изплаши и прогони. Затаи дихание, полууверен, че и тя ще се окаже като другите неща в този непостоянен подземен свят, че след миг ще изчезне. Но на котката, изглежда, й харесваше собствената й материалност: тя се изправи на два крака, нежно заби нокти в крачола му и замърка.
	За момент, докато я почесваше и галеше, а невидимото животно се извиваше от удоволствие, Гутулф си спомни, че не е ял нищо, освен пълзящи твари, откакто бе попаднал в това прокълнато място. Топлата плът се движеше под ръката му — цял банкет за един умиращ човек, гощавка от месо и гореща солена кръв, отделени от него само с тънък слой козина.
	„Толкова е лесно — помисли си той, докато пръстите му леко кръжаха по котешката шия. — Лесно. Лесно“. После, когато пръстите му стиснаха малко по-силно, котката замърка пак. Вибрациите се движеха от гърлото й през пръстите му — трепет на доволство и доверие, пронизително прекрасен, като мелодия на ангелски хор. За втори път през последния час Гутулф избухна в плач.


	Някогашният граф на Утаниат се събуди. Нямаше представа колко е спал, но за пръв път от много дни се почувствува наистина отпочинал. Мигът му спокойствие свърши бързо, когато разбра, че топлото тяло, което бе се гушило в скута му, си е отишло. Отново беше сам.
	И точно когато пустотата отново го връхлетя, нещо меко се притисна до крака му, после едно прохладно носле се пъхна в шепата му.
	— Върна се — прошепна той. — Ти се върна. — Посегна да погали главата на котката, но вместо нея напипа нещо по-малко, нещо топло, влажно и хлъзгаво. Котката измърка и той разбра какво бута към него: беше плъх, току-що убит.
	Гутулф седна, мълчаливо благодари на Ейдон и с треперещи пръсти разкъса подаръка. После даде половината на животинчето.


	Дълбоко под тъмната грамада на планината Стормспайк очите на Утук’ку Сейт-Хамакха внезапно се отвориха. Тя лежеше неподвижно в криптата от оникс, която й беше ложе, и се взираше нагоре в тъмнината на каменната си камера. Бе скитала много надалече от своя лабиринт, в места по света на сънищата, където можеха да ходят само най-възрастните от безсмъртните — и в сенките на най-далечните невероятности бе видяла нещо, което не бе очаквала. Остър отломък безпокойство прониза древното й сърце. Някъде в най-отдалечените краища на нейните рисунки се беше скъсала нишка. Тя не можеше да разбере какво означава това, но беше се появила някаква несигурност, някакъв дефект в тъканото толкова дълго и толкова безпогрешно.
	Кралицата на норните седна, дългите й пръсти хванаха сребърната й маска. Тя я сложи на лицето си и отново стана спокойно безчувствена като луната, след това отпрати навън студена летяща мисъл. Врата се отвори в мрака и влязоха тъмни сенки — внесоха малко светлина, защото и те носеха маски, само че от леко блещукащ светъл камък. Помогнаха на господарката си да стане от гробницата си и й донесоха кралските одежди от леденобяло и сребро, увиха я с тях с ритуалната грижливост на жреци, повиващи мъртвец. И щом я облякоха, се измъкнаха и отново я оставиха сама. Утук’ку поседя малко в неосветената камера. Дори и да дишаше, дишаше съвсем безшумно. Единствено почти неуловимото поскърцване на основите на планината нарушаваше абсолютната тишина.
	След известно време Кралицата на норните стана и тръгна по криволичещите коридори, които слугите й бяха прокопали в плътта на планината през дълбините на миналото. Най-после стигна до пещерата на Дишащата арфа и седна на големия трон от черен камък. Арфата се рееше в мъглата, която се издигаше от широкия кладенец, подвижните й очертания проблясваха на светлините, които се излъчваха от дълбочината долу. Неосветените пееха някъде в дълбините на Стормспайк, кухите им гласове напипваха следите на песни, които са били стари и вече забравени още в Изгубената градина Вениха До’сае. Утук’ку се вторачи в арфата и остави съзнанието си да следи заплетените й движения: изпаренията от ямата срещаха ледения въздух и се превръщаха в скреж върху клепките й.
	Инелуки го нямаше. Беше отишъл, както понякога правеше и тя, на онова място, което не беше място, където само той можеше да ходи — място толкова далече отвъд света на сънищата, колкото далече отвъд бяха сънищата от събуждането; толкова далече отвъд смъртта, колкото смъртта беше отвъд живота. Този път Кралицата на норните щеше да трябва да се съветва само със себе си.
	Макар че сияйното й сребърно лице беше безстрастно както винаги, Утук’ку все пак изпита мимолетно нетърпение, когато се вгледа в неизползвания кладенец. Времето оставаше все по-малко. Цял живот на някой от суетящите се смъртни беше мимолетен срок за нея, така че краткият промеждутък между сега и часа на нейния триумф би могъл да изглежда едва колкото няколко удара на сърцето, ако тя предпочетеше да го разглежда по този начин. Но тя избра друго. Всеки момент беше ценен. Всеки миг приближаваше победата, но за да се стигне до тази победа, не трябваше да има грешки.
	Кралицата на норните беше притеснена.


>>	8. Нощи на пожари

	Кръвта на Саймън сякаш кипеше във вените му. Той огледа обвитите в бяло хълмове, тъмните дървета, приведени от бесните смразяващи ветрове. Чудеше се как може да се чувства толкова изпълнен с плам. Беше вълнение — възбудата от отговорността… и от опасността.
	Опря буза в шията на Намиращата дома и я погали. Студената й от вятъра кожа беше влажна от пот.
	— Уморена е каза Хотвиг: пристягаше подпръга на седлото на коня си. — Не е за такова бързо пътуване.
	— Много си е добре — отряза Саймън. — По-силна е, отколкото си мислиш.
	— Ако тритингите разбират от нещо, това са конете — каза Слудиг през рамо и се обърна към тях от дървото, до което беше пикал. Докато завързваше панталоните си, добави: — Не бъди толкова горд, Саймън.
	Саймън го изгледа кратко и отговори:
	— Това не е гордост. Яздих тази кобила на дълъг път. Ще я задържа.
	Хотвиг миролюбиво вдигна ръка.
	— Не исках да те ядосам. Просто принц Джосуа има добро мнение за теб. Ти си негов рицар. Можеш да вземеш някой от нашите бързоноги породисти коне, ако искаш.
	Саймън се опита да се усмихне на човека от степите със сплетената на плитки брада.
	— Знам, че предложението ти е от сърце, Хотвиг, и един от твоите коне наистина ще е добър подарък. Но въпросът е другаде. Нарекох тази кобила Намиращата дома и тя ще ме отведе точно там. У дома.
	— И кой е този дом, млади вожде? — попита един от другите тритинги.
	— Хейхолт — отвърна Саймън твърдо.
	Хотвиг се изсмя.
	— Там, където царува братът на Джосуа? Ти и кобилата ти трябва наистина да сте големи пътешественици, за да стигнете дотам в това ужасно време.
	— Може и така да е. — Саймън се обърна и огледа останалите, като примижа от косите следобедни лъчи, които струяха покрай дърветата. — Ако всички сте готови, да вървим. Ако чакаме още, бурята може да затихне. Луната е почти пълна тази нощ. Бих предпочел да вали сняг и всички стражи да са наклякали край огъня.
	Слудиг понечи да каже нещо, но се отказа. Тритингите се метнаха на седлата си като един.
	— След теб, вожде. — Смехът на Хотвиг беше кратък, но не и недоброжелателен. Малката група се измъкна от горичката в безмилостните лапи на вятъра.


	Саймън беше благодарен за простата възможност да прави нещо почти толкова, колкото и от това доказателство за доверието на Джосуа. Постоянно влошаващото се време и важните поръчения, давани на неговите другари, но не и на него, го бяха изнервили и той беше все сърдит. Бинабик, Гелое и Странгиард обсъждаха мечовете и Краля на бурите; Деорнот надзираваше въоръжението и приготовленията на войската от дрипльовци на Нови Гадринсет; дори Сангфугол, колкото и за неблагодарна да намираше задачата си, трябваше да държи под око Таусър. Преди принц Джосуа да го извика в палатката си, Саймън бе започнал да се чувства като през времето, което смяташе за отдавна отминало — като барабанчик, който подтичва след воините на императора.
	— Само малка разузнавателна задача — бе казал Джосуа, но за Саймън тя беше почти равна по великолепие на деня, в който бе посветен в рицарство. Той трябваше да вземе няколко от Хотвиговите хора и да замине, за да огледа приближаващите сили.
	— Не прави нищо — сериозно каза принцът. — Само огледай. Преброй палатките — и конете, ако можеш да ги видиш. Гледай за знамена и гербове, ако е достатъчно светло. Не, не допускай да те видят, а ако те забележат, бягай. Веднага.
	Саймън бе обещал. Рицар, водещ мъже на война: такъв беше сега. Докато чакаше Джосуа да свърши с наставленията си, се бе въртял от нетърпение да се отправи на този славен поход — неочебийно, както се надяваше.
	Слудиг обаче неочаквано бе настоял да тръгне с него. Римърсгардецът все още се дразнеше от високите почести, оказани на Саймън, но младежът подозираше, че и той като него се чувства поизместен и би предпочел дори за кратко да бъде подчинен на Саймън, отколкото да се измъчва от бездействие на Сесуад’ра. Слудиг беше воин, а не генерал — интересуваше се само от истински сражения, меч срещу меч.
	Хотвиг също бе предложил услугите си. Саймън предполагаше, че принц Джосуа, който бе започнал както да се доверява на тритинга, така и да го харесва, може да го е помолил да тръгне с тях, за да държи под око най-младия му рицар. Кой знае защо, тази възможност не го дразнеше. Саймън постепенно бе започнал да разбира тежестта на властта и съзнаваше, че Джосуа се мъчи да направи възможно най-доброто за всички. Е, нека Хотвиг бъдеше окото на Джосуа — Саймън щеше да предостави на тритинга добър материал за докладване.


	Бурята се засилваше. Цялата долина на река Стефлод беше покрита със сняг. Самата река беше тъмна ивица, прорязваща бялото поле. Саймън се уви по-добре в наметалото си и стегна вълнения шал около лицето си.
	Тритингите, въпреки самонадеяните им закачки, бяха не на шега изплашени от промените, донесени от бурните ветрове на познатите им пасища. Оглеждаха се тревожно, докато пришпорваха конете през дълбоките преспи, и кръстосваха пръсти, за да прогонят злите сили. Единствено Слудиг, дете на мразовития север, изглеждаше незасегнат от суровото време.
	— Наистина люта зима — каза Хотвиг. — Не вярвах на Джосуа, че е намесена тъмна сила, но вече вярвам.
	— Люта зима, да, а лятото току-що свърши. — Слудиг махна снега от очите си. — Земите на север от Замръзналите блата не са виждали пролет втора година. Борим се с нещо повече от хора.
	Саймън се намръщи. Не знаеше колко суеверни са тритингите, но не искаше да подклажда никакви страхове, които биха попречили на задачата им.
	— Това е магьосническа буря — каза той достатъчно високо, за да надвика плющящия в наметалата вятър. — Но все пак е само буря. Снеговете не могат да ви навредят — най-много да ви замръзнат задниците.
	Един от тритингите се обърна към него с усмивка.
	— Ако замръзват задници, ти най-много ще си изпатиш, млади вожде, с тая кльощава кобила. — Другите мъже се изкикотиха. Саймън, доволен, че е успял да смени темата, също се засмя.
	Следобедът бързо преля във вечер. Яздеха почти безшумно, ако не се броеше глухото тупкане на конските копита и воят на вятъра. Слънцето, цял ден побеждавано от облаците, накрая се предаде и потъна зад ниските хълмове. Виолетова светлина без сенки обви долината. Скоро стана твърде тъмно и почти невъзможно да виждат къде яздят. Луната, впримчена в облаците, беше почти невидима. Нямаше и следа от звезди.
	— Да спрем ли на лагер? — надвика вятъра Хотвиг.
	Саймън се замисли за момент и каза:
	— Не. Вече сме близо — най-много на един час езда. Смятам все пак, че можем да рискуваме да запалим факла.
	— А дали и да не затръбим с фанфари? — попита високо Слудиг. — Или да намерим няколко викачи, за да тичат пред нас и да обявяват, че идваме да разузнаваме позициите на Фенгболд?
	Саймън се навъси, но не се хвана на въдицата.
	— Планините все още са между нас и лагера на Фенгболд в Гадринсет. Ако хората, избягали от войската му, са прави за местонахождението му, спокойно можем да запалим факли, защото сме извън полезрението на часовоите му. — Той извиси глас за по-убедително. — Смятате ли, че ще е по-добре да чакаме до утре, когато хората на Фенгболд ще са отпочинали и ще грее слънце, та още по-лесно да ни забележат?
	Слудиг само махна с ръка, но не възрази.
	Хотвиг извади факла — дебел клон, увит с парцали и напоен с катран, и я запали. Заслони пламъка от вятъра, докато се разгори добре, после вдигна факлата и мина на няколко крачки пред групата, нагоре по брега на реката към заслона на планинския склон.
	— След мен — извика той.
	Тръгнаха отново, вече малко по-бавно, и минаха пред неравния терен на хълмовете, като се доверяваха на усета на конете. Факлата на Хотвиг беше бавно подскачащо кълбо светлина, единственото нещо в потъмнялата от бурята долина, което можеше да задържи случаен поглед. На Саймън почти му се струваше, че върви след самодивски блуждаещ огън през покритата с мъгла пустош. Светът се бе превърнал в дълъг черен тунел, безкраен коридор, спускащ се спираловидно надолу към неосветеното сърце на земята.
	— Знае ли някой някоя песен? — попита Саймън. Гласът му бе немощен в сравнение с ридаещия вятър.
	— Песен? — Слудиг изненадано смръщи вежди.
	— Защо не? Все още сме далече от врага. При това ти си на една крачка от мен, а аз едва те чувам от този отвратителен вятър. Така че песен, да!
	Хотвиг и тритингите не се наеха да пеят, но явно нямаха нищо против да послушат. Слудиг направи физиономия, сякаш самата идея да пее беше невероятно глупава.
	— Значи оставам аз, а? — усмихна се Саймън. — Добре, аз. Много жалко, че Шем не е тук. — Той за миг се запита какво ли е станало с Шем. Дали все още си живееше щастливо в конюшните на Хейхолт? — Ще ви изпея една от неговите песни. За Джак Мандуоуд.
	— Кой? — запита един от тритингите.
	— Джак Мандуоуд. Прочут бандит. Живял е в Алдхеорте.
	— Ако е живял въобще — вметна подигравателно Слудиг.
	— Ако е живял въобще — съгласи се Саймън. — И така, ще изпея една от песните за Мандуоуд. — Той уви юздите около китката си, отпусна се назад на седлото и се опита да си спомни първия куплет.
	— Храбрият Джак Мандуоуд каза: — започна Саймън, като нагаждаше песента с тръскането на Намиращата дома.
P>
	„В Ерчестър реших да ида.
	Там имало сладко момиче,
	ще ида да си го видя.

	Хруз било нейното име.
	С коси като ручей от злато,
	със рамене като преспи,
	и млада, и с хубост богата“.

	Казват му верни бандити:
	„В този град хич не ходи ти!
	Баронът им клетва закле се,
	че види ли те, ще те обеси!“

	Изсмял се Джеки тогава:
	барона познавал отдавна —
	сто пъти му се изплъзвал,
	щом да го гони бил дръзвал.

	Джак се облече богато,
	цял във коприна и злато,
	и на Осгал заповяда:
	„Зад стола ми ще стоиш, чадо!

	Ще съм Херцог на цветята,
	достоен, с дворци богати,
	силен и благороден,
	върнал се в края си роден“.
P$
	Саймън не пееше високо — само колкото гласът му да се чува във вятъра. Песента беше дълга, с много куплети.
	Следваха факлата на Хотвиг. Саймън продължаваше историята как Мандуоуд влязъл преоблечен в Ерчестър и очаровал бащата на Хруз — барон, който помислил, че е намерил богат кандидат за дъщеря си. Макар че Саймън трябваше да спира от време на време, за да си поеме дъх или за да си спомни думите — Шем го беше научил на песента много отдавна, — гласът му ставаше все по-уверен. Той пееше за това как измамникът Джак ухажвал красивата Хруз — искрено, защото се влюбил в нея от пръв поглед — и седнал до самия нищо не подозиращ барон на вечерния пир. Джак дори убедил алчния барон да приеме като зестра за Хруз един омагьосан розов храст — във всеки негов нежен цвят имало златна монета и фалшивият Херцог на цветята уверил барона, че храстът ще носи новички жълтици всеки сезон, докато корените му са в земята.
	Когато Саймън наближи края на песента — бе започнал куплета, в който се разказваше как една пиянска забележка на Осгал издала маскировката на Джак и довела до залавянето му — Хотвиг дръпна юздите на коня си и махна с ръка за тишина.
	— Мисля, че сме много близо — каза тритингът. Склонът на планината се спускаше стръмно и дори в снежната виелица беше ясно, че пред тях лежи открито пространство.
	Слудиг подкара коня си към Саймън. Заледеният дъх на римъра висеше на облак около главата му.
	— Довърши песента на връщане, момче. Хубава история е.
	Саймън кимна.
	Хотвиг се смъкна на земята, загаси факлата в една преспа, избърса я до сухо в чула на коня си и чак тогава я пъхна под колана си и се обърна към Саймън в очакване.
	— Ами да вървим — каза Саймън. — Но внимателно. Пък и вече нямаме светлина.
	Подкараха конете надолу. Не бяха изминали и половината път по склона, когато Саймън забеляза далечни светлинки, разпръснати блещукащи петънца.
	— Вижте! — посочи той и веднага се разтревожи, че е извикал прекалено високо. Сърцето му блъскаше в гърдите. — Дали това е лагерът на Фенгболд?
	— Това е остатъкът от Гадринсет — отговори Слудиг. — Лагерът на Фенгболд трябва да е край него.
	В долината пред тях, където невидимата Стефлод се събираше с още по-невидимата Имстрека, само тук-там горяха огньове. Но от другата страна, разположени там, където Саймън беше сигурен, че се намира северният бряг на Имстрека, се виждаха много повече огньове — огнени точки, наредени в неправилни кръгове.
	— Прав си. — Саймън се вторачи в тях. — Това трябва да е Еркинската стража. Фенгболд вероятно е в средата на кръга. Няма ли да е прекрасно да му пуснем една стрела в одеялото?
	— Той е там, да — каза Хотвиг. — Бих искал да го убия лично, най-малко за да му платя за онова, което каза за клана на Жребеца, когато се срещнахме последния път. Но днес имаме друга задача.
	Жегнат, Саймън си пое дъх, после каза:
	— Разбира се. Джосуа трябва да знае силата на войските. Дали ще има полза да преброим огньовете? Тогава ще разберем колко ескадрона е довел.
	Слудиг се намръщи.
	— Ако не разберем колко хора има край един огън, това няма да покаже нищо.
	Саймън кимна. Мислеше.
	— Прав си — каза накрая. — Тогава значи преброяваме огньовете, след това се приближаваме и разбираме по колко души има във всяка палатка.
	— Не много близо — предупреди Слудиг. — Аз харесвам битките, като всеки вярващ в Бога мъж, но предпочитам малко по-добро съотношение на силите.
	— Много си мъдър — усмихна се Саймън. — Трябва да вземеш Бинабик да чиракува при теб.
	Слудиг изпръхтя.
	След като преброиха мъничките пламтящи точици, се спуснаха по-надолу по склона.
	— Имаме късмет — каза Хотвиг тихо. — Мисля, че живеещите сред камъни ще стоят на завет до лагерните си огньове тази нощ.
	Саймън потрепери, наведе се над врата на Намиращата дома и изсумтя:
	— Е, не всички живеещи сред камъни са толкова хитри.
	Когато стигнаха снежните ливади, сърцето на Саймън заудря по-силно. Въпреки страховете му, имаше нещо възбуждащо в това да си толкова близо до неприятеля, да се придвижваш безшумно в мрака само на хвърлей стрела от въоръжени мъже. Беше почти сигурен, че войските на Фенгболд вече са забелязали малката му група, че в същия този момент всички гвардейци на Еркинланд са опънали лъковете си и очите им блестят изпод шлемовете.
	Бавно обиколиха едната страна на лагера на Фенгболд, като се стараеха да се промъкват от прикритието на една горичка към друга, но горичките тук бяха неприятно редки. Чак когато приближиха до речния бряг и западния край на бивака, се почувстваха временно спасени от взиращи се очи.
	— Ако тук има по-малко от хиляда въоръжени мъже, значи съм хирка — заяви Слудиг.
	— В лагера има тритинги — каза Хотвиг. — Безродници от Езерните тритинги.
	— Как можеш да ги познаеш? — попита Саймън. От разстояние палатките не показваха никакви отличителни белези — много от тях бяха просто заслони от плат, приковани към земята и завързани за храсти или камъни. А и никой от обитателите на лагера не беше навън в това свирепо време.
	— Слушайте. — Хотвиг сви ръка до ухото си. Набразденото му от белези лице беше напрегнато.
	Саймън затаи дъх и се ослуша. Воят на вятъра надвишаваше всичко, заглушаваше дори стъпките на конете.
	— Какво да слушаме?
	— Слушайте по-внимателно — каза Хотвиг. — Това са сбруи.
	Един от мъжете до него сериозно кимна.
	Саймън се напрегна да чуе за какво говори човекът от пасищата. Стори му се, че долавя леко подрънкване.
	— Това ли? — попита той.
	Хотвиг се усмихна и се видя дупката между зъбите му.
	— Тези коне са със сбруи на Езерните тритинги — сигурен съм.
	— Можеш да познаеш какви сбруи носят по звука? — Саймън беше смаян. Нима тези равнинци имаха уши като зайци?
	— Нашите сбруи са различни като перата на птиците — каза един от тритингите. — Различни са за ушите ни толкова, колкото са вашите гласове от тези на северняците, млади вожде.
	— Как иначе ще разпознаваме собствените си коне нощем от разстояние? — Хотвиг сбърчи вежди. — В името на Четириногия, как вие, живеещите сред камъни, предотвратявате кражбите на съседите си?
	Саймън поклати глава и каза:
	— Значи знаем откъде са наемниците на Фенгболд. Но можете ли да кажете колко от хората му са тритинги?
	— Ако се съди по заслоните, повече от половината от тези войски са от безродните извън клановете — отговори Хотвиг.
	Саймън се навъси.
	— И са добри бойци, нали?
	Хотвиг кимна. Не само следи на гордост имаше в линията на челюстите му.
	— Всички хора от равнините умеят да се бият. Но тези извън клановете са най-… — той потърси подходящата дума — най-свирепи.
	— И гвардейците на Еркинланд не са по-добродушни. — Тонът на Слудиг беше кисел, но в очите му блестеше хищническа искрица. — Това ще е страшна и кървава битка, ще се срещне желязо с желязо.
	— Време е да се връщаме. — Саймън погледна към тъмната ивица на Имстрека. — Досега имахме късмет.
	Поеха отново през голата равнина. Саймън отново почувства колко са уязвими и колко са близо хилядата неприятели, и благодари на небесата, че бурното време им бе помогнало да се приближат до лагера на коне. Мисълта, че можеше да им се наложи да бягат пеша, ако ги открият, и то през виелица и сняг, беше ужасяваща.
	Стигнаха до гъсталак от оголен от вятъра бъз, безнадеждно упорстващ срещу вятъра в подножието на възвишенията, Саймън се обърна към блещукащите светлинки на лагера на Фенгболд и гневът, досега потискан от възбудата, изведнъж избликна — студена ярост при мисълта за всички тези воини, които лежаха спокойно в палатките си, като гъсеници, натъпкали се с листата на прекрасна градина; и сега си спяха в безопасност, увити в пашкулите си. Това бяха грабителите, еркинландските гвардейци, които бяха дошли да арестуват Моргенес, които бяха съборили замъка на Джосуа в Наглимунд. Водени от Фенгболд, те бяха разрушили целия Фолшайър така безразсъдно, както дете може да ритне мравуняк. И, което беше по-важно за Саймън, те го бяха прогонили от дома му — а сега искаха да го прогонят и от Сесуд’ра.
	— Някой има ли лък? — попита той внезапно.
	Един от тритингите го погледна изненадано и каза:
	— Да.
	— Дай ми го. И една стрела. — Саймън взе лъка, без да откъсва поглед от палатките на лагера. — Дай ми факлата, Хотвиг.
	Тритингът го изгледа мълчаливо, после измъкна загасналата факла от пояса си, подаде му я и тихо попита:
	— Какво ще правиш?
	Изражението му не издаваше нищо, освен спокойно любопитство.
	Саймън не отговори, съсредоточен върху това, което правеше и което щеше да направи. Смъкна се от седлото с изненадваща лекота, размота напоения с катран парцал от факлата и го намота зад върха на стрелата; върза го стегнато с парче от ремъка, който прикрепваше канукската му ножница на кръста му. Коленичи, заслонен от вятъра от тялото на Намиращата дома, и извади кремъка и огнивото.
	— Стига, Саймън. — Тонът на Слудиг беше по средата между тревога и гняв. — Свършихме работата, за която дойдохме. Какво си намислил?
	Саймън не му обърна внимание; изби искра в лепкавите гънки на парцала, омотан под върха на стрелата, раздуха я, докато пламне, после пъхна огнивото и кремъка в джоба си и се метна на седлото.
	— Чакайте ме — каза той и пришпори Намиращата дома надолу по склона. Слудиг тръгна след него, но Хотвиг протегна ръка, хвана юздата на коня му и го закова на място. Двамата започнаха оживен спор шепнешком.
	Саймън не бе имал много възможности да се упражнява в стрелба с лък и съвсем никакви пък да стреля от препускащ кон от времето на ужасната вихрена битка край Хейтстед, когато беше убит Етелбърн. Все пак сега не точността и умението бяха толкова важни, колкото желанието да направи нещо, да изпрати послание на Фенгболд и неговите самоуверени конници. Той тръсна стрелата, стиснал Намиращата дома с колене, и пламъкът се разгоря — дори му припари на пръстите. Саймън излезе на едно равно място и опъна лъка. Обърна с крака Намиращата дома в бавен кръг. Устните му мърдаха, но той не знаеше какво говори — толкова бе погълнат от кълбото пламък, което потрепваше на върха на стрелата. Пое си дъх и пусна тетивата.
	Стрелата полетя, ярка и бърза като комета, и се извиси в нощното небе като пръст, потопен в кръв, провлечен по черно платно. Сърцето на Саймън подскочи. Вятърът, след секунди почти угасил пламъка, най-после го пусна сред скупчените сенки на лагера. След миг ярко огнено цвете се издигна над една от палатките — беше пламнала. Саймън погледа малко пожара — сърцето му биеше бързо като на птица, — после обърна кобилата и я пришпори към планината.
	Не каза нищо на спътниците си. Слудиг също не го попита нищо. Всички просто се подредиха около младежа и препуснаха през тъмните планини срещу вятъра, който духаше леден в лицата им.


	— Спри вече и си лягай — каза Джосуа.
	Воршева вдигна очи — седеше до мангала и кърпеше едно наметало. Девойката от Нови Гадринсет, която й помагаше, също погледна принца, после бързо наведе очи над иглата.
	— Да легна? — попита Воршева и насмешливо килна глава. — Защо?
	— Защото… Защото така ще е по-добре.
	Воршева прокара ръка през черната си коса: гледаше го как крачи от единия до другия край на палатката и обратно — път, не по-дълъг от десет лакътя. Принцът беше достатъчно висок и можеше да застане прав само в центъра на палатката, така че крачеше странно прегърбен.
	— Не искам да си лягам, Джосуа — каза Воршева, без да откъсва поглед от него. — Какво ти е?
	Той спря и сви устни.
	— Ще е по-добре за бебето… и за теб… ако си легнеш.
	Воршева се разсмя.
	— Джосуа, стига глупости! Детето ще се роди чак към края на зимата.
	— Тревожа се за теб — каза той нажалено. — Заради студения вятър, заради тежкия живот, който водим тук.
	Тя се засмя отново, но този път в тона й имаше и острота.
	— Ние, жените от клана на Жребеца, раждаме децата си прави на пасищата, а после продължаваме работата си. Ние не сме градски жени. Какво ти става, Джосуа?
	Мършавото лице на принца пламна.
	— Защо никога не си съгласна с мен? — попита той. — Нима не съм ти съпруг? Страхувам се за здравето ти и не ми харесва да работиш толкова усилено до късно през нощта.
	— Не съм дете — сопна се Воршева. — И си имам работа. А ти защо не спреш да ходиш напред-назад? Спри най-после и поговори с мен!
	— Опитвам се, но ти ми се караш!
	— Защото ми казваш какво да правя, както се казва на дете. Не съм глупачка, макар че не умея да говоря като твоите дворцови дами.
	— Ейдон да ме порази, никога не съм казвал, че си глупачка! — извика той. В мига, в който думите излетяха от устата му, той спря да крачи възбудено, заби за миг очи в пода, после погледна Воршева и младата й помощничка. Момичето се беше свило притеснено, все едно искаше да изчезне. — Девойче — каза й той, — би ли ни оставила за малко сами?
	— Тя ми помага! — каза Воршева сърдито.
	Джосуа изгледа момичето с твърдите си сиви очи.
	— Излез.
	Девойката скочи и излетя от палатката, като изпусна дрехата, която кърпеше. Принцът я изпрати с поглед, после върна вниманието си към Воршева. Понечи сякаш да каже нещо, но спря и тръгна към изхода на палатката, като мърмореше:
	— О, Елисия!
	Беше трудно да се каже дали беше молитва, или проклятие. Джосуа излезе.
	— Къде отиваш? — извика Воршева след него.
	Джосуа присви очи в тъмнината, видя момичето до една близка палатка и се приближи до него, като свиваше и отпускаше юмрук.
	— Почакай. — И протегна ръка да докосне рамото на девойката. Тя се стресна, отстъпи и вдигна ръце, сякаш да се защити от удар.
	— Прости ми — каза той. — Беше неблагородно от моя страна да постъпвам така. Ти си много мила с Воршева и тя те харесва. Моля те, прости ми.
	— Да ти про… простя, господарю? — изфъфли девойката. — Аз? Аз съм никоя!
	Джосуа примигна.
	— Бог мери всяка душа с еднаква мярка. Сега, моля те, иди в палатката на отец Странгиард ей там. При него ще е топло и съм сигурен, че ще ти даде да хапнеш и пийнеш. Ще дойда да те взема, когато свърша разговора с жена си. — Тъжна, уморена усмивка пропълзя по слабото му лице. — Понякога съпрузите трябва да имат малко време да останат сами, без значение дали са благородници.
	Девойката се опита да направи реверанс, но беше притисната толкова плътно до палатката, че не успя.
	— Да, принц Джосуа.
	— Е, върви. — Джосуа гледа след нея, докато тя бързаше по заснежената земя към палатката на Странгиард, после се обърна и се върна при Воршева.
	Тя го погледна. Любопитството й явно се смесваше с гняв. Той й каза какво е направил.
	— Ти си най-странният човек, когото съм познавала. — Тя пое дълбоко дъх, после сведе глава към шиенето си.
	— Щом силните могат да тормозят слабите без срам, по какво тогава се различаваме от зверовете?
	— Да се различаваме? — Тя все още избягваше погледа му. — Как да се различаваме? Брат ти ни преследва с войници. Хора умират, жени умират, деца умират — всичко заради пасища, титли и знамена. Ние сме зверове, Джосуа. Не си ли го разбрал? — Тя го погледна, по-меко този път, като майка — дете, което още не е научило суровите уроци на живота. После поклати глава и пак се зае с кърпенето.
	Принцът седна сред купчината възглавници и одеяла, потупа мястото до себе си и каза:
	— Ела седни до мен.
	— Тук е по-топло, близо е до мангала. — Воршева изглеждаше погълната от шиенето.
	— Няма да е по-студено и ако седнем тук заедно.
	Воршева въздъхна, стана, отиде до него и се отпусна на възглавниците. Загледаха покрива на палатката, хлътнал под тежестта на снега.
	— Извинявай — каза Джосуа. — Не исках да бъда груб. Но се тревожа. Страхувам се за здравето ти, за здравето на детето.
	— Защо мъжете смятат, че те са храбри, а жените са слаби? Жените виждат повече кръв и болка, отколкото мъжете през целия си живот, ако не се бият — а това е безсмислена кръв. — Воршева се смръщи. — Жените се справят с болките, които са неизбежни.
	Джосуа не отговори. Вместо това плъзна ръка около раменете й и пръстите му заиграха с тъмните й къдрици.
	— Няма нужда да се страхуваш за мен — каза тя. — Жените от клановете не са слаби. Аз няма да плача. Ще износя детето ни и то ще бъде силно и здраво.
	Джосуа помълча, после дълбоко пое дъх.
	— Упреквам се. Не ти дадох възможност да разбереш какво правиш.
	Тя рязко се обърна да го погледне, лицето й се изкриви от страх. После свали ръката му от косата си и я стисна.
	— Какво имаш предвид? Кажи ми!
	Той се двоумеше; търсеше думи.
	— Да си съпруга на принц е различно от това да си любовница на принц.
	Тя се отдръпна, за да може да се обърне и да го погледне в очите.
	— Какво говориш? Че ще доведеш друга жена, за да заеме мястото ми? Ще убия и теб, и нея, Джосуа, кълна се в клана си!
	Той се засмя, макар че в този миг тя изглеждаше напълно способна да осъществи заплахата си.
	— Не, нямам това предвид. Съвсем не. — Погледна я и усмивката му изчезна. — Моля те, любима, никога не си мисли подобни неща. — Той отново стисна ръката й. — Исках да кажа само, че като жена на принц ти не си като другите жени и детето ни не е като другите деца.
	— Е, и? — Страхът още не си беше отишъл. Още не се беше успокоила.
	— Не мога да позволя нещо да се случи на теб или на нашето дете. Ако загина, животът, който носиш в себе си, може да се окаже последната останала брънка с предишния свят.
	— Какво значи това?
	— Значи, че нашето дете трябва да живее. Ако не успеем, ако Фенгболд ни победи, или дори ако оцелеем в тази битка, но аз загина — тогава нашето дете трябва да отмъсти за нас. — Той разтри челото си. — Не, нямах това предвид. То е по-важно от отмъщение. Нашето дете може да се окаже последната светлинка срещу една епоха на мрак. Ние не знаем дали Мириамел ще се върне при нас и дори дали е жива. Ако е загинала, тогава един син на принца или една негова дъщеря — тоест внукът или внучката на Престър Джон, ще издигне единственото знаме, което може да обедини съпротивата срещу Елиас и неговите безбожни съюзници.
	Воршева въздъхна облекчено.
	— Казах ти, че жените на тритингите раждат силни деца. Не трябва да се безпокоиш — нашето дете ще живее и ти ще се гордееш с него. И ние ще победим тук, Джосуа. Ти си по-силен, отколкото мислиш. — Тя се притисна до него. — Прекалено много тревога има в теб.
	Той въздъхна.
	— Моля се да си права. Усирис, има ли нещо по-лошо от това да си владетел! Как ми се иска просто да се махна!
	— Няма да го направиш. Моят съпруг не е страхливец. — Тя го изгледа, сякаш да провери дали не е някой самозванец, после отново се отпусна в прегръдката му.
	— Права си. Това е моят жребий — моето изпитание може би… моето собствено Дърво. И всеки гвоздей е наистина остър и студен. Но дори осъденият има право да мечтае за свобода.
	— Не говори така — каза тя, сгушена в рамото му. — Носи лош късмет.
	— Мога да спра да говоря, любов моя, но не мога така лесно да спра мислите си.
	Тя свря главата си в него като птиче.
	— Успокой се.


	Най-лошото от бурята беше отминало далече на югоизток. Луната, макар и забулена и невидима, все пак пръскаше достатъчно светлина, за да придаде на снега лек блясък и цялата речна долина между Гадринсет и Сесуад’ра сякаш беше поръсена с прах от диаманти.
	Саймън гледаше снежните фонтани, които изригваха изпод копитата на коня на Слудиг, и се питаше дали ще доживее до време, когато ще си спомня тази година. Какъв ли щеше да стане, ако по някаква странна случайност успееше да оцелее? Рицар, разбира се, което само по себе си вече беше такова постижение, че си го беше въобразявал само в най-детинските си фантазии — но какво прави един рицар? Бие се за своя сеньор, разбира се, но Саймън не искаше да мисли за войни. Ако един ден настъпеше мир, ако той доживееше да го види — две възможности, които изглеждаха печално далечни — що за живот щеше да води?
	Какво правеха рицарите? Управляваха владенията си, ако имаха земя. Това беше горе-долу като да си фермер, нали? Не изглеждаше много героично, но да се върнеш вкъщи след цял ден под дъжда на нивата изведнъж му се стори много привлекателно. Да смъкнеш наметалото и ботушите, да нахлузиш чехлите и да седнеш до пламтящия огън. Някой да ти поднесе вино и да го стопли с нажежения ръжен — но кой? Жена? Съпруга? Той се опита да призове подходящо лице от мрака, но не успя. Дори Мириамел, ако загубеше наследството си и се съгласеше да се омъжи за прост прислужник, и ако избереше него, разбира се — с други думи, ако реките потечаха към изворите си и рибите полетяха — Мириамел нямаше да е, той го разбираше, такъв тип жена, която да чака спокойно вкъщи съпругът й да се върне от полето. Да си я представи така беше все едно да мисли за прекрасна птица с вързани крила.
	Но ако не се оженеше и си нямаше семейство, какво тогава? Мисълта за турнирите — този връх в рицарските пролетни и летни забавления, който беше занимавал развълнуваното му въображение от години, сега почти го отвращаваше. Че здрави хора се нараняват без никаква причина, губят си очите и крайниците и дори живота заради едната игра, когато светът и без това е толкова ужасно и опасно място — сега това го вбесяваше. „Война наужким“ бе нарекъл някой турнирите, сякаш който и да е чист спорт, колкото и рискован да е, би могъл да се приближи до ужаса на събитията, които Саймън беше видял. Войната бе като силна буря или земетресение, нещо ужасно, с което не бива да си играеш. Да я имитираш беше почти богохулство. Да се упражняваш в атакуване и фехтовка е нещо, което вършиш, за да останеш жив, ако те връхлети война. Когато всичко това свършеше — ако въобще свършеше, — Саймън искаше да се махне възможно най-далече от войната — било истинска, било „наужким“.
	Но човек невинаги търси война, болка и ужас, мислеше той. Смъртта наистина няма нужда да бъде издирвана. Така че не трябваше ли един рицар винаги да е готов да изпълни дълга си, като защитава себе си и другите? Така казваше сър Деорнот, а той не беше човек, който се бие без нужда или с радост. А какво беше казал веднъж доктор Моргенес за великия Камарис? Че надувал прочутия си боен рог Селиан не за да повика на помощ или да се прослави, а за да извести на враговете си, че идва, за да могат да избягат. Моргенес беше писал десетки пъти в книгата си, че за Камарис битките не били удоволствие, че могъщото му умение да се бие било само бреме за него, тъй като му пращали нападатели и го принуждавали да убива, когато не е искал. Тук имаше парадокс. Колкото и опитен да си, винаги ще се намери някой, който иска да те изпита. Така че какво е по-добро — да се готвиш за война или да я избягваш?
	Буца сняг падна на главата му от един клон и, сякаш беше жива, избегна дебелия му шал и се хлъзна с лекота по врата му. Саймън ахна, после бързо се огледа с надежда, че никой от останалите не го е чул да издава този немъжествен звук. Никой не гледаше към него. Вниманието на спътниците му изглеждаше приковано към сребристосивите планини и призрачните дървета.
	И така, кое беше по-доброто? Да избягваш войната или да станеш толкова силен, че никой да не може да те нарани? Моргенес му бе казвал, че такива проблеми са работа на кралските особи, въпроси, които държат добрите монарси будни нощем, когато всичките им поданици спят. Когато Саймън се оплака от такъв мъгляв отговор, докторът се бе усмихнал тъжно.
	— Този отговор наистина е незадоволителен, Саймън — бе казал старецът. — Такива са и всички възможни отговори на подобни въпроси. Ако имаше правилни отговори, светът щеше да е подреден като катедрала — дялан камък върху дялан камък, всичко гладко и чисто — и всичко твърдо и неподвижно като стените на „Свети Сутрин“. — И бе вдигнал халбата си с бира в нещо като наздравица. — Но би ли имало любов в такъв свят, Саймън? Красота и чар, без грозота, с която да ги сравняваш? Що за място би бил свят без изненади? — Старецът бе отпил продължително, бе избърсал устата си и бе сменил темата. Саймън не беше мислил след това върху думите му — до този момент.
	— Слудиг! — Гласът на Саймън беше стряскащо висок, тъй като прекъсна дългото мълчание.
	— Какво? — Слудиг се извъртя на седлото си, за да го погледне.
	— Би ли живял в свят без изненади? Имам предвид и без добри, и без лоши?
	Римърсгардецът го изгледа, после изръмжа:
	— Я стига глупости!
	И смуши коня си покрай един грамаден камък, застанал непоколебимо сред белите преспи.
	Саймън сви рамене. Хотвиг, който също се бе обърнал, го изгледа внимателно, после отново се обърна напред.
	Мислите му не го напуснаха обаче. Докато Намиращата дома тежко пухтеше под него, Саймън си спомни късче от неотдавнашен сън — поляна с трева, чийто цвят беше толкова равномерен, че сякаш беше нарисувана, небе толкова студено и непроменливо, сякаш беше къс порцелан — и всичко наоколо беше вечно и мъртво като камък.
	„Ще предпочета изненадите — реши Саймън. — Дори и лошите“.


	Първо чуха музиката — тънка, пронизителна мелодия, която се извиваше на талази през воя на вятъра. Когато се спуснаха по склона в чашата на долината около Сесуад’ра, видяха малък огън, запален на брега на голямото черно езеро, което обкръжаваше хълма. Малка кръгла фигурка се надигна край него, обвита в сянка, с очертан от огъня силует, и отпусна костената си флейта.
	— Чухме те да свириш — каза Саймън. — Не се ли безпокоиш, че и някой друг може да те чуе? Някой недоброжелател?
	— Имам си защита. — Бинабик се усмихна малко криво. — Значи се върнахте. — Говореше прекалено спокойно, сякаш тревогата беше абсолютно последното нещо, което би изпитал. — Всички ли сте добре?
	— Да, Бинабик, добре сме. Часовоите на Фенгболд изобщо не ни усетиха. Стояха до огньовете си.
	— Като мен значи — каза тролът. — Лодките са ей там. Ще благоволите ли да си починете и да се стоплите, или ще тръгнем веднага?
	— Трябва да отнесем на Джосуа новините възможно най-скоро — каза Саймън. — Фенгболд има около хиляда души. Хотвиг казва, че почти половината от тях са наемници тритинги. — Вниманието му бе привлечено от една сянка, която мина покрай тъмния бряг. Беше Куантака — хлъзгаше се покрай водата като капка живак. Вълчицата се обърна да го погледне — очите й отразяваха светлината на огъня — и Саймън кимна. Да, Бинабик наистина беше защитен: никой не би могъл да се промъкне до господаря на Куантака, без първо да си има работа с нея.
	— Това не е истински добра новина, но си мисля, че би могла да е и по-лоша — каза Бинабик, докато сглобяваше тояжката си. — Върховният крал би могъл да хвърли всичките си сили срещу нас, както направи в Наглимунд. — Той въздъхна. — И все пак хиляда воини са доста голяма сила. — Тролът пъхна сглобената тояжка под колана си и хвана юздите на Намиращата дома. — Джосуа отиде да си легне, но мисля, че си прав: трябва да отидете право горе. По-добре всички да се придвижим към безопасността на Камъка. Дори ако войските на краля са още далече, това място е диво и си мисля, че бурята може да довее странни неща в нощта.
	Саймън потрепери.
	— Хайде тогава да се спасим от нощта в някоя топла палатка.
	Последваха Бинабик надолу до ръба на езерото. То имаше някакъв странен гланц.
	— Защо водата изглежда така? — попита Саймън.
	Бинабик направи гримаса.
	— Това е пък моята новина, макар да ми е неприятно да ви го кажа. Боя се, че тази буря ни донесе повече злини, отколкото предполагахме. Нашият ров, както бихте казали вие, живеещите в замъци, замръзва.
	Слудиг изруга.
	— Но езерото е нашата най-добра защита срещу войските на краля!
	Тролът сви рамене.
	— Е, още не е замръзнало съвсем, иначе щяхме да имаме ужасни затруднения с лодките. Може би ще се размръзне и тогава отново ще ни е защита. — Лицето му, както и лицето на Слудиг, подсказваше, че това не е много вероятно.
	На ръба на езерото чакаха две големи лодки.
	— Хората и вълците да се качат на тази — каза Бинабик и посочи. — На другата ще са конете и един човек да ги наглежда. Макар че, Саймън, мисля си, че твоята кобила е била с Куантака достатъчно, за да понесе пътуването в нашата лодка.
	— Ти за мен трябва да се безпокоиш, троле — изръмжа Слудиг. — Харесвам лодките още по-малко от вълците, а не харесвам вълците много повече, отколкото ги харесват конете.
	Бинабик махна презрително с малката си ръка.
	— Шегуваш се, Слудиг. Куантака е рискувала живота си заради теб доста често, това поне го знаеш.
	— Значи сега аз трябва да рискувам отново своя в една от проклетите ти лодки — изръмжа римърът, но като че ли се усмихна. Саймън за пореден път се изненада от странното другарство, което явно се беше появило между Бинабик и северняка. — Е, добре тогава — каза Слудиг. — Но ако паднеш и почнеш да се давиш, ще съм последният, който ще скочи след теб.
	— Троловете — каза Бинабик с подчертано достойнство — не се дават.
	После извади една главня от огъня, загаси го с няколко шепи сняг, покатери се в по-близката лодка и подметна:
	— Факлите ви са прекалено ярки. Загасете ги. Нека се наслаждаваме на тази нощ, когато най-после могат да се видят няколко звезди. — Запали закритата с рог лампа на предната част на лодката, после предпазливо пристъпи от едната разклатена палуба на другата и запали и лампата на втората лодка. Светлината на лампите, лунна и ведра, се разля по водата, когато Бинабик пусна главнята зад борда. Саймън и спътниците му загасиха факлите си и последваха трола в лодката.
	Един от хората на Хотвиг се качи на втората лодка да превози конете, но Намиращата дома, както бе казал Бинабик, не изглеждаше ни най-малко притеснена от присъствието на Куантака и можеше да пътува с останалата компания. Така че тя застана на кърмата на първата лодка и загледа другите коне отзад като графиня, която наблюдава група пияници, пируващи под балкона й. Куантака се сви в краката на Бинабик с изплезен език и започна да следи с очи Слудиг и Хотвиг, които хванаха веслата. Надигна се мъгла и в един миг сушата зад тях изчезна и двете лодки се понесоха през подземен свят между мъглата и черната вода.
	На повечето места ледът беше само тънка корица над водата, трошлив като захарче. Когато носът на лодката го пробиваше, той пращеше и прозвънваше — нежен, но изнервящ звук, от който Саймън настръхваше. Небето над главите им се беше поизчистило и тук-там наистина можеха да се видят звезди, проблясващи в мрачината.
	— Вижте — тихо каза тролът. — Докато хората се готвят за битка, Седа все още се занимава със своите работи. Още не е хванала съпруга си Кикасут, но не престава да опитва.
	Саймън седеше до него и се взираше в дълбокия кладенец на небето. Освен мекото хрущене на ледената корица над водата и някой случаен глух удар, когато улучваха по-едро парче плаващ лед, долината беше неестествено тиха.
	— Какво е това? — попита Слудиг рязко. — Ей там.
	Саймън се обърна. Римърсгардецът сочеше над водата към тъмния край на Алдхеорте, който стоеше като стена на замък над северния бряг на езерото.
	— Нищо не виждам — прошепна Саймън.
	— Скри се — каза Слудиг ядосано, като че ли Саймън го бе казал от неверие, а не от невъзможност да види. — Имаше светлини в гората. Видях ги.
	Бинабик също бе вперил поглед в мрака.
	— Това е близо до мястото, където се намира град Енки-е-Шао’сейе, или поне това, което е останало от него.
	И Хотвиг се придвижи напред и лодката леко се разклати. Саймън си помисли, че е хубаво, че Намиращата дома стои мирно на кърмата, иначе плоскодънката щеше да изгуби равновесие.
	— В призрачния град? — Насечените с белези черти на тритинга изведнъж станаха детски и малко уплашени. — Видял си светлини там?
	— Видях — каза Слудиг. — Кълна се в кръвта на Ейдон, че ги видях. Но вече изчезнаха.
	— Хм! — Бинабик изглеждаше смутен. — Може да е било някакво отражение от лампите ни от някаква огледална повърхност в стария град.
	— Не. — Слудиг беше твърд. — Бяха по-ярки от нашите лампи. Но угаснаха!
	— Магьоснически светлини — каза Хотвиг навъсено.
	— Възможно е също — предположи Бинабик — да си ги зърнал само за миг през дърветата или разрушените здания, а след това сме отминали мястото, откъдето се виждат. — Той се замисли за момент, после се обърна към Саймън. — Джосуа ти възложи днешната задача, Саймън. Трябва ли да се върнем, за да проверим дали отново ще зърнем тези светлини?
	Саймън се опита да реши кое е най-доброто, но наистина не искаше да знае какво има на отвъдната страна на черната вода. Не и тази нощ.
	— Не. — Опита се да го каже решително и твърдо. — Няма да ходим да гледаме. Не когато имаме новини, които са нужни на Джосуа. Ами ако е разузнавателна част на Фенгболд? Колкото по-малко от нас видят, толкова по-добре. — Изразено по този начин, всичко звучеше доста разумно. За миг той почувства облекчение, но то бързо бе последвано от срам, че се опитва фалшиво да направи впечатление на тези хора, които бяха рискували живота си под негово командване. — И освен това — добави той, — аз съм уморен и разтревожен — не, всъщност съм изплашен. Беше трудна нощ. Нека се върнем и кажем на Джосуа какво сме видели, в това число и за светлините в гората. Принцът ще реши. — Внезапно усети нещо огромно зад рамото си, бързо се обърна, разтреперан, и видя гигантската маса на Сесуад’ра, възправяща се от водата. Бе се появила толкова неочаквано от мъглата, сякаш би могла точно в този момент да е изникнала изпод обсидиановата повърхност на езерото като скачащ кит. Саймън стоеше и я гледаше с отворена уста.
	Бинабик погали широката глава на Куантака.
	— Мисля си, че Саймън говори разумно. Принц Джосуа ще трябва да реши какво да се прави с тази мистерия.
	— Видях ги — каза Слудиг ядосано, но поклати глава, сякаш вече не беше толкова сигурен.
	Лодките продължиха напред. Гористият бряг изчезна зад тях под обвиващата го мъгла като сън, избледняващ пред светлината и шумовете на утринта.


	Деорнот наблюдаваше как Саймън докладва. Откри, че го харесва. Младежът беше въодушевен и възбуден от новите си отговорности; е, сивата утринна светлина се отразяваше в очи, които бяха може би малко прекалено блестящи за сериозността на обсъжданите въпроси — войската на Фенгболд и нейното съкрушително превъзходство в хора, въоръжение и опит — но Деорнот с удоволствие отбеляза, че юношата не прибързва с обясненията си, не скача към необосновани заключения и обмисля грижливо отговорите си на въпросите на принц Джосуа. Този новоизпечен рицар явно бе видял и чул много през краткия си живот, и бе внимавал. Когато Саймън свърши и Слудиг и Хотвиг кимнаха утвърдително след заключенията му, Деорнот откри, че също кима. Макар че брадата на Саймън още беше юношески пилешки пух, опитното око на Деорнот съзря под него зараждането на един достоен мъж. Помисли си, че един ден момчето може да стане пример, който другите да следват за свое добро.
	Джосуа провеждаше съвета пред палатката си; пламтящият огън държеше сутрешния студ настрана. Докато принцът питаше и слушаше, Фреозел, якият полицай на Нови Гадринсет, се прокашля, за да привлече вниманието му.
	— Да, Фреозел?
	— Забелязвам, сир, че всичко, което казва твоят рицар… ами… то е като онова, дето ни каза кметът.
	Саймън се обърна към фолшайъреца.
	— Кметът ли? Кой е той?
	— Хелфгрим, бившият кмет на Гадринсет — обясни Джосуа. — Дойде малко след като вие потеглихте. Избягал от лагера на Фенгболд. Болен е и наредих да спи, иначе щеше сега да е с нас. Вървял е дълго в студа, а и хората на Фенгболд са се отнесли много зле с него.
	— Както казах, ваше височество — продължи Фреозел, учтив, но решителен — онова, което каза сър Сеоман, подкрепя всички думи на Хелфгрим. Така че щом Хелфгрим казва, че знае как, къде и кога ще нападне Фенгболд… — младият мъж сви рамене — ами май че трябва да го послушаме.
	— Приемам мнението ти, Фреозел. Казваш, че кметът заслужава доверие, а ти и другите фолшайърци го познавате най-добре. — Джосуа огледа другите около огъня. — Какво мислите? Гелое?
	Магьосницата бързо вдигна поглед, изненадана. Беше се загледала в подскачащите пламъци.
	— Нямам претенции за военен стратег, Джосуа.
	— Знам, но ти си проницателен познавач на хората. Каква тежест можем да придадем на думите на кмета? Имаме твърде малко сили — не можем нищичко да пропиляваме в рискована игра.
	Гелое се замисли за малко.
	— Говорих с него твърде кратко, Джосуа, но ще ти кажа едно: в очите му има мрак, който не ми харесва, някаква сянка. Съветвам те много да внимаваш.
	— Сянка? — Джосуа я изгледа напрегнато. — Би ли могла тя да е белег на страданията му, или казваш, че съзираш в него предателство?
	Горската жена поклати глава.
	— Не, не мога да отида толкова далече, че да говоря за предателство. Разбира се, че би могло да бъде и от болката. Но може и да е объркан и това, което виждам, да е мислене, скрито от самото себе си, скрито зад въобразяването, че знаеш какво мислят и правят големите. Но внимавай, Джосуа.
	— Гелое е мъдра, сир — бързо каза Деорнот, — но не трябва да направим грешката да бъдем толкова предпазливи, че да не използваме това, което може да ни спаси.
	Още докато говореше, Деорнот се питаше дали е загрижен, че магьосницата може да тласне господаря му към пасивност, или просто не обръща достатъчно внимание на възможната истина в думите й. И все пак в тези последни дни беше важно да се поддържа решителността на Джосуа. Ако принцът бъдеше смел и непоколебим, щеше да преодолее множество дребни грешки — това, според опита на Деорнот, беше пътят на войната. Ако Джосуа се двоумеше и колебаеше прекалено дълго по този въпрос или по всеки друг, щеше да унищожи и малкото боен дух, останал сред оцелелите в Нови Гадринсет.
	— Предлагам да чуем най-внимателно какво има да предложи кметът Хелфгрим — заяви рицарят.
	Хотвиг се изказа в негова подкрепа, а Фреозел вече явно се беше съгласил. Другите си мълчаха, макар че Деорнот не можеше да не отбележи, че кръглото лице на трола Бинабик е неспокойно — той ровеше в огъня с една дълга пръчка. Дребосъкът гласуваше твърде голямо доверие на Гелое и нейните магьосничества, помисли си Деорнот. Но това все пак беше нещо друго. Беше война.
	— Смятам да поговоря с кмета довечера — каза най-после Джосуа. — При положение, че има достатъчно сили за това, имам предвид. Както казваш, Деорнот, не можем да си позволим да сме толкова горди, че да не приемаме помощ. Ние сме в нужда, а Бог, както се казва, дава на децата си това, от което се нуждаят, ако вярват в Него. Но няма да забравя думите ти, Гелое. Това също би означавало да захвърлиш ценен подарък.
	— Извини ме, принц Джосуа — каза Фреозел. — Ако си свършил с това, има друго, за което трябва да кажа.
	— Разбира се.
	— Имаме още проблеми, а не само приготвяне за бой — каза фолшайърецът. — Храната е ужасно оскъдна. Ловяхме риба, но сега се заледи и не можем да правим дори това. Всеки ден ловците ходят все по-далече и се връщат с все по-малко дивеч. Тази жена — той кимна към Гелое — ни помогна да намерим растения и плодове, дето не знаехме, че стават за ядене, но това е само капка в морето. — Той замълча и преглътна, неспокоен, че говори толкова нападателно, но решен да каже каквото трябва. — Дори ако победим и отблъснем обсадата… — при тези думи Деорнот усети как почти недоловимо потреперване премина по кръга, — няма да можем да издържим зимата.
	Оголеността на това заявление потопи импровизирания съвет в мълчание.
	— Това, което казваш, всъщност не е изненада — каза най-после Джосуа. — Повярвай ми, знам как гладуват хората ни. Надявам се, че новодошлите в Нови Гадринсет са наясно, че нито ти, нито аз, нито другите тук ядем повече от тях.
	Фреозел кимна.
	— Те знаят, принце, и това спира всякакви мърморения и оплаквания. Но когато хората гладуват, не ги интересува дали и други гладуват. Те ще си отидат. Някои вече си отидоха.
	— Божичко! — извика Странгиард. — Но къде биха могли да отидат? О, горките!
	— Няма значение. — Фреозел поклати глава. — Може да се влачат след войската на Фенгболд и да просят остатъци или да са тръгнали обратно през равнините към Еркинланд. Малцина заминаха. Засега.
	— Ако победим — каза Джосуа, — ще се преместим. Така смятах да направим и това само показва, че бях прав. Ако вятърът издуе платната ни, ще сме луди, ако не го използваме. — Той поклати глава. — Винаги все нови неприятности. Страх и болка, смърт и глад — за колко неща трябва да отговаря брат ми!
	— Не е само той, принц Джосуа — каза Саймън с изопнато от гняв лице. — Не кралят предизвика тази буря.
	— Така е, Саймън, прав си. Не можем да си позволим да забравяме съюзниците на брат ми. — Джосуа явно се сети за нещо, защото се обърна към младия рицар. — Нали каза, че сте видели светлини на северния бряг?
	— Само Слудиг ги видя — но сме сигурни, че ги имаше — каза Саймън, после хвърли поглед към римърсгардеца, който слушаше внимателно. — Помислих, че е по-добре да ти кажем, преди да предприемем нещо.
	— Това е поредната загадка. Може да е някаква хитрина на Фенгболд, някакъв опит да ни обходи във фланг. Но това няма голям смисъл.
	— Особено когато главната му войска е толкова далече — добави Деорнот. „Във всеки случай не прилича на методите на Фенгболд — помисли си той. — Херцогът на Фолшайър никога не е бил хитрец“.
	— Струва ми се, Саймън, че това може да са твоите приятели ситите — да идват да се присъединят към нас. Добре би било да е така! — Джосуа вдигна вежда. — Нали си разговарял с твоя принц Джирики?
	Бузите на младежа пламнаха в ярко алено.
	— Аз… Да, разговарях — измънка Саймън. — Не трябваше да го правя.
	— Това е друг въпрос — каза сухо Джосуа. — Твоите провинения, каквито и да са, не са за това събрание. По-скоро искам да знам мислиш ли, че биха могли да са те?
	— Вълшебните хора? — изтърси Фреозел. — Това момче приказва с вълшебните хора?
	Саймън наведе смутено глава.
	— Джирики каза, че ще мине много време, докато се присъедини към нас, дори ако би било възможно. Също — и не мога да потвърдя това, ваше височество, то е само усещане — мисля, че ще ми съобщи някак, ако тръгне да ни окаже помощ. Джирики знае колко нетърпеливи сме ние смъртните. — Той се усмихна тъжно. — Знае обаче и колко би повдигнала духа ни вестта, че те идват.
	— Милостиви Ейдон! — Фреозел все още беше смаян. — Вълшебните хора!
	Джосуа кимна замислено.
	— Е, ако хората, които са запалили тези светлини, не са приятели, значи са врагове — макар че, като се замисля, може би сте видели огньовете на някои от тези, за които каза Фреозел, на избягалите от Сесуад’ра. — Той се намръщи. — Ще помисля и за това. Може би ще изпратим разузнавачи утре. Не ми се ще да остана в неведение кой би могъл да дели с нас това малко ъгълче на Остен Ард. — Той се изправи, изтупа пепелта от панталоните си и пъхна чукана на дясната си ръка под наметалото си. — Това е всичко. Вървете да си намерите нещо за закуска.
	Принцът се обърна и влезе в палатката си. Деорнот го изпрати с поглед, после огледа върха на хълма. Изправените скали се мержелееха в сивкава мъгла, сякаш Сесуад’ра плуваше в море от небитие. Той се намръщи от тази мисъл и се приближи до огъня.


	Доктор Моргенес стоеше пред Саймън, облечен като за дълъг път — с наметало с качулка с пискюл. Белези от изгорено бяха почернили подгъва му, сякаш докторът беше яздил през пламъци. Много малко от лицето на стареца можеше да се види в тъмната дълбина на качулката — проблясване на очилата му, бялото сияние на брадата му. Като се изключеше това, лицето на доктора беше само загатване, сянка. Зад Моргенес нямаше нищо, само завихрено петно от бисерно небитие, като центъра на вихрушка.
	„Не е достатъчно само да отвръщаш на удара, Саймън — каза гласът на доктора, — дори ако се биеш само за да оцелееш. Трябва да има още нещо“.
	„Още нещо? — Колкото и да му беше приятно да види този сънуван Моргенес, Саймън някак си разбра, че има само мигове да чуе какво му казва старецът. Безценното време се изнизваше. — Какво значи «още нещо»?“
	„Значи, че трябва да се бориш за нещо. Иначе си само едно сламено плашило в нива — можеш да плашиш гаргите, можеш дори да ги убиеш, но никога няма да ги победиш. Не можеш да замеряш с камъни всички гарги на света“.
	„Да убивам гарги? Какво искаш да кажеш?“
	„Да мразиш не е достатъчно, Саймън… Никога не е достатъчно“.
	Старецът сякаш се готвеше да каже още нещо, но бялата пустота зад него изведнъж бе разсечена от голяма вертикална сянка, която като че ли израстваше от самото небитие. Макар и нематериална, сянката все пак изглеждаше потискащо тежка — гъста колона мрак, която би могла да е кула, или дърво, или отвесният профил на приближаващо колело. Тя разцепваше пустотата зад доктора отчетливо като хералдичен знак.
	„Моргенес! — извика Саймън, но в съня му гласът му беше неочаквано слаб, почти заглушен от тежестта на дългата сянка. — Докторе! Не си отивай!“
	„Трябваше да си отида много отдавна — извика старецът също с немощен глас. — Ти си свършил работата без мен. И помни — фалшивият пратеник! — Гласът на доктора внезапно се хлъзна нагоре до такава височина, че се превърна в пронизителен писък. — Фалшив! — извика той. — Фаааалшиииив!“
	Фигурата му започна да се сгърчва и свива, наметалото шляпаше обезумяло. Най-после старецът изчезна. Там, където беше стоял, размахваше крила мъничка сребърна птичка. Тя внезапно се стрелна в пустотата, като кръжеше първо по посока на слънчевото въртене, после обратно, докато не се превърна в точица. След миг изчезна.
	„Докторе! — Саймън гледаше след птичката. Той посегна, но нещо задържаше ръцете му, някакво тежко бреме, което се вкопчи в него и го задърпа надолу, сякаш млечната празнота беше станала тежка като прогизнало одеяло. Той се бореше с него. Не! Върни се! Трябва да знам още!…“


	— Аз съм, Саймън! — прошепна Бинабик. — По-тихо! — Тролът натискаше раменете на младежа. — Спри! Ако продължиш да се бориш насън, пак ще ме удариш по носа.
	— Какво?… — Саймън спря да размахва ръце. — Бинабик?
	— Ами почти ми счупи носа, какво! — Тролът подсмъркна. — Приключи ли с мятането на ръцете и краката си?
	— Събудих ли те? — попита Саймън.
	Бинабик го пусна.
	— Не. Аз дойдох да те събудя — това е истината. Но какъв беше тоя сън, та толкова те разтревожи и изплаши?
	Саймън поклати глава.
	— Няма значение. И без това не си го спомням добре.
	Всъщност помнеше всяка дума, но искаше да помисли повече върху съня, преди да го обсъди с Бинабик. Моргенес бе изглеждал по-жив в този сън, отколкото в другите, по-истински. По някакъв начин това беше нещо като последна среща с любимия му доктор. Саймън беше станал скъперник по отношение на малкото неща, които наричаше свои, и не искаше да ги дели с никого.
	— Защо ме събуди? — Той се прозина, за да прикрие смяната на темата. — Не съм на пост тази нощ.
	— Вярно е. — Изненадващата усмивка на Бинабик беше като бледо петно в светлината на загасващите въглени. — Но искам да станеш, да се обуеш, да се облечеш и да дойдеш с мен.
	— Какво? — Саймън седна и се ослуша да чуе шум от тревога или нападение, но не чу нищо по-силно от вечния вятър. Легна пак и се сгуши с гръб към трола. — Никъде не искам да ходя. Уморен съм. Остави ме да се наспя.
	— Ще се убедиш, че си струва неприятностите.
	— Какво е станало? — измърмори младежът.
	— Тайна. Много вълнуваща.
	— Кажи ми я като стана. Обещавам много да се развълнувам.
	— Саймън! — Тонът на Бинабик стана малко по-неприветлив. — Не бъди толкова мързелив. Това е много важно! Толкова ли ми нямаш доверие?
	Саймън изръмжа, сякаш цялата тежест на земята се бе стоварила върху раменете му, обърна се и седна.
	— Наистина ли е важно?
	Бинабик кимна.
	— И няма да ми кажеш какво е?
	Бинабик поклати глава.
	— Сам ще видиш.
	Саймън го изгледа. Тролът изглеждаше неестествено весел за този мрачен час на нощта.
	— Каквото и да е станало, явно много добре се е отразило на настроението ти — изръмжа младежът.
	— Хайде. — Бинабик стана, беше възбуден като дете на Ейдонманса. — Вече оседлах Намиращата дома. Куантака също чака с огромно вълчо търпение. Хайде!
	Саймън нахлузи ботушите и облече дебелата вълнена риза. После се загърна със стопленото от леглото наметало и се запрепъва след Бинабик. Щом обаче излезе от палатката, едва не се обърна да се мушне пак вътре.
	— Дяволска работа! — изруга той. — Студено е!
	Бинабик сви устни, като чу ругатнята, но не каза нищо. Сега, когато Саймън беше посветен в рицарство, тролът, изглежда, беше решил, че вече е пораснал и може да ругае, щом иска. Вместо това дребосъкът посочи Намиращата дома, която стоеше и риеше с крак снега на няколко крачки от тях, обляна от светлината на факла, забодена в преспата. Саймън отиде до нея, погали я по носа и прошепна няколко гальовни думи в топлото й ухо, после тромаво се покатери на седлото. Тролът тихо подсвирна и Куантака безшумно изникна от тъмнината. Бинабик вплете пръсти в гъстата й сива козина и скочи на широкия й гръб, после се наведе, взе факлата и подкара вълчицата напред.
	Излязоха от гъсто разположените палатки, минаха през Огнената градина, в която вятърът вихреше малки въртопчета от сняг над плочите, после покрай Дома на раздялата, където стояха двама часовои. Малко зад въоръжените мъже имаше изправен камък — отбелязваше края на широкия път, който се виеше надолу от върха. Часовоите, опаковани срещу студа така, че се виждаше само блясъкът на очите им изпод шлемовете, вдигнаха копията си за поздрав. Саймън им махна озадачено.
	— Не изглеждат много любопитни. Къде отиваме?
	— Ще видиш. — Бинабик се усмихна тайнствено.
	Небето беше почти чисто и когато тръгнаха надолу по ронливите камъни на стария ситски път, Саймън погледна нагоре и видя, че звездите са се върнали. Беше ободряваща гледка, макар че той с изумление откри, че нито една не му е съвсем позната. Луната, появила се за момент иззад ивица облаци, му показа, че е по-рано, отколкото си бе помислил отначало — може би само няколко часа след залез. И все пак беше достатъчно късно и почти целият Нови Гадринсет си беше легнал. Къде по дяволите го водеше Бинабик?
	На няколко пъти; докато обикаляха скалата по спирала, му се стори, че вижда искрящи светлини в далечната гора, мънички точици, по-мъждиви дори от звездите. Но когато ги посочи, тролът само кимна, като че ли бе очаквал тази гледка.
	Когато стигнаха до мястото, където старият път се разширяваше, бледата Седа беше изчезнала зад завеса от мъгла на хоризонта. Слязоха на полегатия склон в основата на хълма. Водите на голямото езеро плискаха в скалата. Няколко върхове на залети дървета се подаваха над повърхността като глави на великани, заспали под черните води.
	Без да каже дума, Бинабик слезе и поведе Куантака към една от лодките. Саймън, унесен в дрямка, се смъкна от седлото и поведе Намиращата дома след него. Щом Бинабик запали лампата на носа, двамата хванаха прътовете и се отблъснаха навътре в замръзващата вода.
	— Скоро няма да можем да пътуваме по този начин — тихо каза Бинабик. — За щастие, това вече няма да има значение.
	— Защо да няма значение? — попита Саймън, но тролът само махна с малката си ръка.
	След малко прътовете вече не достигаха до дъно и те хванаха веслата. Беше тежка работа — ледът сякаш ги сграбчваше и полепваше и по тях, и по корпуса, сякаш принуждаваше лодката да спре. Известно време Саймън не забелязваше, че Бинабик се е насочил към североизточния бряг, където някога се бе издигал Енки-е-Ша-о’сейе и където бяха видели странните блещукания.
	— Отиваме при светлините! — каза накрая той. Гласът му сякаш въздъхна и се загуби в огромната тъмна долина.
	— Да.
	— Защо? Ситите ли са там?
	— Не ситите, не. — Бинабик се беше вторачил над водата, позата му беше на човек, който едва се сдържа. — Мисля си, че ти беше прав: Джирики не би пазил пристигането си в тайна.
	— Тогава кой е там?
	— Ще видиш.
	Сега цялото внимание на трола беше съсредоточено върху брега, който ставаше все по-близък. Саймън вече различаваше огромните дървета, тъмни и непроницаеми, и внезапно си спомни как пишещите отци в Хейхолт бяха надигнали глави като един, когато бе влязъл с някакво поръчение в тяхното светилище — десетки старци, откъснати от пергаментовите си видения от нетактичното му нахлуване.
	Скоро лодката застърга в дъното. Саймън и Бинабик слязоха и я издърпаха на брега; Куантака тичаше и шляпаше около тях. Когато свалиха и Намиращата дома, Бинабик запали факла и поеха навътре в гората.
	Дърветата на Алдхеорте тук растяха гъсто едно до друго, сякаш се гушеха за по-топло. Факлата разкриваше невероятно изобилие от листа с неизброимо разнообразие на форми и размери, а също и всякакви видове пълзящи растения, лишеи и мъхове, всички избуяли заедно в безпорядъчен неудържим растеж. Бинабик тръгна по тясната диря на елен. Ботушите на Саймън бяха мокри, краката му замръзваха. Той отново се запита какво правят тук в такъв час.
	Чу шума много преди да види нещо — стенещо нехармонично пищене на флейти; звуците им извиваха и криволичеха около глухо, едва чуто биене на барабани. Обърна се към Бинабик, но тролът се беше заслушал и кимаше, така че не видя въпросителния му поглед. Скоро зърнаха светлина, по-топла и треперлива от лунната — проблясваше между гъстите дървета. Странната музика ставаше все по-силна и Саймън усети, че сърцето му заби по-бързо. Сигурно Бинабик знаеше какво прави, смъмри се той. След множеството ужасни случаи, в които бяха оцелели заедно, Саймън не можеше да не се довери на приятеля си. Но Бинабик изглеждаше толкова необичайно разсеян! Беше килнал глава на една страна също както правеше Куантака, сякаш чуваше в чудноватата мелодия нещо, което Саймън не можеше дори да си представи.
	Саймън беше изпълнен с нервно очакване. Осъзна, че от доста време долавя смътно позната миризма. Дори когато вече не можеше да не я забелязва, отначало беше сигурен, че идва от собствените му дрехи, но скоро остротата, живостта й не можеха да бъдат пренебрегнати.
	Мокра вълна.
	— Бинабик! — извика той, после, разбрал истината, се засмя.
	Излязоха на широка поляна. Развалините на древния ситски град лежаха навсякъде, но сега мъртвият камък беше оцветен от подскачащи пламъци: животът се бе върнал, макар и не този, който бяха възнамерявали да кипи там неговите строители. По целия горен край на долчинката, стълпени и спокойно поблейващи, се блъскаха стотици снежнобели овни. Дъното на долчинката, където весело горяха огньове, беше също така препълнено с троли. Някои пееха и танцуваха, свиреха на инструментите си неспирната писукаща музика. Повечето просто гледаха и се смееха.
	— Сискинанамук! — извика Бинабик. На лицето му беше разцъфнала невъзможно възхитена усмивка. — Хенимаатук! Еа куп!
	Двайсет, четирийсет, сто лица се обърнаха към него и към Саймън. След миг тълпата се блъскаше нагоре през недоволно блеещите овни. Една дребна фигурка изпревари другите и след миг се хвърли в широко разтворените ръце на Бинабик.
	Саймън беше обкръжен от бърборещи троли. Те викаха, кискаха се, дърпаха дрехите му и го потупваха. Доброжелателността, изписана на лицата им, беше несъмнена. Младежът неочаквано се почувства сред стари приятели и откри, че и той им се усмихва, очите му преливаха от радостни сълзи. Силната миризма на лой, която така добре помнеше от Ийканук, го удари в ноздрите, но в този момент тя беше наистина приятна. Саймън се обърна замаян и викна на Бинабик:
	— Как разбра?
	Приятелят му бе прегърнал Сиски. Тя се усмихваше широко като него, по страните й беше избила руменина.
	— Моята умница Сискинанамук ми изпрати една от птиците на Укикук! — отвърна Бинабик. — Моите хора са на лагер тук от два дни и си строят лодки!
	— Строят си лодки? — Саймън се люшна в океана дребни хора, които се притискаха в него.
	— За да преплуват езерото и да се присъединят към Джосуа — засмя се Бинабик. — Сто храбри троли води Сиски, за да ни помогнат! Сега наистина ще се увериш защо римърите плашат децата си с истории за долината Хухинка! — Той прегърна Сиски по-здраво.
	Тя зарови за миг главата си в яката му, после се обърна към Саймън.
	— Четох книгите на Укикук — каза тя на тромав, но разбираем Западен език. — Сега говоря повече ваш език. — Кимването й беше почти поклон. — Привет, Саймън.
	— Привет, Сиски — отвърна той. — Радвам се да те видя.
	— Затова исках да дойдеш, Саймън. — Бинабик обгърна поляната с широк жест. — Утре ще има достатъчно време да говорим за война. А тази вечер приятелите са отново заедно. Ще пеем и ще танцуваме!
	Саймън се усмихна на радостта, изписана на лицето на Бинабик — щастие, което бе отразено в тъмните очи на неговата годеница. Умората на младежа бе изчезнала.
	— На драго сърце — каза той съвсем искрено.


>>	9. Страници от стара книга

	Сграбчиха я ръце като клещи. Гледаха я празни очи. Те бяха навсякъде около нея, сиви и лъскави като жаби, и тя не можа дори да изпищи.
	Мириамел се събуди с толкова свито гърло, че чак я болеше. Нямаше сграбчващи ръце, никакви очи, само плътна облачна покривка над нея и плясък на вълни. Тя дълго лежа по гръб — дишаше с мъка, — после седна.
	Никакви ръце, никакви очи, зарече се тя. Килпите, очевидно заситени след пиршеството си на „Облака на Еадне“, не бяха причинявали неприятности на спасителната лодка.
	Мириамел се измъкна от импровизирания навес, който си бяха направили от омасленото покривало на лодката, след това се огледа да открие някаква следа от слънцето, за да прецени коя част от деня е. Океанът, който ги заобикаляше, изглеждаше матов, оловен, като че ли огромната водна шир около лодката беше изкована от легион ковачи. Сиво-зелената вода се простираше във всички посоки еднообразна, ако не се брояха малките пенести вълни, които проблясваха в разсеяната светлина.
	Кадрах седеше на една от предните скамейки, стиснал веслата под мишниците си, и разглеждаше ръцете си. Парчетата плат, с които бе обвил дланите си, висяха на парцали, разнищени от триенето на дръжките.
	— Горките ти ръце — стресна го Мириамел с дрезгавия си глас. Кадрах, дори поизненадан от нея, трепна.
	— Господарке? — Той я изгледа изпитателно. — Как си?
	— Зле — каза тя, но се опита да се усмихне. — Боли ме. Всичко ме боли. Но виж си ръцете! Ужасни са.
	Той унило погледна пришките по дланите си.
	— Боя се, че гребах малко повече, отколкото трябваше. Все още съм слаб.
	Мириамел сви вежди.
	— Ти си луд, Кадрах! Беше окован във вериги толкова дни — защо гребеш? Ще се убиеш така!
	Монахът поклати глава.
	— Не гребах много дълго, господарке. Пришките по ръцете ми се дължат на слабата ми плът, а не са резултат от престараване.
	— И нямам нищо, за да ги превържа — възкликна Мириамел, после внезапно вдигна очи. — Кое време е?
	— Ами… ранна вечер, принцесо. Веднага след залез.
	— И си ме оставил да спя цял ден! Как можа?!
	— Ти трябваше да се наспиш, господарке. Имаше лоши сънища, но все пак беше по-добре да поспиш… — Кадрах млъкна, сви пръсти и се смръщи.
	Мириамел изпъшка от досада.
	— Ще намеря нещо за ръцете ти. Може би в някой от пакетите на Ган Итай. — Тя стисна здраво устни въпреки потрепването, което усети в ъгълчетата им, когато произнесе името на нискийката. — И да не си посмял да гребеш повече, ако ти е мил животът.
	— Слушам, господарке.
	След като се раздвижи енергично, за да успокои болката в мускулите си, Мириамел изсипа малкия омаслен вързоп с полезни неща, който Ган Итай беше пъхнала при меховете с вода и храната. Той съдържаше обещаните въдичарски кукички, както и парче здрав и необичайно тъмно оцветен шнур, какъвто Мириамел никога не беше виждала. Имаше и малък нож и торбичка, пълна с мънички бурканчета, всички не по-големи от палец. Мириамел ги отвори внимателно едно след друго, като внимателно помирисваше всяко.
	— Това тук е сол, мисля — каза тя. — В това има някакъв жълтеникав прах. — Тя затвори очи, за да го помирише. — Ухае на хубаво, но не прилича на нещо за ядене. Хм! — Тя отвори още три: в едното намери стрити цветни листенца, сладко масло в другото и в третото светъл мехлем, от който й се насълзиха очите.
	— Познавам тази миризма — каза Кадрах. — Това е билка, казва се мокфойл. Става за лапи и други такива — основното средство в аптеката на един селски лечител.
	— Значи точно това търся. — Мириамел отряза няколко ивици от нощницата, която още носеше под мъжките си дрехи, после ги намаза с мехлема и превърза разранените ръце на Кадрах.
	— Така. Това би трябвало да ти помогне поне малко.
	— Много си добра, господарке. — Макар че тонът му беше безгрижен, Мириамел зърна в окото му неочакван блясък, сякаш от сълза. Смутена и малко несигурна, тя не го погледна повторно.
	Небето, което отдавна беше разляло по-ярките си цветове, бързо ставаше лилаво-синьо. Вятърът се усили и Мириамел и Кадрах се загърнаха по-плътно в наметалата си.
	— Какво ще правим сега? Къде сме? Къде отиваме?
	Кадрах още се занимаваше с превръзките на ръцете си.
	— Ами що се отнася до това къде сме в момента, господарке, бих казал, че сме някъде между островите Спенит и Риза, в средата на залива Фиранос. Най-вероятно сме на три левги от брега — няколко дни гребане, дори ако дърпаме веслата по цял ден…
	— Това е добра мисъл. — Мириамел пропълзя до пейката, на която бе седял Кадрах, и потопи веслата във водата. — Можем да гребем и докато си приказваме. Дали обаче се движим в правилна посока? — Тя горчиво се засмя. — Но как би могъл да кажеш, когато вероятно не знаем къде отиваме?
	— Ще погледна пак, когато се появят звездите, но слънцето ми беше достатъчно, за да разбера, че сме се отправили на североизток, и засега това ни е достатъчно. Но сигурна ли си, че трябва да се уморяваш? Може би ще успея да погреба още малко…
	— О, Кадрах, с тези ръце? Глупости! — Тя потопи веслата, дръпна и се изхлузи от седалката, когато едното изскочи от водата. — Не, не ми показвай — бързо каза тя. — Знам да греба още от малка — просто отдавна не съм го правила. — Тя се намръщи съсредоточено, като се мъчеше да налучка полузабравеното движение. — Учех се в плитките заливи на Гленивент. Баща ми ме водеше.
	Образът на Елиас на пейката пред нея, как се смееше, когато едно от веслата й отплува по зеленясалата вода, я прониза. В това късче спомен баща й беше още съвсем млад — може би, внезапно разбра тя с някакво тревожно учудване, той в някои отношения е бил все още момче въпреки цялата си мъжка възраст. И въпрос не би могло да става, че внушителната тежест на неговия могъщ, легендарен и любим баща го е притискала, тласкала го е към все по-буйни прояви на изключителна смелост. Тя си спомни как майка й сдържаше изплашените си сълзи при някои разкази за безумието на Елиас на бойното поле — сълзи, които разказвачите така и не можеха да разберат. Беше странно да мисли за баща си така. Може би въпреки цялата си храброст той е бил несигурен и изплашен — ужасен, че ще си остане завинаги дете, син на велик повелител.
	Смутена, Мириамел опита да изтрие странно вкопчения спомен от съзнанието си и вместо това да се съсредоточи да налучка ритъма на греблата във водата.
	— Добре, господарке, справяш се много добре. — Кадрах се отпусна назад, превързаните му ръце и кръглото му лице бяха бледи като гъба в приятния здрач на вечерта. — И така, знаем къде сме — като се прибавят или извадят няколко милиона кофи морска вода. Колкото до това къде отиваме… Добре, ти какво казваш, принцесо? В края на краищата ти си тази, която ме спаси.
	Изведнъж греблата натежаха като камъни в ръцете й. Безцелност я връхлетя като мъгла.
	— Не знам — прошепна тя. — Нямам къде да отида.
	Кадрах кимна, сякаш беше очаквал този отговор.
	— Тогава нека ти отрежа хляб и парче сирене, господарке, и ще ти кажа какво мисля аз.
	Мириамел не искаше да престане да гребе, така че монахът любезно се съгласи да я храни в устата. Комичният му вид, когато се мъчеше да избегне обратния ход на греблата, я разсмя. Една кора заседна в гърлото й и Кадрах я тупна по гърба, после й даде глътка вода.
	— Стига, господарке. Трябва да спреш и да се нахраниш. После, ако искаш, може да започнеш пак. Ще е подигравка на съдбата да избягаш от кил… от многобройните опасности, за да умреш от едно глупаво задавяне. — Той я наблюдаваше критично как яде. — И си много слаба. Момиче на твоята възраст трябва да има и месо върху костите. Какво ядеше на онзи проклет кораб?
	— Каквото ми донесеше Ган Итай. През последната седмица не можех да понасям да седя на една маса с… онзи човек. — Тя се пребори с поредната вълна на отчаяние и размаха негодуващо залчето хляб. — Но я се погледни! Ти си просто скелет — намерил се кой да ми говори! — И отблъсна парченцето сирене, което й подаваше. — Изяж го ти!
	— Ех, да имах кана винце. — Кадрах прокара сиренето с глътка вода. — Кълна се в златокосия Ейдон, няколко капки старо пердруинско биха направили чудеса!
	— Но нямаш нито капка — отвърна Мириамел ядосано. — Тук няма никакво вино за… за много дълго. Затова направи нещо друго. Кажи ми, къде смяташ, че трябва да отидем, ако наистина имаш някаква идея. — Тя облиза пръстите си, протегна се, докато раменете й не изпукаха, и посегна към веслата. — И ми разкажи нещо. Разсей ме. — Бавно започна да гребе.
	Известно време цопването на веслата при потопяване и излизане от водата беше единственият звук, ако се изключеше безкрайният шепот на морето.
	— Има едно място — каза Кадрах. — Един хан, по-точно странноприемница, в Кванитупул.
	— Блатният град? — попита Мириамел, изпълнена с подозрение. — За какво ни е притрябвало да ходим там? И ако отидем, не е ли все едно кой хан ще изберем? Толкова ли е хубаво виното там?
	Монахът придоби вид на оскърбено достойнство.
	— Господарке, грешиш по отношение на мен. — Изражението му стана по-сериозно. — Не, предлагам този хан, защото може да ни стане убежище в тези опасни времена и защото там се канеше да те изпрати Диниван.
	— Диниван? — Тя се смая. Не си бе спомняла за свещеника от много дни въпреки неговата доброта, въпреки ужасната му смърт от ръцете на Приратес. — Откъде по дяволите знаеш какво е искал да направи Диниван? И какво значение може да има това сега?
	— Откъде знам какво е искал Диниван е лесно да се обясни. Подслушвах през ключалките и от други места. Чух го да обсъжда положението ти с лектора и да му разказва плановете си за теб, макар че не го осведоми за всички причини за тях.
	— Подслушвал си?! — Възмущението на Мириамел бързо се стопи от спомена, че и тя беше правила точно същото. — О, няма значение. Не се учудвам. Но трябва да си промениш навиците, Кадрах. Такова слухтене — то върви с пиенето и лъжите.
	— Не мисля, че знаеш много за виното, господарке — каза той с усмивка, — така че не мога да те приема сериозно като учителка по този въпрос. Колкото до другите ми кусури — е, „нуждата повиква, личният интерес идва след нея“, както казват в Абаингат. И тези кусури може да ни спасят и двамата, поне от сегашната ситуация.
	— Защо Диниван е смятал да ме изпрати в този хан? — попита тя. — Защо да не ме остави да си стоя при санселанските ейдонити, където щях да съм в безопасност?
	— В такава безопасност ли, като самия Диниван и лектора, господарке? — Въпреки резкостта в гласа му имаше истинска болка. — Знаеш какво стана там — макар че, слава на боговете, беше ти спестено да видиш това с горките си млади очи. Във всеки случай ние с Диниван претърпяхме провал, но той беше добър човек и не беше глупав. Прекалено много хора ходят там, твърде много различни хора с ужасно много и разнообразни нужди, изисквания и проблеми за решаване… и най-вече — има твърде много развързани езици. Кълна се, може да наричат Майката Църква паметник на Ейдон, но в Санселан тя е най-дърдорещата стара клюкарка на света.
	— Значи е възнамерявал да ме изпрати в някакъв хан в блатата?
	— Да, така смятам. Той говореше с общи фрази дори за лектора, без да споменава имена. Но съм убеден, че го разбрах правилно, защото това е място, което познавахме всички. Доктор Моргенес помогна на собственицата да го купи. Това е място, тясно преплетено с тайните, които споделяхме с Диниван и Моргенес.
	Мириамел спря да гребе и се наведе напред, вторачена в Кадрах. Той отвърна на погледа й спокойно, сякаш не беше казал нищо необикновено.
	— Какво има, господарке?
	— Доктор Моргенес… от Хейхолт?
	— Разбира се. Велик човек. Добър, много добър човек. Обичах го, принцесо Мириамел. Той беше като баща за толкова много от нас.
	Мъгла бе започнала да се надига над водата, светла като памук. Мириамел дълбоко пое дъх и потрепери.
	— Не разбирам. Откъде си го познавал? Кои сте тези „вие“?
	Монахът отмести поглед от лицето й към забуленото море.
	— Това е дълга история, принцесо, много дълга. Чувала ли си някога за Лигата на свитъка?
	— Да! В Наглимунд. Старият Джарнауга участваше в нея.
	— Джарнауга! — Кадрах въздъхна. — Още един добър човек, макар че, боговете са ми свидетели, имахме си и разногласия. Скрих се от него, когато бях сред поддръжниците на Джосуа. Как ти се стори?
	— Харесвах го — каза бавно Мириамел. — Беше един от хората, които наистина те изслушват — но съм говорила с него само няколко пъти. Какво ли е станало с него, когато падна Наглимунд? — Тя остро погледна Кадрах. — И какво общо имаш ти с всичко това?
	— Както казах, това е дълга история.
	Мириамел се засмя, но смехът й бързо премина в поредното потреперване.
	— Нямаме какво друго да правим. Разкажи ми.
	— Нека първо ти намеря нещо да те стопли. — Кадрах пропълзя в навеса и й донесе монашеското й наметало. Уви го около раменете й и намъкна качулката върху късата й коса. — Сега вече приличаш на обречената на манастир благородничка, каквато се преструваше, че си.
	— Хайде, разказвай. Поне няма да забелязвам студа.
	— Все още си слаба обаче. Искам да оставиш веслата и да ми позволиш да погреба, или поне да легнеш под навеса на завет.
	— Не ме мисли за малко момиченце, Кадрах. — Въпреки че се намръщи, тя бе странно трогната. Нима това беше същият човек, когото се бе опитала да удави, същият, който искаше да я продаде в робство? — Няма да пипаш веслата тази нощ. Когато много се уморя, ще пуснем котва. Дотогава ще греба бавно. Разказвай сега.
	Монахът вдигна ръце в знак, че се предава.
	— Е, добре. — Той се загърна в собственото си наметало, после седна с гръб, опрян на пейката, и с крака, свити пред него, така че я гледаше от мрака в дъното на лодката. Небето бе станало почти съвсем черно и лунната светлина стигаше едва колкото да се вижда лицето му. — Боя се обаче, че не знам откъде да започна.
	— От началото, разбира се. — Мириамел вдигна веслата над водата и отново ги потопи. Няколко капки опръскаха лицето й.
	— А, да. — Той помисли малко. — Добре, ако се върна към истинското начало на разказа си, тогава може би по-късните части ще са по-лесни за разбиране. Пък и по този начин ще мога да отложа най-позорните неща за малко по-късно. Това не е радостна история, Мириамел, и тя криволичи през множество сенки… сенки, които сега падат върху много хора. Не само върху един пиян хернистирски монах.
	— Роден съм в Кранхир, както знаеш — когато казвам, че съм Кадрах ек-Кранхир, само последната част е вярна. Роден съм Падреик. Имал съм и други имена, повечето неприятни, но съм роден като Падреик, а сега съм Кадрах. — Той въздъхна. — Никак не преувеличавам, когато казвам, че Кранхир е един от най-странните градове в целия Остен Ард. Обграден е със стени като голяма крепост, но никога не е бил нападан, нито пък в него има нещо особено ценно за крадене. Хората в Кранхир са потайни до степен, която дори другите хернистирци не разбират. Говори се, че един кранхирец по-скоро ще почерпи с питие всички в някоя кръчма, отколкото да позволи дори на най-близкия си приятел да влезе в дома му — а никой досега не е виждал кранхирец да черпи когото и да било освен себе си. Хората от Кранхир са затворени — мисля, че това е най-точното определение. Говорят с малко думи — каква разлика от другите хернистирци, в чиито жили тече поезия! — и не се перчат ни най-малко с богатство и късмет от страх боговете да не им завидят и да си ги приберат обратно. Дори улиците са затворени като заговорници, сградите в някои места са се сгушили толкова близо една до друга, че трябва да изпуснеш целия си дъх, преди да влезеш, и не можеш да си поемеш нов, докато не излезеш на другия край.
	— Кранхир е един от първите градове, построени от хора в Остен Ард, и тази древност лъха от всичко, така че хората говорят тихо още от самото си раждане, сякаш се боят, че ако заговорят високо, старите стени ще рухнат и ще изложат всичките им тайни на дневна светлина — продължи монахът. — Някои казват, че ситите имат пръст в построяването на града, но макар че ние, хернистирците, никога не сме били толкова глупави, че да не вярваме в ситите — за разлика от някои наши съседи, — що се отнася до мен, не мисля, че Мирният народ има нещо общо с Кранхир. Виждал съм ситски развалини и те по нищо не приличат на сбутаните и самозащитаващи се стени на града, в който прекарах детството си. Не, хора са го изградили — наплашени хора, ако не ме лъже умът.
	— Но това, изглежда, е ужасно място! — възкликна Мириамел. — Цялото това шепнене!
	— Да, и аз самият не го харесвах особено. — Кадрах се усмихна — мъничък проблясък в мрака. — Прекарах по-голямата част от детството си в желание да се махна оттам. Виждаш ли, майка ми умря, когато бях малък, а баща ми беше суров, студен човек, много подходящ за този суров, студен град. Никога не казваше на мен или на сестрите и братята ми нито дума повече, отколкото беше необходимо, и дори тези думи не украсяваше с любезност. Беше медникар и предполагам, че чукането по цял ден в напечената ковачница, за да ни изхрани, показваше, че е съзнавал ангажиментите си, така че не се е чувствал задължен да прави още нещо. Повечето кранхирци са такива — строги и презрителни към онези, които не са като тях. Просто не можех да дочакам да поема своя собствен път в живота.
	— Странно, обаче — както често се случва, за човек толкова оплетен в тайни и спокойствие, аз развих изненадваща любов към стари книги и изучаване на древността. Погледнат през очите на древните — учени като Плесинен Мирменис и Куимнес Фретис, — дори Кранхир беше чудесен и мистичен, неговите потайности криеха не само стара непривлекателност, а и странна мъдрост, с каквато по-свободните, по-малко мистериозни места не биха могли да се похвалят. В Тетаинската библиотека, основана в нашия град преди векове от самия крал-светец, намерих единствените сродни души в целия онзи зазидан затвор — хора, които като мен живееха заради светлината на предишните дни и които се радваха да откриват късчета от загубените познания така, както някои копнеят да преследват някой елен и да забият стрела в сърцето му.
	— Там срещнах Моргенес. — Кадрах пак въздъхна. — По онова време — а оттогава има близо четирийсет години, млада принцесо — той още беше склонен да пътува. И да е имало някога човек, който да е видял повече от Моргенес, да е посетил повече места, то аз не съм чувал за него. Докторът прекарваше много часове сред свитъците на Тетаинската библиотека и познаваше архивите по-добре дори от старите свещеници, които се грижеха за тях. Той видя интереса ми към историята и забравените науки и ме взе при себе си, насочваше ме към полезни пътища, които иначе никога нямаше да открия. Когато минаха няколко години и той видя, че привързаността ми към ученето не отпадна заедно с детството ми, ми разказа за Лигата на свитъка, която е основана много отдавна от свети Ейлстан Фискерн, краля-рибар на Хейхолт. Ейлстан наследил замъка на Фингил и неговия меч Минияр, но не искал да има нищо общо с разрушителното наследство на римъра — особено с разрушаването на учението. Ейлстан искал да съхрани познанията, които иначе биха потънали в мрака, и да ги използва, когато стане необходимо.
	— За какво да ги използва?
	— Често спорехме за това, принцесо. Никога не беше „за доброто“ или „за справедливостта“ — учените разбраха, че щом се издигне толкова широкообхватен идеал, човек трябва да се набърка във всичко. Смятам, че най-ясното обяснение е, че Лигата действа в защита на собствените си познания, за да предотврати настъпването на мрачна ера, която отново би погребала тайните, които тя е изровила с толкова усилия. Но в други времена Лигата е действала по-скоро в защита на себе си, не и на достоянията си.
	— Обаче тогава аз знаех малко по такива трудни въпроси — продължи той. — За мен Лигата звучеше като мечта за небето — щастливо братство от необикновени учени, търсещи тайните на Съзиданието заедно. Горях от трескаво нетърпение да се присъединя към тях. И така, когато споделената ни любов към познанията узря и се превърна в приятелство — макар че от моя страна това беше по-скоро обич към един добър баща, — Моргенес ме заведе да ме запознае с Трестолт, бащата на Джарнауга, и стареца Укикук, мъдър мъж от народа на тролите, който живееше в далечния север. Предложи ме като подготвен да вляза в Лигата и двамата ме приеха без колебание, от цялото си сърце и с пълно доверие, сякаш ме бяха познавали цял живот — но това беше заради Моргенес, нали разбираш. С изключение на Трестолт, чиято жена беше умряла преди няколко години, никой от останалите членове на Лигата не беше женен. Това е било често явление в Лигата през вековете на съществуванието й. Членовете й обикновено са хора — това се отнася и за жените, носили Свитъка — които са влюбени повече в знанията, отколкото в човеците. Не че не ги е грижа за другите хора, трябва да разбереш това, но ги обичат повече, когато могат да ги държат на разстояние. Практически хората само те разсейват. Така че за членовете на Лигата самата тя беше станала нещо като семейство. Затова не беше изненада, че всеки кандидат, издигнат от доктора, беше горещо приветстван. Моргенес, макар и да се съпротивляваше на всякакви опити да му се даде някаква власт, беше по някакъв начин като баща на всички членове на Лигата, въпреки че някои от тях изглеждаха по-стари от него. Но пък кой ли знаеше кога и къде е роден Моргенес?
	Кадрах се засмя. Мириамел бавно потопи веслата във водата, замислено заслушана в думите му. Лодката лекичко се люлееше.
	— По-късно — продължи Кадрах — срещнах друг член на Лигата — Ксорастра от Пердруин. Тя била монахиня, макар че когато я срещнах, беше напуснала ордена си. Ханът в Кванитупул, за който ти споменах, е неин, впрочем. Тя беше изключително умна жена, на която поради пола й, й беше отказано да води живот, какъвто би следвало: тази жена трябваше да бъде кралски министър. Ксорастра също ме прие, после ме представи на двама свои кандидат-членове, защото тя и Моргенес отдавна били замислили да върнат броя на членовете до седем, какъвто по традиция е бил пълният състав. И двамата бяха по-млади от мен. Диниван по онова време беше весел юноша, който учеше при братята на Усирис. Проницателната Ксорастра бе съзряла искрата в него и си бе помислила, че ако го свърже с Моргенес и другите, от тази искра би могъл да се разгори голям и греещ огън, от който Църквата, която тя все още обичаше, би могла да има голяма полза. Другият, когото издигна, беше умен млад свещеник, току-що ръкоположен, произлизащ от бедно островно семейство, но успял да си извоюва известност с пъргавината на ума си. След продължителни разговори Моргенес, Ксорастра и техните двама северни колеги приеха тези две нови попълнения. Когато всички се срещнахме на следващата година в Танголдир в дългата къща на Трестолт, членовете на Лигата на свитъка бяха отново седем.
	Думите на Кадрах станаха тежки и бавни и когато той най-после замълча, Мириамел помисли, че е заспал. Но той пак заговори — гласът му беше станал ужасно глух.
	— По-добре изобщо да не ни бяха приемали. По-добре самата Лига да се беше провалила в праха на историята.
	И тъй като не каза нищо повече, Мириамел попита:
	— Какво искаш да кажеш? Какво толкова лошо е станало? Ти ли си направил нещо?
	Той изпъшка.
	— Не аз, принцесо — моите прегрешения се появиха по-късно. Не, това беше моментът, в който приехме сред нас онзи млад свещеник… защото той бе Приратес.
	Мириамел дълбоко пое дъх и за миг, въпреки затоплянето на отношението й към Кадрах, усети да я оплита паяжината на ужасен заговор. Нима всичките й неприятели се бяха съюзили? Дали монахът не играеше някаква по-прикрита игра, така че тя да е напълно в ръцете му, понесена по пустото море? А после си спомни писмото, което й бе донесла Ган Итай.
	— Но ти ми каза това — промълви тя с облекчение. — Ти ми писа и спомена нещо за Приратес — че ти си го направил такъв, какъвто е.
	— Ако съм го казал — тъжно отвърна Кадрах, — значи съм преувеличил в мъката си. Семената на великото зло трябва вече да са били в него, иначе никога не биха разцъфнали толкова бързо и така енергично… или поне така предполагам. Собственото ми участие дойде много по-късно и моят срам е, че макар че вече го познавах като безсърдечно създание с черна душа, все пак му помогнах.
	— Но защо? И как му помогна?
	— О, принцесо, днес чувствам в себе си пиянската честност на хернистирец, без да съм вкусил дори глътка вино, но все пак има неща, които по-скоро бих премълчал. Историята на моето падение си е само моя. Повечето от приятелите ми, които бяха около мен по онова време, вече са мъртви. Нека ти кажа само това: по много причини — както поради нещата, които бях изучавал, за много от които бих желал да не ги бях виждал, така и поради собствената ми болка и многото пиянски нощи, които прекарах в опити да я убия, радостта, която понякога намирах в живота, помръкна и скоро изчезна. Когато бях дете, вярвах в боговете на своя народ. Когато станах по-стар, започнах да се съмнявам в тях и вместо това повярвах в единствения бог на ейдонитите — единствен, макар че е ужасно смесен със своя син Усирис и Светата майка Елисия. По-късно, при първото разцъфтяване на ерудицията ми, престанах да вярвам във всички богове — стари и нови. Но някакъв ужас сграбчи сърцето ми, когато станах мъж, и сега отново вярвам в боговете… Ах, как вярвам!… Защото знам, че съм прокълнат. — Монахът избърса очите и носа си с ръкав. Сега бе потънал в такава сянка, в която и луната не можеше да проникне.
	— Прокълнат? Какво искаш да кажеш? Как така прокълнат?
	— Не знам, иначе много отдавна щях да намеря някой магьосник да ми стрие някакво спасително биле. Е, шегувам се, господарке, но това е мрачна шега. Има на света проклятия, които никаква магия не може да премахне, точно както, според мен, има късмет, който никакви зли очи или завистливи съперници не могат да катурнат и който може да бъде изгубен само от притежателя си. Знам само, че много отдавна светът стана тежко бреме за мен и че раменете ми се оказаха слаби. Аз станах пияница на сериозно, не като някой простак, който обръща твърде много чаши и буди с песните си съседите, когато се прибира, а хладнокръвен, самотен търсач на забрава. Книгите бяха единствената ми утеха, но дори те ми се струваха лъхащи на гробница: те говореха само за мъртви хора, мъртви мисли и, най-лошото, мъртви и изсушени надежди, милиони от тях мъртвородени за всеки, който е имал някакъв звезден миг под слънцето.
	— И така, аз пиех, пътувах към звездите и пиех. Пиянството ми ме отпрати в ямата на безнадеждността и моите книги, особено томът, с който по това време бях най-дълбоко свързан, само засилваха страховете ми. Така че забравата изглеждаше все по-желана. Скоро започнаха да не ме приемат там, където някога бях приятел на всички, и от това ставах все по-озлобен. Когато билиотекарите в Тетаинската библиотека ми казаха, че повече не съм желан там, пропаднах в дълбока дупка, в непреставащо черно пиянство, от което се събудих край пътя извън Абаингат, гол и без пукнат петак. Увит само с къпини и листа като най-долен звяр, през нощта се промъкнах до дома на един благородник, когото познавах — добър човек и любител на учението, който от време на време ми беше помагал. Той ме пусна вътре, нахрани ме, даде ми легло да пренощувам. Когато изгря слънцето, ми даде монашеско расо, принадлежало на брат му, и ми пожела късмет и добър път на прощаване.
	— В очите му имаше погнуса онази сутрин, господарке, някакво отвращение, което се моля никога да не видиш в очите на друг човек. — Кадрах се размърда в мрака. — Виждаш ли, той знаеше за навиците ми и моите приказки за отвличане и ограбване не го подлъгаха. Разбрах, когато стоях на прага му, че бях преминал отвъд стените, които заобикаляха равните ми, че вече съм като чумав. Виждаш ли, цялото ми пиене и жалките ми постъпки бяха направили проклятието ми така очевидно за другите, както беше за мен от много отдавна.
	Гласът на Кадрах, който постепенно бе замирал при този разказ, заглъхна до шепот. Мириамел известно време го слушаше задъхано. Не можеше да измисли какво да каже.
	— Но какво всъщност си направил? — попита тя най-после. — Казваш, че си прокълнат, но не си извършил нищо лошо — освен че много си пил, тоест.
	Смехът на Кадрах беше неприятно скърцащ.
	— О, виното беше само за да притъпи болката. Така става с петната, господарке моя. Макар че другите, особено невинни като теб, невинаги могат да ги видят, петното въпреки това винаги си е там, и другите го подушват, както дивите зверове подушват онези сред тях, които са болни или луди. Ти самата се опита да ме удавиш, нали?
	— Но това е друго! — възкликна Мириамел с негодувание. — То беше заради нещо, което беше направил!
	— Не се бой — промърмори монахът. — След онази нощ край пътя в Абаингат съм извършил достатъчно злини, за да заслужа всякакво наказание.
	— Дали е достатъчно плитко, за да пуснем котва? — попита Мириамел, като се мъчеше да говори спокойно. — Уморих се.
	— Ще проверя.
	Докато монахът изваждаше котвата и проверяваше дали въжето е здраво завързано за лодката, Мириамел се мъчеше да измисли нещо, с което да може да му помогне. Колкото повече го караше да говори, толкова раните му сякаш ставаха по-дълбоки. Тя усещаше, че предишното й добронамерено ободряване е само тънка кожица, покрила тези възпалени места. Дали беше по-добре да го кара да говори, след като това очевидно беше мъчително, или просто да го остави на мира? Искаше й се Гелое да беше тук, или дребният Бинабик, толкова проницателен и внимателен.
	Когато котвата цопна и въжето просъска към дълбините след нея, поседяха мълчаливо известно време. Най-после Кадрах заговори, гласът му беше малко по-спокоен:
	— Въжето се размота само на двайсетина лакътя до дъното, така че може би сме по-близо до бряг, отколкото мислех. Утре ни чака труден ден. Ако трябва да стигнем до брега, ще трябва да се редуваме на веслата, за да се придвижваме през целия ден.
	— Ами ако видим кораб, който да ни вземе?
	— Не знам дали това ще е най-доброто за нас. Не забравяй, че сега Набан принадлежи изцяло на баща ти и Приратес. Мисля, че ще е най-умно да се доберем до брега сами и да изчезнем в бедните части на Набан, а после да тръгнем към хана на Ксорастра.
	— Ти не обясни за Приратес — каза тя смело и се примоли наум това да не е грешка. — Какво се случи между вас?
	Кадрах въздъхна.
	— Наистина ли ще ме принудиш да ти разказвам такива мръсни неща, господарке? Слабост и страх ме накараха да ги спомена в писмото си, когато се боях, че можеш да сметнеш графа на Еадне за по-добър, отколкото е.
	Няма да те принуждавам да правиш нищо, което да те нарани още повече, Кадрах. Но бих искала да знам. Тези тайни са причината за нашите неприятности, нали не си забравил? Не е време да се прикриват, колкото и лоши да са.
	Монахът бавно кимна.
	— Казано като от кралска дъщеря, но казано добре. О, земни и небесни богове, ако знаех, че един ден ще трябва да разказвам тези истории и да заявя: „Това е животът ми“, щях да пъхна главата си в пещта на баща си.
	Мириамел не отговори, но се уви по-плътно в наметалото си. Мъглата бе се разнесла и морето се разстилаше около тях огромно и черно. Звездите бяха прекалено дребни и студени, за да пръскат светлина — висяха, без да искрят, като точици от млечен камък.
	— Не напуснах обществото на обикновените хора със съвсем празни ръце — започна Кадрах. — Получих известни неща — много от тях законно, в ранните дни на учението си. Едно от тях беше съкровище, за което никой не знаеше, че го имам. Притежанията ми — тези, които не бях разпродал, за да купувам вино, останаха на грижите на един стар приятел. Когато стана ясно, че вече не съм подходяща компания на познатите си, си ги взех, въпреки протестите му — той знаеше, че не съм надежден пазител. Така, когато настъпеха особено лоши времена, обикновено можех да намеря някой прекупвач на редки ръкописи или забранени от Църквата книги и — като правило на цена, близка до грабителство — да получа малко пари срещу някоя от ценните ми книги. Но, както казах, едно от нещата, които бях намерил, струваше хиляди пъти повече от всички останали. Историята как го получих сама по себе си е приказка за през късна вечер, но много дълго то беше единственото, с което не исках да се разделя, в колкото и отчаяно положение да се намирах. Защото, виждаш ли, бях намерил екземпляр от „Ду Сварденвирд“, легендарната книга на лудия Нисес — единствения екземпляр, за който бях чувал, че съществува в наши дни. Дали беше оригинал, не знаех, защото кориците отдавна бяха изчезнали, но той… лицето, от което я получих, се кълнеше, че е истинска. Всъщност дори да беше фалшификат, беше блестяща работа. Но копие или не, вътре бяха истинските думи на Нисес — в това нямаше никакво съмнение. Никой не можеше да прочете ужасните неща, които четях аз, и после да погледне света и да не вярва.
	— Чувала съм за тази книга — каза Мириамел. — Но кой е бил Нисес?
	Кадрах кратко се изсмя.
	— Въпрос от векове. Той е бил човек, дошъл от север, отвъд Елвритшала, и се представил на Фингил, краля на Римърсгард. Не бил дворцов вълшебник, но се говори, че дал на Фингил могъщество, което му позволило да завоюва половината Остен Ард. Това могъщество може би е било мъдрост, защото Нисес е знаел фактите за неща, за чието съществувание никой не е и сънувал. След като Асу’а паднал и Фингил умрял, Нисес служил на неговия син Хйелдин. Точно през тези години е написал книгата си — книга, която съдържала част от ужасните знания, които бил донесъл със себе си, когато се появил по време на убийствена снежна буря пред портите на Фингил. И той, и Хйелдин умрели в Асу’а — младият крал се хвърлил от прозореца на кулата, която носи неговото име. Нисес бил намерен мъртъв в стаята, от която скочил Хйелдин. Нямал никакви рани. А на лицето му имало усмивка. И стискал книгата в ръцете си.
	Мириамел потрепери.
	— Тази книга! Говореха за нея в Наглимунд. Джарнауга казваше, че в нея вероятно пише за идването на Краля на бурите и за други неща.
	— А, Джарнауга — каза тъжно Кадрах. — Колко би се радвал да я види! Но никога не съм му я показвал, нито на някого от членовете на Лигата.
	— Но защо? Щом си я имал, дори да е копие, защо не си я показал на Моргенес и другите? Нали вашата Лига е точно за подобни неща.
	— Може би. Но по времето, когато довърших четенето й, вече не бях член на Лигата. Разбрах го със сърцето си. От мига, в който обърнах последната страница, смених любовта към ученето с любов към забвението — двете не могат да живеят заедно. Дори преди да открия книгата на Нисес, бях слязъл твърде ниско по криви пътеки и бях научил неща, които никой човек не следва да научава, ако иска да спи спокойно. И завиждах на другарите си от Лигата, Мириамел, завиждах им за простата им радост от тяхното учене, ядосан на спокойната им увереност, че всичко, което може да се изучава, може и да се разбере. Те бяха толкова сигурни, че ако могат да погледнат отблизо природата на света, могат да предусетят всичките му цели… но аз имах нещо, което те нямаха — книга, дори само четенето на която не само би им потвърдило неща, за които вече бях се досетил, но би срутило основите на тяхното разбиране. Бях изпълнен с гняв, Мириамел, но бях изпълнен и с отчаяние. — В гласа му се долавяше явна болка. — Светът е различен, след като Нисес го е обяснил. Сякаш страниците на тази книга са потопени в някаква бавнодействаща отрова, която убива духа. Аз ги бях докоснал всичките.
	— Звучи ужасяващо. — Мириамел си спомни образа, който бе видяла в една от книгите на Диниван — рогат гигант с червени очи. По-добре ли беше да не знаеш някои неща, да си сляп за някои представи и идеи?
	— Ужасяващо е, наистина, но само защото отразява истинския ужас, стаен под будния свят, сенките, които са обърнат образ на слънчевата светлина. И все пак дори такова силно нещо като книгата на Нисес в края на краищата се превърна за мен в поредно средство за забрава: след като я бях прочел толкова пъти, че ми ставаше лошо само като я погледна, започнах да разпродавам страниците й една по една.
	— Майко Елисия! Кой би купил такова нещо?
	Кадрах грубо се изкиска.
	— Дори онези, които бяха сигурни, че е умела фалшификация, направо се блъскаха в бързината да се сдобият поне с една страница. Една забранена книга има могъщо очарование, млада девойко, но една истински дяволска книга — а такива няма много — привлича любопитните, както медът примамва мухите. — За малко смехът му се засили, после премина в нещо като ридание. — Милостиви Усирис, защо не я изгорих!
	— Но какво стана с Приратес? — напомни му тя. — Продаде ли му страници?
	— Никога! — почти извика Кадрах. — Тогава вече знаех, че е демон. Той беше изхвърлен от Лигата много преди собственото ми падение и всички знаехме колко е опасен! — Монахът възвърна спокойствието си. — Не, подозирам, че той просто посещаваше същите антиквари, при които ходех и аз — това е доста тесен кръг, нали разбираш — и така някои части са попаднали в ръцете му. Той е необикновено просветен по тъмните въпроси, принцесо, особено в най-опасните области на Изкуството. Сигурен съм, че не му е било трудно да открие кой е притежавал могъщата книга, от която идваха тези страници. Нито пък му струваше особени усилия да ме открие, въпреки че се бях потопил в мрак възможно най-дълбоко, като използвах собствената си ерудиция, за да се превърна в незначителен до невидимост. Но, както казах, той ме намери. Изпрати някои от личните часовои на баща ти по следите ми. Вече бе станал съветник на принца — тоест на бъдещия крал.
	Мириамел си спомни деня, в който за пръв път бе видяла Приратес. Червеният проповедник бе дошъл в покоите на баща й в Меремунд и му бе донесъл сведения за събитията в Набан. За Мириамел това беше трудно време; когато разговаряше с баща си, все се мъчеше да измисли какво да му каже, та да го накара да се усмихне дори за миг, както често бе ставало по времето, когато тя бе светлина за очите му. Държавните дела бяха добре дошъл претекст за Елиас да избегне по-нататъшен неудобен разговор с дъщеря си и той я отпрати. Любопитна, тя беше уловила погледа на Приратес, докато се отправяше към вратата.
	Още като малка Мириамел беше свикнала с разнообразните погледи, които предизвикваше сред царедворците на баща си — раздразнение у тези, които я смятаха за пречка в своите работи, съжаление у онези, които виждаха самотата и смущението й, откровена пресметливост у други, които се питаха за кого ли ще се омъжи някой ден, дали ще се превърне в привлекателна жена, когато порасне, или ще бъде ли отстъпчива кралица след смъртта на баща си. Но никога досега не я бяха изучавали с такъв нечовешки поглед като този на Приратес — студен като скок в ледена вода. Нямаше и най-малък намек на човешко чувство в черните му очи: тя някак си разбра, че ако беше одрано месо на масата на касапин, изражението му щеше да е същото. Същевременно той като че ли гледаше право в нея и през нея, сякаш всяка нейна мисъл беше гола пред него и се гърчеше при тази проверка. Втрещена, тя се бе извърнала от тези ужасни очи и бе избягала по коридора, необяснимо разплакана. След себе си бе чула сухото бръмчене на гласа на алхимика. Разбра, че за този нов приближен на баща си все едно е муха, че той ще я игнорира без никакво колебание, че дори ще я смаже безскрупулно, ако целите му изискват това. За момиче, израсло с подхранваната увереност в собствената си значителност — значителност, която бе надживяла дори любовта на баща й — това беше ужасяващо откритие.
	Баща й, въпреки всичките си грешки, не беше такова чудовище. Защо тогава беше вкарал Приратес сред приближените си, така че накрая зловещият свещеник бе станал най-близкият му и най-доверен съветник? Това беше дълбоко смущаващ въпрос, на който тя не можеше да намери отговор.
	Сега, в леко поклащащата се лодка, тя се напрегна и каза твърдо:
	— Кажи ми какво стана, Кадрах.
	Монахът явно не искаше да говори. Мириамел чуваше как пръстите му тихо дращят по дървената пейка, сякаш той търсеше нещо в тъмнината.


	— Намериха ме в конюшнята на една кръчма в Ерчестър — бавно каза той, — заспал в торта. Извлякоха ме, хвърлиха ме в една каруца и потеглихме към Хейхолт. Беше през най-лошата година на оная страхотна суша и в късната следобедна светлина всичко беше златисто и кафяво, дори дърветата бяха вцепенени и сиви като изсъхнала кал. Зяпах наоколо, главата ми кънтеше като църковна камбана — бях си отспивал след продължителен запой, разбира се — и се чудех дали същата сухота, от която сякаш очите, носът и устата ми бяха натъпкани с прах, някак си е успяла и да отмие всичките цветове на света… Сигурен съм, че войниците ме смятаха за поредния престъпник, на когото не му е отредено да живее много след този следобед. Говореха си, сякаш бях вече умрял, оплакваха се от обременителното задължение да разкарват и погребват толкова вонящ и немит труп като моя. Един от пазачите дори каза, че ще поиска допълнително заплащане за неприятната работа. Един от спътниците му се ухили и подхвърли:
	— От Приратес? — И перкото млъкна. Някои от войниците се изсмяха на объркването му, но гласовете им бяха напрегнати, сякаш самата мисъл да се поиска нещо от червения свещеник беше достатъчна, за да им отрови деня. Тогава за пръв път слабо ми просветна къде отивам и разбрах, че това е много по-лошо, отколкото просто да те обесят като крадец или предател — а аз бях и двете. Опитах се да скоча от каруцата, но бързо ме набутаха обратно.
	— Охо — каза единият, — той знае това име!
	— Моля ви — умолявах ги, — не ме водете при този човек. Ако имате капка ейдонитска милост, направете каквото искате с мен, но не ме давайте на проповедника. — Войникът, който се бе обадил, се вторачи в мен и ми се стори, че има малко жалост в твърдите му очи. Но той каза:
	— И да си навлечем гнева му? Да оставим децата си сираци? Не! Стегни се и се изправи пред него като мъж!
	Плаках по целия път до портата Нарулах.
	Каруцата спря пред обкованата с желязо врата на кулата на Хйелдин и ме завлякоха вътре. Бях прекалено отслабнал и отчаян, за да се съпротивлявам — не че грохналото ми тяло щеше да ми послужи особено срещу четирима въоръжени гвардейци. Вмъкнаха ме в преддверието, после ме качиха нагоре по стълби, които ми се сториха поне милион. Най-горе широко се отвори дъбова врата. Хвърлиха ме вътре като чувал и паднах на колене върху твърдите плочи.
	Първото нещо, което си помислих, принцесо, беше, че някак си съм цопнал в езеро кръв. Цялата стая беше алена, всяка ниша и цепнатина. Дори ръцете ми, вдигнати пред лицето, бяха променили цвета си. Погледнах с ужас към прозорците. Всичките бяха с яркочервени стъкла. Залязващото слънце струеше през тях и заслепяваше очите, сякаш всеки прозорец беше гигантски рубин. Червената светлина набраздяваше всичко в стаята, както става вечер. Нямаше други оттенъци освен червено и черно. Имаше маса и високи наклонени шкафове. Никой от тях не се допираше до кривата външна стена на кулата — бяха струпани в средата на стаята. Навсякъде имаше книги, свитъци и… и други неща, повечето от които не можех да гледам. Приратес е ужасно любопитен. Пред нищо не би се спрял, за да открие истината за нещо, или поне такава истина, която е важна за него. Много от обектите на неговите издирвания, повечето животни, бяха заключени в клетки, струпани как да е между книгите. Повечето бяха все още живи, макар че за тях би било по-добре да не бяха. В сравнение с хаоса в средата на стаята, стените бяха странно голи, като се изключеха няколко нарисувани символа.
	— А — каза един глас. — Добре дошъл, събрате от Лигата. — Беше Приратес, разбира се, седеше на тесен стол с висока облегалка в центъра на това странно гнездо. — Вярвам, че пътуването ти е било приятно?
	— Хайде да не си приказваме глупости — казах. С отчаянието беше дошло и някакво примирение. — Ти вече не си член на Лигата, Приратес, аз също. Какво искаш?
	Той се ухили. Нямаше намерение да претупва нещо, което за него явно беше приятно забавление.
	— Който е станал член на Лигата, винаги си остава неин член, бих казал. — Той се изкиска. — Защото нима ние с теб не сме тясно свързани със стари неща, стари писания… стари книги?
	Когато изрече последните думи, сърцето ми подскочи. Отначало си бях помислил, че иска само да ме измъчва, да си отмъщава за изгонването си от Лигата — макар че други бяха по-отговорни за това от мен; аз вече бях започнал да се хлъзгам към мрака, когато той бе изхвърлен. Сега разбрах, че цели нещо съвсем друго. Явно искаше книга, която смяташе, че притежавам, и нямах съмнения по въпроса коя е тази книга.
	Дуелирах се с него почти час — с думи, както фехтовач използва сабята си, и известно време надделявах — нали знаеш, последното, което губи един пияница, е хитрината — тя надживява с много душата му, — но и двамата знаехме, че в края на краищата ще отстъпя. Бях уморен, нали разбираш, много уморен и болен. Докато говорехме, влязоха двама мъже. Не бяха пазачи от Еркинската стража, бяха облечени в тъмни роби и с бръснати глави. Приличаха на тъмнокосите и тъмнокожи южни островитяни. И двамата мълчаха — може би бяха неми, — но въпреки това целта им беше ясна: да ме държат така, че ръцете и вниманието на Приратес да бъдат необезпокоявани, когато премине към по-енергични средства за преговори. Когато двамата ме сграбчиха под мишниците и ме повлякоха към стола на проповедника, се предадох. Не се страхувах от болката, Мириамел, нито от другите ужасни за душата удари, които би могъл да ми нанесе. Кълна ти се в това, макар че не знам какво значение би могло да има. По-скоро вече ми беше все едно. Нека вземе от мен каквото иска, си помислих. Нека прави с него каквото му хрумне. Не че, казах си, този почернял от прегрешения свят би могъл да получи незаслужено наказание… защото бях живял на дъното толкова дълго, че не виждах в него да е останало нещо добро освен самото небитие.
	— Ти се разделяш напоследък със страници от един стар том, Падреик — каза той. — Или правилно ли си спомням, че сега се наричаш някак другояче? Няма значение. Тази книга ми трябва. Ако ми кажеш къде я криеш, ще си излезеш свободен. — Той махна с ръка към света отвъд алените прозорци. — Ако не… — И посочи някои предмети на масата близо до ръката му, вече зацапани с косми и кръв.
	— Вече не е при мен — казах му. Това беше истина. Бях продал малкото останали страници преди две седмици. Бях проспал последните постъпления в онази шумна конюшня.
	— Не ти вярвам, нищожество — каза той. После служителите му почнаха да ме измъчват и изпищях. Но тъй като не можех да му кажа къде е книгата, той вдигна ръка и спря чак когато вече не можех да викам и гласът ми не се превърна в шепот. — Хм — каза той, като си почесваше брадата, сякаш имитираше доктор Моргенес, който често мислеше така над някой труден превод. — Може би в края на краищата трябва да ти повярвам. Трудно ми е да си представя, че мърша като теб ще мълчи по чисто морални съображения. Кажи ми на кого си я продал — всичките й части.
	Като мълчаливо се проклинах за смъртта на всички търговци — защото знаех, че Приратес ще нареди да ги убият и ще конфискува стоките им без нито миг колебание — му казах всички имена, които успях да си спомня. Когато се двоумях, помагаха ми… помагаха ми… слугите му…


	Кадрах изведнъж се разрида, после се задави от пристъп на кашлица. Мириамел се наведе и хвана студената му ръка, стисна я силно, за да му покаже, че е при него. След малко той се поуспокои.
	— Съжалявам, принцесо — каза той прегракнало. — Не обичам да си спомням за това.
	Очите на Мириамел се бяха напълнили със сълзи.
	— Аз съм виновна. Не трябваше да те карам да говориш за това. Хайде да спрем и да поспиш.
	— Не. — Тя усещаше, как той трепери. — И без това няма да мога да спя. Може би ще е по-добре да довърша историята си. — Той се пресегна и я погали по главата.
	— Мислех, че вече е измъкнал от мен всичко, което иска, но бях сбъркал.


	— Ами ако тези господа вече не притежават листовете, които ми трябват, Падреик? — попита ме той. О, богове, няма нищо по-гнусно от усмивката му! — Мисля, че трябва да ми разкажеш онова, което си спомняш — все още е останал малко акъл в тази подпухнала от вино глава, нали? Хайде, разказвай, нищожество с нищожество!
	И наистина му разказах, всяко късче и всеки ред, които можах да си спомня, но толкова объркано, колкото може да се очаква от такова окаяно създание като мен. Той изглеждаше най-заинтересуван от загадъчните слова на Нисес за смъртта, особено за нещо, наречено „говорене през воал“, за което подразбирах, че са ритуалите, които позволяват на някого да стигне до това, което Нисес нарича „песни на по-горния въздух“ — тоест мислите на тези, които са някак си извън смъртността — както мъртвите, така и неживелите. Избълвах всичко, жадувах да се харесам на Приратес, а той кимаше, кимаше и лъскавата му глава блестеше на странното осветление.
	Някак си по средата на това ужасно преживяване забелязах нещо странно. Трябваше ми известно време, както можеш да си представиш, но откакто бях започнал да разказвам запомненото от книгата на Нисес, ме бяха оставили на спокойствие — един от мълчаливите слуги дори ми подаде чаша вода, за да мога да говоря по-ясно. Докато дърдорех и отговарях на всеки въпрос на Приратес ревностно като дете на първата си свята манса, забелязах нещо смущаващо в начина, по който се движеше светлината. Отначало, нали бях уморен и всичко ме болеше, бях убеден, че Приратес някак си е съумял да накара слънцето да се затъркаля обратно по следите си, защото светлината, която трябваше да минава от изток на запад през кървавите прозорци, вместо това се плъзгаше в обратна посока. Замислих се над това — в такива случаи е добре да имаш нещо друго, за което да мислиш освен за ставащото с теб — и най-после разбрах, че в края на краищата законите на небето не са отменени. По-скоро това беше самата кула, или поне най-горната й част, където бяхме — тя се въртеше бавно по посока на часовниковата стрелка — малко по-бързо от самото слънце, но все пак толкова бавно, че отвън никой не би забелязал това, нали етажите на кулата са съвсем еднакви.
	Значи затова каменните стени бяха голи! Дори измъчван до крайност от болка и ужас, се зачудих какви ли огромни колела би трябвало да се движат безшумно зад стените или под краката ми. Такива неща навремето ми доставяха особена радост — в младежките си години прекарвах много часове в изучаване на механичните закони на въртящото се кълбо и небесата. И, боговете да са ми на помощ, беше облекчение да мисля за нещо извън причиняваното на мен и онова, което аз на свой ред причинявах на събратята си.
	Огледах кръглата стая, без да спирам да дърдоря, и видях едва забележимите знаци, гравирани върху червеното стъкло на прозорците, и как тези знаци, отразяващи се като тънки линии от по-тъмночервено, пресичат странните символи, начертани навсякъде по вътрешните стени на кулата. Не можах да измисля друго обяснение освен това, че Приратес е превърнал върха на кулата на Хйелдин в нещо като огромен часовник, някакъв уред за задържане на времето, уред с фантастични размери и сложност. Мислех и премислях, но и до ден-днешен не съм измислил нищо друго, което би се връзвало по-добре с фактите. Предполагам, че черната магия, с която бе започнал да се занимава Приратес, бе направила пясъчните и слънчевите часовници безпомощно неточни.


	— И какво стана, Кадрах?
	Монахът явно се двоумеше. Накрая събра сили и заговори малко по-бързо, сякаш тази част беше още по-смущаваща от предшестващата:
	— Когато разказах на Приратес всичко, което знаех, той седя известно време мълчаливо — време, достатъчно последното сребро на слънцето да изчезне от единия прозорец и да се появи на ръба на другия. След това стана, махна с ръка и един от слугите му пристъпи зад мен. Нещо ме удари по главата и повече нищо не помня. Събудих се легнал в гъсталака на Кинслах, бях се оцапал, разбираш ме. Смятам, че са ме помислили за мъртъв. Явно Приратес бе решил, че не заслужавам никакви допълнителни усилия, дори усилието да са сигурни, че са ме убили. — Кадрах замълча и си пое дълбоко дъх. — Може да ти се стори, че съм бил безумно щастлив, че съм жив, но можех само да пропълзя по-навътре в храстите и да чакам смъртта. Но дните тогава бяха топли, сухи; не умрях. Когато се оправих достатъчно, се отправих към Ерчестър. Там откраднах някакви дрехи и храна. Дори се изкъпах в Кинслах, така че да мога да вляза в някоя кръчма. — Монахът изстена. — Но не можех да напусна града, макар че изгарях от желание да го направя. Видът на кулата на Хйелдин ме ужасяваше, но все пак не можех да избягам: чувствах се, сякаш Приратес е измъкнал част от душата ми, за да ме държи завързан, сякаш можеше да ме повика обратно всеки момент, когато пожелае, и аз бих отишъл. И това въпреки обстоятелството, че него явно не го беше грижа жив ли съм, или мъртъв. Останах в града, крадях, пиех, опитвах се безуспешно да забравя ужасното предателство, което бях извършил. Не го забравих, разбира се — никога няма да го забравя, — но постепенно събрах достатъчно сили да се изтръгна, да се освободя от сянката на кулата и да избягам от Ерчестър. — Той за миг я погледна така, сякаш щеше да каже още нещо, но потрепери и потъна в мълчание.
	Мириамел отново стисна ръката на монаха, която дращеше трескаво дървената пейка. Някъде на юг чайка нададе самотен крясък.
	— Но ти не можеш да се упрекваш, Кадрах. Глупаво е. Всеки на твое място би направил същото.
	— Не, принцесо — промълви тъжно той. — Някои нямаше да го направят. Щяха да умрат, но нямаше да издадат такива ужасни тайни. И най-важното — други преди всичко не биха продали такова съкровище — особено толкова опасно като книгата на Нисес — за няколко кани вино. Това е целта на Лигата на свитъка, Мириамел — да съхранява знанието, но и да предпазва Остен Ард от такива като Приратес, които могат да използват старите знания за власт над останалите. Пропаднах и по двата пункта. А целта на Лигата беше и да следи за връщането на Инелуки, Краля на бурите. Тук се провалих по-ужасно отвсякъде, защото ми е ясно, че тъкмо аз дадох на Приратес средствата да открие този зъл дух и да го заинтересува от човечеството за пореден път — и цялото това зло причиних само за да мога да се наливам с вино, та да направя и без това замъгления си мозък още по-нещастен.
	— Но защо е искал Приратес да знае всичко това? Защо толкова се е интересувал от смъртта?
	— Не знам. — Кадрах беше изтощен. — Разумът му е загнил като стар плод — кой знае какви странни чудеса могат да се пръкнат от такова нещо?
	Ядосана, Мириамел стисна ръката му по-силно.
	— Това не е отговор.
	— Съжалявам, господарке, но нямам отговори. Единственото, което мога да кажа, е, че от въпросите, които ми задаваше Приратес, не личеше да търси връзка с Краля на бурите — поне не отначало. Не, той имаше друг интерес към, както той го наричаше, „говоренето през воала“. И смятам, че когато е започнал да се подвизава в тези мрачни области, е бил забелязан. Повечето живи смъртни, които са откривани там, са били унищожавани или са полудявали, но предполагам, че Приратес е бил приет като възможно оръдие на отмъстителния Инелуки. От това, което си ми казвала ти, а и други хора, той наистина е станал много полезно оръдие.
	Мириамел, и без това измръзнала от нощния бриз, се сви още повече. Нещо от думите на Кадрах се заби в съзнанието й и напираше да бъде проверено.
	— Трябва да помисля — каза тя.
	— Ако съм те отвратил, господарке, това е съвсем разумно. — Той говореше отчуждено. — Аз самият съм неизказано отвратен от себе си.
	— Не бъди глупав. — Тя импулсивно вдигна студената му ръка и я притисна до бузата си. Сепнат, той я остави там за миг, после я дръпна. — Направил си грешки, Кадрах. Както и аз, както и много други. — Тя се прозина. — Сега трябва да поспим, за да можем, като се събудим утре, да продължим да гребем. — Тя пропълзя покрай него към малката каюта.
	— Господарке? — промълви монахът с явна изненада в гласа, но тя не откликна.
	След известно време, докато се унасяше в сън, Мириамел го чу да се промъква под омасления навес. Усети да се свива до краката й — дишаше тихо, сякаш и той не спеше, а мислеше. Скоро плясъкът на вълните и полюшването на закотвената лодка я потопи в царството на сънищата.


>>	10. Конниците на Зората

	Въпреки ледената утринна мъгла, която покриваше Сесуад’ра като сиво наметало, Нови Гадринсет беше в почти празнично настроение. Троловете, докарани през бавно замръзващото езеро от Бинабик и Саймън, бяха новото и приятно чудо след една изцяло лоша година. Когато Саймън и малките му приятели стигнаха до последния завой на стария ситски път, цяла тълпа цвърчащи деца, хукнали преди родителите си и по-големите си братя и сестри, се струпа около тях. Планинските овни, свикнали с врявата на канукските села, не се стъписаха. Някои от по-малките деца бяха вдигнати от загрубели кафяви ръце и наместени на седлата, за да пояздят с тролските пастири и ловджийки. Едно момченце се разрева колкото му глас държи. Смутено усмихнат през рядката си брада, тролът, който го беше вдигнал, го пусна внимателно, но твърдо на земята, като внимаваше блъскащите с рогата си овни да не го наранят. Воят на детето заглуши дори виковете на другите деца и необузданото думкане и пищене на канукските пищялки.
	Бинабик бе казал на Джосуа за пристигането на кануките още преди да заведе Саймън в гората и принцът на свой ред бе направил всичко възможно да организира подходящо посрещане. Овните бяха отведени в топлите пещерни конюшни и доволно захрупаха сено до конете на Нови Гадринсет; Сиски и останалите троли отидоха в излъскания от ветровете Дом на раздялата, все така заобиколени от ято зяпачи. Оскъдните запаси на Сесуад’ра бяха обединени с провизиите на тролите и скромната храна беше разделена. Нови Гадринсет вече имаше достатъчно жители и прибавянето на стотина дори толкова дребни мъже и жени запълни пещерната зала на ситите до предела — но пък теснотията я направи по-топла. Яденето беше малко, но компанията беше необичайно възбудена.
	Сангфугол излезе напред, облечен в най-хубавите си дрехи, макар и малко поизтъркани — жакет и панталони, — и изпя няколко любими стари песни. Тролите аплодираха, като шляпаха с длани ботушите си — обичай, който много забавляваше обитателите на Нови Гадринсет. Двама кануки, мъж и жена, подтиквани от всички останали тролове, изпълниха акробатичен танц, който включваше две пастирски геги и множество подскоци и премятания. Повечето хора от Нови Гадринсет, дори онези, които влязоха в залата изпълнени с подозрения към дребните чужденци, откриха, че отношението им към тях постепенно става по-топло. Само малцината пришълци от Римърсгард все още гледаха недоверчиво: продължителната враждебност между тролите и римърите не можеше да се премахне от един банкет и малко песни и танци.
	Саймън седеше и гордо наблюдаваше. Не пиеше, тъй като кръвта все още неприятно пулсираше в главата му след гуляя от предишната нощ, но се чувстваше така приятно замаян, сякаш току-що си беше пийнал на корем. Всички бранители на Сесуад’ра се радваха на новите съюзници. Тролите бяха дребни, но Саймън си спомняше от Сикихок какви храбри бойци бяха. Вероятността Джосуа да успее да задържи Фенгболд все още беше малка, но поне шансът за това беше по-голям, отколкото допреди ден. Върхът беше обаче, че Сиски тържествено помоли Саймън да се бие заедно с тролите. Доколкото знаеше, те никога не бяха искали някой друг утку, така че това беше чест за него. Кануките имали много високо мнение за неговата смелост, каза му тя, и за лоялността, която бил проявил към Бинабик.
	Саймън не можеше да не изпитва мъничко злорадство, макар че бе решил засега да не го показва. Все пак не можеше да не се усмихва радостно на всички около дългата маса.
	Дойде Джеръмайъс и Саймън го накара да седне до него. В компанията на принца и другите „големци“, както ги наричаше момчето, някогашният чирак на свещаря се чувстваше по-удобно, като прислужваше на Саймън — нещо, което за самия Саймън бе много притеснително.
	— Не е редно — измърмори Джеръмайъс, вперил поглед в чашата, която Саймън беше сложил пред него. — Аз съм ти слуга, Саймън. Не бива да седя на масата на принца. Трябва да ти наливам чашата.
	— Глупости. — Саймън безгрижно махна с ръка. — Тук не е така. Освен това, ако те бяха прогонили от замъка, когато прогониха мен, ти щеше да си този, който е преживял приключенията, а аз щях да се озова в подземието при Инч…
	— Не говори така! — прошепна Джеръмайъс и очите му се изпълниха с внезапен страх. — Ти не знаеш!… — Той се овладя с усилие. — Не, Саймън, дори не споменавай това — ще ни докараш нещастие! — Изражението му се промени, страхът постепенно отстъпи на тъжна замисленост. — Освен това грешиш. Такива неща не биха могли да се случат с мен, Саймън — драконът, Приказният народ — нищо такова. Ако сам не можеш да видиш, че си особен, тогава… — той дълбоко пое дъх — тогава просто си идиот.
	Такива изказвания караха Саймън да се чувства още по-неудобно.
	— Идиот, а? — изръмжа той.
	Джеръмайъс го изгледа, сякаш доловил мислите му, явно се зачуди дали да не се извини, но след миг лицето му се изкриви в подигравателна усмивка.
	— Хм! Голям идиот ще е най-точно, щом искаш.
	Облекчен от завръщането на по-здрава почва, Саймън потопи пръсти във виното си и пръсна няколко капчици по бледото лице на Джеръмайъс, което накара приятеля му да му отвърне със същото.
	— И ти, сир, не си по стока. Посвещавам те в рицарство и те кръщавам сър Големия идиот. — Той тържествено пръсна още няколко капчици. Джеръмайъс изрева, посегна към чашата и я разля върху ризата на Саймън. Започнаха да се боричкат, смееха се и се тупаха с ръце като мечета с лапи.
	— Идиот с идиот!
	— Сър Идиот!
	Борбата, макар и все още добродушна, скоро стана по-разгорещена. Гостите, които седяха най-близо до тях, се отдръпнаха, за да им направят място. Принц Джосуа, въпреки прочутата си резервираност, трудно поддържаше безучастното си благоприличие. Лейди Воршева се смееше от сърце.
	Тролите, чиито тържества ставаха в грандиозната необятност на Чидсик уб Лингит и никога не включваха нещо толкова тривиално като двама приятели, които се боричкат и се поливат с вино, наблюдаваха процедурата със сериозен интерес. Някои се питаха на глас дали резултатът от това състезание ще е някаква поличба или предсказание, други — дали ще е обидно за религиозните вярвания на домакините им, ако тихичко се обзаложат кой ще победи. По последния въпрос бе постигнато необявено съгласие, че това, което не се забелязва, не може да бъде обидно. Залозите се променяха няколко пъти, тъй като ту единият, ту другият от борците изглеждаше на ръба на съкрушителен разгром.
	Тъй като времето течеше, а никой от борещите се не показваше ни най-малки признаци на отстъпление, интересът на тролите нарастваше. Защото за да продължава толкова дълго подобно нещо по време на тържествен банкет в пещерата на тези Пастир и Ловджийка на равнинните жители — ами явно, обясняваха най-просветените кануки, трябваше да е нещо повече от обикновено състезание. По-скоро, казваха те на своите сънародници, това очевидно е твърде сложен танц, който измолва късмет и сили от боговете за предстоящата битка. Не, казваха други, това не е нищо повече от битка за правото на съешаване. Овните го правят, защо не и хората от равнините?
	Когато Саймън и Джеръмайъс осъзнаха, че почти всички в залата ги гледат, ръкопашният бой изведнъж секна. Двамата смутени състезатели, зачервени и изпотени, изправиха столовете си и се наведоха над чиниите си, без да смеят да погледнат другите гости. Тролите тъжно зашушукаха. Колко жалко, че не присъстваха нито Сиски, нито Бинабик, за да преведат многобройните им въпроси за странния ритуал. Пропадна чудесен шанс за по-добро разбиране на обичаите на утку, поне засега.


	Бинабик и неговата годеница стояха потънали до колене в снега, покрил изронените плочи на Огнената градина. Студът изобщо не ги смущаваше — късната пролет в Ийканук често беше много по-лоша, а те толкова отдавна не бяха оставали сами.
	Стояха лице срещу лице и топлеха бузите си с дъха си. Бинабик протегна нежно ръка и махна една снежинка от страната на Сиски.
	— Станала си още по-хубава — каза той. — Помислих си, че самотата ми си прави шеги с мен, но ти си по-прекрасна дори отколкото те помнех.
	Сиски се засмя и го дръпна към себе си.
	— Ласкателство, Пеещи човече, ласкателство. Да не си се упражнявал с тези огромни жени от равнината? Внимавай, някоя от тях може да се обиди и да те размаже.
	Бинабик шеговито се намръщи.
	— Не виждам никого освен теб, Сискинанамук, нито пък съм виждал, откакто очите ти за пръв път се отвориха пред мен.
	Тя обви ръце около гърдите му и го притисна с всичка сила, после го пусна, обърна се и тръгна. Бинабик я настигна и каза:
	— Новините ти ме зарадваха. Тревожех се за нашите хора, откакто заминах от Езерото на Синята кал.
	Сиски сви рамене.
	— Ще се оправим. Децата на Седа винаги се оправят. Все пак да убедя родителите ми да разрешат да доведа дори тази малка група хора беше като да измъкнеш камък изпод краката на сърдит овен.
	— Пастирът и Ловджийката може и да се примириха с истинността на написаното от Укикук — каза Бинабик, — но само знанието за това, че едно неприятно нещо е истина, не го прави по-приемливо. Все пак Джосуа и останалите са истински признателни — всяко оръжие, всяко око ще помогне. Пастирът и Ловджийката са свършили добра работа, макар и неохотно. — Той замълча. — И ти също. Благодаря ти за твоята любезност към Саймън.
	Сиски го погледна озадачено.
	— Какво искаш да кажеш?
	— Като го покани да се присъедини към нас. Това означава много за него.
	Тя се усмихна.
	— Това не беше благодеяние, любими. Това е заслужена чест и наш избор — не само мой, Бинабик, а на хората, които дойдоха с мен.
	Бинабик я погледна изненадано.
	— Но те не го познават!
	— Някои го познават. Неколцина от онези, които оцеляха при похода ни по Сикихок, са сред тези стотина. Нали видя Сненек? А тези, които бяха в Сикихок, разказаха историите на останалите. Твоят млад приятел направи силно впечатление на нашите хора, любими.
	— Младият Саймън. — Бинабик за миг се замисли. — Странно е да се мисли така, но знам, че си права.
	— Той много е пораснал, откакто се разделихме край езерото. Не може да не си го забелязал.
	— Знам, че нямаш предвид ръста му — той винаги е бил висок дори за човек от неговата раса.
	Сиски се разсмя и отново го притисна до себе си.
	— Не, разбира се. Мисля, че откакто слезе от нашите планини, той изглежда като Човек, поел по Пътя на възмъжаването.
	— Равнинните хора не правят като нас, любов моя, но смятам, че цялата последна година беше за него нещо като Път на възмъжаването. И не мисля, че вече е изминат. — Бинабик поклати глава, после стисна ръката й. — И все пак направих лоша услуга на Саймън, като предположих, че си му оказала любезност. Той е млад и се променя бързо. Аз съм твърде близо до него и може би не виждам промените така добре като теб.
	— Ти виждаш по-добре от всеки от нас, Бинбиникегабеник. Точно затова те обичам и затова нищо лошо не бива да ти се случи. Не оставих родителите си на мира, докато не постигнах да бъда до теб сред част от собствения ти народ.
	— Ах, Сиски — каза той замислено, — хиляда, дори десет хиляди най-силни троли не могат да ни осигурят безопасност в тези ужасни времена — но по-хубаво от милион копия е отново да си близо до мен.
	— Пак ласкателство — засмя се тя. — Но казано така чудесно!
	Ръка за ръка, те тръгнаха по снега.


	Храната беше оскъдна, но не и дървата. В Дома на раздялата огънят гореше толкова силно, че димът опушваше тавана. Нормално Саймън щеше да се притесни от такова омърсяване на свещеното място на ситите, но днес то не му се струваше оскърбително — просто смел и радостен жест във време, скъперническо на надежда. Той огледа хората, насядали около пламъците. Вечерята вече свършваше.
	Повечето от заселниците се бяха разпръснали към палатките си, уморени след дългия ден и неочакваното празнуване. Някои от тролите също си бяха отишли — някои да нагледат овните — защото, питаха се те, какво наистина знаеха хората от равнината за овците?
	— А други да си легнат в пещерите, които хората на принца бяха приготвили за тях. Бинабик и Сиски седяха с принца и говореха тихо, лицата им бяха много по-сериозни от тези на останалите гуляйджии, които си предаваха малкото останали мехове с вино около огъня. Саймън помисли малко, после се отправи към тяхната група.
	Лейди Воршева беше станала от масата на принца и тъкмо се отправяше към вратата. Херцогиня Гутрун вървеше до нея и я подкрепяше деликатно за лакътя, като майка, готова да задържи импулсивното си дете. Щом видя Саймън, Воршева спря и каза:
	— А, ето те и теб. — Детето в утробата й беше започнало да си личи.
	— На вашите заповеди — отвърна той. Зачуди се дали не трябва да им се поклони, после се спомни, че преди малко и двете го бяха видели да налага Джеръмайъс, изчерви се и бързо наведе глава, за да скрие лицето си.
	Воршева се усмихна.
	— Джосуа каза, че тези троли са твои заклети съюзници, Саймън. Или трябва да те наричам сър Сеоман?
	Ставаше все по-лошо. Страните му пламнаха отчаяно.
	— Моля те, господарке, просто Саймън. — Той я погледна крадешком, после бавно изправи глава.
	Херцогиня Гутрун се изкиска.
	— Небесата да ти помогнат, момче, не се тревожи толкова. Остави го да иде при другите, Воршева — той е младеж и иска да стои до късно, да пие и да се поперчи.
	Воршева я погледна остро, после изражението й се смекчи.
	— Исках само да му кажа… — Тя се обърна към Саймън. — Исках само да ти кажа, че бих искала да знам повече за теб. Мислех си, че нашият живот беше доста странен, откакто напуснахме Наглимунд, но когато Джосуа ми разказва какво си видял ти… — Тя отново се засмя, малко тъжно, и сложи дългите си пръсти върху корема си. — Но е много хубаво, че ни доведе помощ. Никога не бях виждала троли!
	— Ти познаваш… ммммм… Бинабик отдавна — каза Гутрун и се прозина зад ръката си.
	— Да, но да видиш едно дребно човече е едно, друго е, когато виждаш много, много. — Воршева се обърна към Саймън сякаш за помощ. — Разбираш ли?
	— Разбирам, лейди Воршева. — Той се ухили, като си спомни. — Когато за пръв път видях града, в който живеят хората на Бинабик — стотици пещери на склона на една планина, — и люлеещите се въжени мостове, и повече троли, отколкото можеш да си представиш, млади и стари — да, беше наистина различно, отколкото да познаваш само Бинабик.
	— Точно така. — Воршева кимна. — Е, благодаря ти още веднъж. Може би някой ден ще дойдеш да ми разкажеш повече за пътешествията си. От няколко дни не ми е добре и Джосуа много се тревожи за мен, когато излизам да се разхождам — тя отново се усмихна, но с оттенък на горчивина, — така че ще е добре да имам компания.
	— Разбира се, лейди. За мен ще е чест.
	Гутрун дръпна Воршева за ръкава.
	— Хайде, Воршева. Остави младежа да върви да си поприказва с приятелите си.
	— Да. Е, лека нощ, Саймън.
	— Лека нощ, дами. — Той отново се поклони, когато те си тръгнаха, този път малко по-елегантно. Явно това беше нещо, което се подобряваше с практикуване.
	Когато Саймън стигна до огъня, Сангфугол вдигна очи. Изглеждаше уморен. Старият Таусър седеше до него и продължаваше половината от някакъв несвързан спор, който Сангфугол явно беше зарязал преди доста време.
	— А, дойде ли? — каза арфистът. — Седни. Пийни си. — И му подаде мех.
	Саймън отпи глътка, колкото да не откаже.
	— Хареса ми песента, която изпя тази вечер — онази за мечката.
	— Нали? Хубава е. Спомних си разказите ти, че в страната на тролите има мечки, и си помислих, че ще им хареса.
	На Саймън сърце не му даде да разкрие, че с изключение на един никой от техните сто нови гости не знаеше нито дума на Западния език и че арфистът със същия успех би могъл да пее и за блатните патици — те все толкова щяха да забележат. Обаче въпреки че съдържанието си остана за тях пълна тайна, кануките бяха харесали енергичния припев и опулените гримаси на Сангфугол.
	— Наистина много й аплодираха — каза Саймън. — Мислех, че покривът ще падне.
	— Пляскаха се по ботушите — видя ли? — Като си спомни този триумф, Сангфугол видимо се изпъна. Той може би беше единственият арфист на света, аплодиран някога от троли — подобно нещо не бе казвано дори за легендарния Еоин-ек-Клуиас.
	— Ботуши? — Таусър се наведе напред и се сви до коляното на Сангфугол. — И кой изобщо ги е научил да носят ботуши? Планинските диваци не носят ботуши.
	Саймън понечи да му отговори, но Сангфугол раздразнено поклати глава.
	— Пак дрънкаш глупости, Таусър. Не знаеш най-важното за тролите.
	Сконфузен, шутът се огледа безпомощно, адамовата му ябълка заподскача.
	— Само си помислих, че е странно, че… — Той погледна Саймън. — А ти познаваш ли ги, синко? Тези дребните?
	— Познавам ги. Бинабик ми е приятел. Ти често си го виждал тук, нали?
	— Виждал съм го, виждал съм го. — Таусър кимна, но воднистите му очи блуждаеха. Саймън не беше сигурен дали наистина помни нещо.
	— Ами след като напуснахме Наглимунд и тръгнахме към Драконовата планина — каза предпазливо Саймън, — планината, която ти ни помогна да намерим, Таусър, със спомените си за меча Трън — след като я стигнахме, отидохме на мястото, където живее народът на Бинабик, и се срещнахме с техния крал и тяхната кралица. И сега те са изпратили тези хора, за да ни бъдат съюзници.
	— А, много мило. Много мило. — Таусър хвърли подозрителен поглед през огъня към най-близката група троли — няколко мъже, които се смееха и хвърляха зарове. Лицето му светна. — И те значи са тук заради това, което аз казах?
	Саймън се подвоуми, после отвърна:
	— Да, донякъде. Вярно е.
	— Ха! — Таусър се ухили и се видяха малкото му останали зъби. Изглеждаше истински щастлив.
	— Казах на Джосуа и на другите за меча, нали така? За двата меча. — Той пак погледна тролите. — Какво правят?
	— Играят на зарове.
	— Щом съм ги довел тук, трябва да им покажа как се играе истинска игра. Трябва да ги науча на волски рог. — Таусър се надигна, запрепъва се към мястото, където играеха тролите, после се тръшна сред тях, кръстоса крака и почна да им обяснява как се играе на волски рог. Те се кикотеха на явното му пиянство, но очевидно посещението му им беше приятно. Скоро шутът и новодошлите бяха погълнати от безмълвно весело представление — Таусър, вече оглупял от пиенето и възбудата на вечерта, се опитваше да обясни най-тънките нюанси на играта със зарове на мъничките планински хора, които не разбираха думите му.
	Саймън се засмя и се обърна към Сангфугол.
	— Това сигурно ще го занимава поне час-два.
	Сангфугол направи кисела гримаса.
	— Де да бях се сетил! Щях да го пратя да им досажда много отдавна.
	— Не е нужно да бъдеш бавачка на Таусър. Сигурен съм, че ако кажеш на Джосуа колко мразиш това, той ще накара някой друг да се заеме с него.
	Арфистът поклати глава.
	— Не е толкова просто.
	— Защо? — От толкова близо Саймън виждаше тъмни песъчинки в бръчките около очите на Сангфугол и зацапано петно на челото му под къдравата му кестенява коса. Арфистът явно бе загубил доста от префинеността си, но Саймън не знаеше дали това е добър знак: размъкнат, Сангфугол бе нещо като удар срещу природата, все едно да види Рейчъл мърлява или Джирики непохватен.
	— Таусър беше добър човек, Саймън. — Думите на арфиста излизаха бавно, неохотно. — Не, не е честно. Той още е добър човек, макар вече да е стар и глуповат — и пиян винаги, когато му падне. Той не е зъл, само е досаден. Но когато започнах занаята си, намираше време да ми помага, макар че не ми дължеше нищо. Беше просто от доброта. Научи ме на песни и мелодии, които не знаех, помогна ми да разбера как правилно да използвам гласа си, та да не ме подведе, когато ми е нужен. — Сангфугол сви рамене. — Как мога да се отвърна от него само защото ми досажда?
	Гласовете на тролите наоколо се повишиха, но това, което отначало приличаше на кавга, всъщност беше надигането на песен, гърлено и накъсано пеене; мелодията беше странна, но настроението й беше толкова очевидно дори при непознатия език, че Таусър, насред певците, се кискаше и пляскаше с ръце.
	— Погледни го — каза Сангфугол малко слисано. — Като дете е — и може би всички ще станем такива един ден. Как мога да го мразя повече, отколкото бих мразил дете, което не знае какво прави?
	— Но той май те подлудява!
	Арфистът изсумтя.
	— А нима децата не подлудяват родителите си? Но един ден самите родители стават като деца и си отмъщават на синовете и дъщерите си, защото тогава старите родители крещят, лигавят се и се изгарят на огъня, а децата им страдат от това. — В смеха му имаше малко радост. — Смятах, че съм достатъчно далече от майка си, когато заминах да си търся щастието. Виж сега какво наследих заради своята невярност. — Той посочи Таусър, който с високо вдигната глава пееше заедно с тролите, по-точно виеше проточено без думи и без мелодия, като куче при пълнолуние.
	При тази гледка усмивката на Саймън бързо се стопи. Сангфугол и другите поне имаха избор да стоят или да не стоят при родителите си. Със сираците нещата стояха другояче.
	— А има и друго. — Сангфугол се обърна и погледна Джосуа, който още беше потънал в задълбочен разговор с канука. — Има и такива, които дори след смъртта на родителите си не могат да се освободят от тях. — Погледът, който отправи към принца, беше пълен с обич и, неочаквано, с гняв. — Понякога сякаш се бои да помръдне от страх да не навлезе в сянката на спомена за стария крал Джон.
	Саймън се загледа в слабото, неспокойно лице на Джосуа.
	— Той се тревожи наистина много!
	— Да, дори когато от това няма никаква полза. — Докато Сангфугол говореше, дойде Таусър: крачеше наперено. Изглежда, данданията на канукските му партньори по зар беше поразнесла пиянството на стареца и той изглеждаше по-буден.
	— Предстои ни нападение от Фенгболд и хиляда воини, Сангфугол — изръмжа Саймън. — Това положително е достатъчна причина Джосуа да се тревожи. Понякога тревоженето се нарича „планиране“, нали знаеш.
	Арфистът извинително махна с ръка.
	— Знам и не го критикувам като пълководец. Ако някой измисли начин да се спечели тази битка, това ще е нашият принц. Но кълна се, Саймън, понякога мисля, че ако той погледне в краката си и види мравките и буболечките, които трябва да смачка при всяка своя стъпка, никога вече няма да тръгне. Човек не може да е водач — да не говорим за крал, — когато всяка рана, нанесена на някого от хората му, го разяжда, сякаш е негова. Мисля, че Джосуа страда прекалено много, за да е щастлив някога на трона.
	Таусър, който ги слушаше с грейнали внимателни очи, каза:
	— Той е дете на баща си, това е сигурно.
	Сангфугол вдигна поглед и каза раздразнено:
	— Пак говориш глупости, старче. Престър Джон беше самата противоположност, както знаят всички — както ти би трябвало да знаеш по-добре от всички!
	— А — каза тържествено Таусър, неочаквано сериозно. — А, да. — И след кратка пауза, когато сякаш се канеше да каже още нещо, рязко се обърна и се отдалечи.
	Саймън не обърна внимание на странната забележка на стареца.
	— Как може един добър крал да не го боли, когато народът му страда, Сангфугол? — попита той. — Не трябва ли да е загрижен?
	— Разбира се, че трябва. В името на кръвта на Ейдон, да! Иначе с нищо няма да е по-добър от побъркания брат на Джосуа. Но когато си порежеш пръста, нима лягаш и не мърдаш, докато не заздравее? Или спираш кръвта и продължаваш да си вършиш работата?
	Саймън се замисли.
	— Смяташ, че Джосуа е като фермера в онази стара история — онзи, който купил най-хубавото, най-тлъстото прасе на панаира, после не могъл да понесе мисълта да го заколи и те със семейството му умирали от глад, а прасето живеело?
	Арфистът се разсмя.
	— Мисля, че да. Макар че не казвам, че Джосуа би оставил народа му да бъде изклан като свине, а само че понякога се случват лоши неща, колкото и силно да се старае един добър принц да ги предотврати.
	Седяха, вперили очи в огъня. Саймън мислеше над думите на приятеля си. Когато Сангфугол най-после реши, че Таусър ще е в безопасност в компанията на кануките — старият шут усърдно ги учеше да пеят двусмислени балади, — отиде да спи. Саймън седя и слуша концерта, докато не го заболя главата, и реши да отиде при Бинабик.
	Тролът все още говореше с Джосуа, макар че Сиски вече беше почти заспала, с глава, опряна на рамото на Бинабик и полузатворени очи с дълги ресници. Тя се усмихна унесено, когато Саймън приближи, но не каза нищо. Към двамата влюбени и Джосуа се бяха присъединили плещестият Фреозел и един слаб старец, когото Саймън не познаваше, но се сети, че това трябва да е Хелфгрим, някогашният кмет на Гадринсет, който беше избягал от лагера на Фенгболд.
	Като гледаше Хелфгрим, Саймън си спомни съмненията на Гелое за него. Той наистина изглеждаше неспокоен и несигурен, докато говореше с принца, сякаш всеки момент можеше да каже нещо неправилно и да си навлече ужасно наказание. Саймън не можеше да отхвърли въпроса доколко могат да се доверят на този изнервен старец, но след малко се упрекна за коравосърдечието си. Кой знае през какви мъчения бе минал горкият стар Хелфгрим, за да изглежда така? Нима самият Саймън не беше бродил като див звяр из горите след бягството си от Хейхолт? Кой, ако го видеше тогава, би го сметнал за надежден?
	— А, приятелю Саймън! — Бинабик вдигна очи. — Радвам се да те видя. Има нещо, за което утре ще ми трябва помощта ти.
	Саймън кимна, за да покаже, че е налице.
	— Всъщност — каза Бинабик — нещата са две. Едното е, че трябва да те науча да говориш малко канукски, за да можеш да се разбираш с моите хора по време на битката.
	— Естествено. — Саймън беше доволен, че Бинабик не е забравил. Всичко ставаше още по-реално, когато за него се говореше в присъствието на Джосуа. — Ако имам разрешението на принца да се бия заедно с кануките, разбира се. — Той погледна Джосуа.
	— Хората на Бинабик могат да ни помогнат най-добре, ако разбират какво искаме от тях — каза Джосуа. — Така ще е най-добре и за собствената им безопасност. Имаш позволението ми, Саймън.
	— Благодаря, принце. Какво е другото, Бинабик?
	— Трябва също да съберем всички лодки на хората от Нови Гадринсет. — Бинабик се усмихна широко. — Трябва да са към четиридесетина.
	— Лодки? Но езерото около Сесуад’ра е замръзнало. За какво са ни лодки?
	— Ще ни трябват не самите лодки, а части от тях — отвърна тролът.
	— Бинабик има план за защитата ни — уточни Джосуа. Изглеждаше неуверен.
	— Не е точно план. — Бинабик отново се усмихваше. — Не е само идея, която е заседнала в мен като камък. Това е един канукски начин, който ще ви покажа, утку, и това е голям късмет за вас. — Той се засмя самодоволно.
	— И какъв е той?
	— Ще ти кажа утре, докато се занимаваме с издирването на лодките.
	— Още нещо, Саймън — каза Джосуа. — Знам, че ще се повторя, но мисля, че си струва да попитам още веднъж. Смяташ ли, че твоите приятели ситите ще дойдат? Това е тяхно свещено място, нали? Няма ли да го защитят?
	— Не знам, Джосуа. Както казах, Джирики явно смяташе, че неговите хора имат нужда от голямо убеждаване.
	— Жалко. — Джосуа прокара пръсти през късо остриганата си коса. — Всъщност се боя, че сме прекалено малко дори след пристигането на тези храбри троли. Помощта на Справедливия народ би била голям дар. Ха! Животът е странен, нали? Баща ми се гордееше, че е накарал и последните сити да се изпокрият. Сега синът му се моли те да дойдат и да помогнат да се защитят останките на бащиното му кралство.
	Саймън тъжно поклати глава. Нямаше какво да каже. Старият кмет, който мълчаливо бе слушал тази размяна на мнения, погледна Саймън внимателно. Саймън се опита да прочете поне намек за мислите на стареца във воднистите му очи, но не успя да види нищо.
	— Събуди ме, когато стане време да вървим, Бинабик — каза най-после той. — Лека нощ на всички. Лека нощ, принц Джосуа. — Той се обърна и тръгна към вратата. Пеенето на тролите и хората от равнината край огъня беше притихнало, мелодията бе станала бавна и меланхолична. Гаснещият огън хвърляше трептяща червена светлина върху призрачните стени.


	На късното утринно небе почти нямаше облаци. Въздухът беше хапливо студен. Дъхът на Саймън образуваше пухкави облачета пред лицето му. Бинабик го учеше на важни думи на канукски още от зазоряване и Саймън — показваше повече търпение от обикновено — напредваше бързо.
	— Кажи „сега“. — Бинабик вдигна вежда.
	— Умму.
	Куантака, която ситнеше край тях, вдигна глава и изскимтя, после кратко изръмжа. Бинабик се засмя.
	— Тя не разбира защо й казваш: „сега“ — обясни той. — Това са думи, които чува само от мен.
	— Но нали ми каза, че вашият народ има изцяло друг език, когато говорите с животните си. — Саймън силно заудря пъхнатите си в ръкавици ръце една в друга, за да не позволи на пръстите си да се превърнат в ледени висулки.
	Бинабик го погледна с упрек.
	— Аз не говоря на Куантака така, както ние, тролите, говорим на овните си, на птиците или рибите. Тя ми е приятелка. Говоря с нея, както бих говорил с всеки приятел.
	— О! — Саймън хвърли поглед към вълчицата. — Как се казва „Съжалявам“, Бинабик?
	— Чем еа док.
	Той се обърна и погали широкия вълчи гръб.
	— Чем еа док, Куантака. — Тя му се усмихна широко, от устата й изригна пара.
	След малко Саймън попита:
	— Къде отиваме?
	— Както ти казах снощи, отиваме да съберем лодките. Или по-скоро ще ги изпратим със собствениците им в ковачницата, където Слудиг и другите ще ги натрошат. Но ще дадем на всеки по едно такова нещо — той измъкна пачка пергаментови изрезки с руната на Джосуа, отпечатана върху всяка — за да знаят, че принцът им е дал дума да бъдат възмездени.
	Саймън беше озадачен.
	— Все още не разбирам какво се каниш да правиш. На тези хора лодките им трябват да ловят риба, за да изхранват себе си и семействата си.
	Бинабик поклати глава.
	— Не и когато дори реките вече са задръстени от лед. А ако не победим тук, няма да има значение какви са били плановете на хората от Нови Гадринсет.
	— И така, ще ми кажеш ли какъв е планът ти?
	— Скоро, Саймън, скоро. Когато си свършим работата тази сутрин. Ще те заведа в ковачницата и ще видиш.
	Закрачиха към селището.
	— Фенгболд сигурно скоро ще нападне.
	— Сигурен съм — отвърна Бинабик. — Но този студ трябва да понижи духа на хората му дори ако им плащат със златото на краля.
	— Не мислиш ли, че ще са твърде малко, за да ни обсадят? Сесуад’ра е твърде голяма дори за хиляда души.
	— Съгласен съм с теб, Саймън. — Бинабик се замисли. — Джосуа, Фреозел и другите говориха за това снощи. Те смятат, че Фенгболд няма да обсади хълма. Във всеки случай се съмнявам, че той знае колко печална е подготовката ни и колко са оскъдни припасите ни.
	— Ами какво тогава ще направи? — Саймън се опита да мисли като Фенгболд. — Смятам, че просто ще реши да ни нападне. Доколкото съм чувал, не е от търпеливите.
	Тролът го погледна преценяващо, в тъмните му очи блестеше искрица.
	— Виждам, че добре преценяваш нещата, Саймън. Това и на мен ми изглежда най-вероятно. Щом ти можа да заведеш група разузнавачи в лагера на Фенгболд, това означава, че и той е изпратил свои тук — Слудиг и Хотвиг смятат, че има доказателства за това, следи от коне и прочее. Така че той ще знае, че има широк път, който води към върха на хълма, и макар че можем да го защитаваме, все пак той не е като крепостна стена, от която можеш да хвърляш камъни надолу. Мисля, че графът ще опита да преодолее съпротивата с най-силните си и страховити воини и ще атакува целия път до върха на хълма.
	Саймън обмисли това.
	— Имаме повече хора, отколкото той смята, след като и твоите сънародници са тук. Може би ще можем да го задържим по-дълго, отколкото си мисли.
	— Несъмнено — каза отривисто Бинабик. — Но в края на краищата ще паднем. Те ще намерят други пътища по склона — а и пак, за разлика от една крепост, хълмът може да се изкачи от решителни хора дори в такова студено и хлъзгаво време.
	— Какво тогава можем да направим, нищо ли?
	— Можем да използваме умовете и сърцата си, приятелю Саймън. — Бинабик се усмихна. — Точно затова сега бързаме за лодките, или по-точно за пироните, които свързват дъските им.
	— Пирони? — Саймън беше още по-объркан.
	— Ще видиш. Сега бързо, кажи ми как е „атака!“
	Саймън се замисли.
	— Нихук.
	Бинабик протегна ръка и го тупна по бедрото.
	— Нихут. С _т_, а не с _к_.
	— Нихут! — извика Саймън.
	Куантака изръмжа и се огледа, търсеше неприятел.


	Саймън сънуваше, че стои в голямата тронна зала в Хейхолт и гледа как Джосуа, Бинабик и множество други търсят трите меча. Въпреки че претърсваха всеки ъгъл, вдигаха всеки килим и надничаха дори под малахитовите статуи на предишните крале на Хейхолт, сякаш само Саймън виждаше, че черният Трън, сивият Печал и едно сребристо оръжие, което би трябвало да е Блестящ гвоздей на крал Джон, са подпрени на големия пожълтял трон — Престола от драконова кост.
	Макар че Саймън беше виждал третия меч само отдалече — от стотина стъпки, когато живееше в Хейхолт, в съня му той беше забележително ясен, златната му дръжка беше изработена като извивката на Свещеното дърво, а острието му беше толкова излъскано, че искреше в мрачната зала. Мечовете се опираха един в друг, дръжките им бяха във въздуха като някакъв необикновен трикрак стол. Ухиленият череп на дракона Шуракай бе надвиснал над тях, сякаш всеки миг щеше да ги глътне и да ги скрие от поглед завинаги. Как можеха Джосуа и другите да не ги виждат? Саймън се опита да каже на приятелите си какво пропускат, но не можеше да издаде нито звук. Опита се да им посочи мечовете, да направи някакъв знак, за да привлече вниманието им, но някак си беше загубил тялото си. Беше призрак, а неговите любими приятели и съюзници правеха ужасна, ужасна грешка…
	— По дяволите, Саймън, ставай! — Слудиг го разтърсваше грубо. — Хотвиг и хората му казват, че Фенгболд пристига. Ще е тук преди слънцето да се е вдигнало над дърветата.
	Саймън с мъка се надигна и седна.
	— Какво? — изломоти той. — Какво?
	— Фенгболд идва. — Римърсгардецът го гледаше нетърпеливо. — Ставай!
	— Къде е Бинабик? — Сърцето на Саймън заби бързо. Какво трябваше да прави?
	— Вече е при принц Джосуа и другите. Хайде, идвай. — Слудиг поклати глава, след това се ухили с пресилена веселост. — Най-после има с кого да се бием! — И се измъкна от палатката.
	Саймън изпълзя изпод завивките и пъхна крака в ботушите си, като почти си счупи нокътя на палеца от бързане под мразовитите пръсти на студа. Изруга, навлече горната си риза, после намери канукския си нож и го препаса. Мечът, който му бе дал Джосуа, беше увит в платно и пъхнат под сламеника. Когато го разви, дръжката заледи ръката му. Той потрепери. Фенгболд идваше. Беше настъпил денят, за който говореха от толкова седмици. Щяха да умрат хора, някои може би още преди бледото слънце да стигне до пладне. Може би и Саймън щеше да е един от тях.
	— Лоши мисли — измърмори той, докато закопчаваше колана на меча си. — Лош късмет. — Направи знака на Дървото, за да прогони собствените си лоши думи. Трябваше да бърза. Имаха нужда от него.
	Докато търсеше ръкавиците си, погледът му попадна на вързопа, който му беше дала Адиту. Беше забравил за него след нощта, когато се беше промъкнал в Обсерваторията. Какво беше това? Внезапно го прониза болезненият спомен, че Амерасу беше пожелала той да бъде предаден на Джосуа.
	„Милостиви Ейдон, какво съм направил?“
	Дали беше нещо, което би могло да ги спаси? Беше ли той в глупостта си, в своята малоумна забраванковщина пренебрегнал оръжие, което би могло да помогне на приятелите му да оживеят? Или беше нещо, с помощта на което можеше да се призове помощта на ситите? Дали вече нямаше да е твърде късно?
	С блъскащо сърце, ужасен от непростимата си грешка, той грабна вързопа — дори в изплашеното си бързане забеляза странната хлъзгава мекота на тъканта му — и изскочи в ледената утрин.


	Огромна тълпа се събираше в Дома на раздялата, увлечена от трескава дейност, която изглеждаше готова да се превърне всеки момент в паническа блъсканица. В центъра на всичко това Саймън намери Джосуа и малка група, която включваше Деорнот, Гелое, Бинабик и Фреозел. Принцът, без капка нерешителност, издаваше заповеди, преглеждаше планове и приготовления и увещаваше някои от най-нетърпеливите защитници на Нови Гадринсет. Светналите му очи накараха Саймън да се почувства като предател.
	— Ваше височество! — Той направи крачка напред, после падна на коляно пред принца, който го погледна изненадано.
	— Стани, Саймън — каза Деорнот нетърпеливо. — Има работа да се върши.
	— Боя се, че съм направил ужасна грешка, принц Джосуа.
	Принцът се спря, като явно се мъчеше да бъде спокойно внимателен.
	— Какво искаш да кажеш, синко?
	Синко! Думата удари Саймън като чук. Той би искал Джосуа наистина да му беше баща — в този човек категорично имаше нещо, което обичаше.
	— Направих глупост — каза той. — Голяма глупост.
	— Говори внимателно — каза Бинабик. — Кажи само фактите, които имат значение.
	Разтревоженото лице на Джосуа се отпусна, когато чу неспокойното обяснение на Саймън.
	— Дай ми го тогава — каза той, когато Саймън свърши. — Няма нужда да се измъчваш, докато не разберем какво е. Изплаших се, че си направил нещо, което ще ни изложи открити на нападението. Както изглежда, твоят вързоп ще е най-вероятно някакъв талисман.
	— Подарък? — попита Фреозел със съмнение. — Да не е нещо пагубно?
	Джосуа приклекна и взе вързопа от Саймън. Беше му трудно да развърже възела само с една ръка, но никой не посмя да му предложи помощта си. Най-после нещо увито в бродиран черен плат се търкулна в скута на принца.
	— Това е рог — каза той, разви го и го вдигна.
	Рогът беше направен от единствено парче кост и покрит с изящна резба. Беше с обков от сребрист метал и висеше на черен портупей, изработен също така разкошно, като плата. Имаше нещо необикновено във формата на рога, някаква завладяваща, но не съвсем разпознаваема същност. Въпреки че всичко в него подсказваше голяма възраст и дълга употреба, в същото време рогът блестеше като съвсем нов. Беше могъщ, Саймън виждаше това: макар и не като Трън, който понякога сякаш почти дишаше, рогът притежаваше нещо, което привличаше окото.
	— Красив е — измърмори Джосуа, докато гледаше резбата. — Не мога да прочета нищо от това, макар че някои рисунки приличат на руни.
	— Принц Джосуа! — Бинабик протегна ръце и Джосуа му подаде рога. — Това са ситски руни. Нищо чудно за един подарък от Амерасу.
	— Но платът и портупеят са от материал на смъртни — каза рязко Гелое. — Това е странно.
	— Можеш ли да прочетеш нещо от написаното? — попита Джосуа.
	Бинабик поклати глава.
	— Не сега. Би могло да стане след известно проучване.
	— Но може би можеш да прочетеш това? — Деорнот наведе рога и измъкна парче пергамент от гърлото му. Разгъна го, подсвирна изненадано и го подаде на Джосуа.
	— Написано е на нашия език! — възкликна принцът. — „Това да бъде дадено на притежаващия го по право, когато всичко изглежда загубено“. А отдолу има странен подпис — нещо като А.
	— Знакът на Амерасу. — Плътният глас на Гелое звучеше скръбно. — Нейният знак.
	— Но какво може да означава това? — попита Джосуа. — Какъв е този рог и кой би могъл да е негов собственик по право? Той явно е нещо много ценно.
	— Моля за извинение, принц Джосуа — нервно се обади Фреозел, — ама може да е по-добре да не се туткаме с такива работи — тоя рог може да е прокълнат или нещо такова. Разправят, че подаръците от Покойните може да са и така, и онака.
	— Но ако е изпратен, за да ни повика помощ, просто ще е срамно да не го използваме — отвърна Джосуа. — Ако ни надвият днес, всичко не само ще изглежда загубено — то ще _е_ загубено.
	Той се поколеба за момент, после вдигна рога до устните си и го наду. За голяма изненада на всички не последва никакъв звук. Джосуа надникна в чашката на рога, търсейки някаква пречка, после отново изду бузи и задуха, като се приведе почти на две. Рогът продължаваше да мълчи. Той се изправи и с несигурен смях каза:
	— Е, аз явно не съм негов собственик по право. Нека опита някой друг — който и да е, няма значение.
	Деорнот взе рога и го наду, но нямаше повече късмет от Джосуа. Фреозел отказа. Саймън го взе и макар че го надуваше, докато пред очите му се завъртяха черни снежинки, рогът оставаше ням.
	— Е, за какво е той? — изпухтя Саймън.
	Джосуа сви рамене.
	— Кой може да каже? Но не смятам, че си направил нещо лошо, Саймън. Ако е предназначен да служи на някаква цел, то тя още не ни е разкрита. — Той отново уви рога, прибра го в торбичката и я сложи до краката си. — В момента имаме друга работа. Ако оцелеем днес, ще го погледнем пак — може би Бинабик или Гелое ще успеят да разгадаят изрязаното по него. А сега ми донеси списъка на хората ни, Деорнот, и да направим последно подреждане.
	Бинабик хвана ръката на Саймън и каза:
	— Има още няколко неща, които трябва да получиш. После трябва да отидеш при канукската група.
	Саймън последва малкия си приятел през суматохата на Дома на раздялата.
	— Надявам се схемата ти да проработи, Бинабик.
	Тролът махна с ръка.
	— Аз също. Но все пак ще направим най-доброто, което можем. Тоест всичко, което боговете, или вашият Бог, или нашите предшестеници могат да очакват.
	До западната стена се бяха наредили мъже — чакаха пред топяща се купчина дървени щитове, някои от които още носеха петната от речен мъх от предишното си съществувание като дъски на лодки. Сангфугол, който носеше нещо като бойни дрехи в мръсносиво, надзираваше разпределението.
	Арфистът вдигна поглед и каза:
	— А, дойдохте ли? Ето там, в ъгъла. Ти бе, престани! — изръмжа той на един брадат възрастен мъж, който ровеше в купчината щитове. — Вземи най-горния!
	Бинабик отиде до мястото, посочено от Сангфугол, и измъкна нещо изпод едно зебло. Беше също дървен щит, но изрисуван с герба, който Воршева и Гутрун бяха избродирали на знамето на Саймън — черния меч и белия дракон, преплетени над сивото и червеното на Джосуа.
	— Не е направено от изкусна ръка — каза тролът. — Но пък е от ръка на приятели.
	Саймън се наведе и го прегърна, после взе щита и го удари с юмрук.
	— Отличен е.
	Бинабик сви вежди.
	— Щеше ми се да беше имал повече време да се поупражняваш в използването му, Саймън. Не е лесно да яздиш, да използваш щит и да се биеш едновременно. — Погледът му стана още по-загрижен, когато сграбчи пръстите на Саймън в малкия си юмрук. — Не бъди глупав, Саймън. Ти самият си много важен, и моите хора също са много важни… но и най-прекрасното от всичко, което познавам, също ще бъде с теб. — Той отвърна кръглото си лице. — Сиски е ловджийка от нашия народ и храбра като гръмотевична буря, но — о, Кинкипа! — колко бих искал да не участва в битката днес!
	— Нима ти няма да си с нас? — попита Саймън изненадано.
	— Ще съм с принца и ще действам като пратеник, тъй като ние с Куантака можем да се придвижваме бързо и тихо, докато по-висок мъж и кон могат да бъдат забелязани. — Тролът се засмя. — И все пак ще нося копие за пръв път след похода си на възмъжаване. Ще ми е доста странно да го държа. — Усмивката му се стопи. — Не, Саймън, няма да съм с вас, поне не така близо. Така че, моля те, добри ми приятелю, дръж под око Сискинанамук. Ако я опазиш от беда, ще предпазиш собственото ми сърце от удар, който би могъл да ме убие. — Той отново стисна ръката на Саймън. — Хайде. Имаме да вършим още неща. Не е достатъчно само да имаш умни планове — той се потупа по челото и се усмихна подигравателно, — ако не са изпълнени както трябва.


	Събраха се в Огнената градина, всички защитници на Сесуад’ра — тези, които щяха да я бранят, и онези, които щяха да стоят зад тях в големите покрити с плочи дворове. Макар че слънцето беше вече високо, денят беше смръщен и много студен. Мнозина бяха донесли факли. Нещо прониза Саймън, когато видя пламъци да се полюшват денем, съвсем като в неговото видение от миналото. Някога хиляда сити бяха очаквали тук, също както неговите приятели и съюзници очакваха сега, нещо, което да промени живота им завинаги.
	Джосуа се бе качил на една разрушена стена, така че да вижда смълчаната тълпа. Саймън, който беше близо до него, видя отчаяния поглед на принца. Лицето му говореше ясно, че защитниците са малко и зле подготвени.
	— Хора от Нови Гадринсет и мили наши съюзници от Ийканук! — извика Джосуа. — Няма нужда да ви говоря за това, което правим. Идва граф Фенгболд, който убиваше жените и децата в собствените си владения във Фолшайър. Трябва да се бием с него. Нищо повече не мога да добавя. Той е оръдие на едно голямо зло и това зло трябва да бъде спряно тук, иначе няма да остане нищо, което да му се съпротивлява. Една победа тук по никакъв начин няма да повали враговете ни, но ако загубим, това ще означава, че тези врагове са спечелили голяма и всеобща победа. Вървете и направете всичко възможно — както тези, които ще се бият, така и онези, които ще останат зад тях със собствените си задачи. Сигурно е, че Бог ни гледа и ще види храбростта ви.
	Мърморенето, което се бе надигнало, докато Джосуа говореше за злото, се превърна в приветствия, когато той свърши. Принцът протегна ръка, за да помогне на отец Странгиард да се качи до него и да каже благословията.
	Отецът припряно приглади оскъдните си кичури и прошепна:
	— Сигурен съм, че ще я объркам.
	— Знаеш я прекрасно — отвърна Деорнот. Саймън си помисли, че бе искал да го каже любезно, но не можа да скрие нетърпението в тона си.
	— Не ме бива за военен проповедник.
	— И няма да бъдеш — рязко каза Джосуа. — Нито ти, нито никой свещеник, ако Бог направи всичко, което трябва.
	— Принц Джосуа! — Стреснат, отец Странгиард си пое дъх и се закашля. — Пази се от богохулство!
	Принцът го изгледа сърдито.
	— След последните две години на мъки по цялата страна Бог би трябвало да се научи да бъде малко по-… гъвкав. Сигурен съм, че ще разбере думите ми.
	Странгиард можа само да поклати глава.
	Когато свещеникът свърши с благословията, повечето от която не бе чута от тълпата, Фреозел се изкачи на стената с лекотата на човек, свикнал да се катери. И без това плещест и мускулест, сега той сякаш бе заякнал още повече от отговорността за защитата.
	— Е, хайде — извика той и грубият му глас достигна и до последния от неколкостотинте души, събрани на това студено ветровито място. — Чухте какво каза принц Джосуа. Какво друго ви трябва да знаете, а? Вие защитавате домовете си — това правите. Дори борсуците го правят, без да мислят нито миг. Ще пуснете ли Фенгболд и хората му да ви вземат домовете, да избият семействата ви? А? Ще ги пуснете ли?
	Насъбраните се развикаха ядосано.
	— Точно така — няма. Хайде тогава напред!
	За миг Саймън беше грабнат от думите на Фреозел. Сесуад’ра беше негов дом, поне засега. Ако имаше някаква надежда да намери нещо по-постоянно, трябваше да оцелее днес, и останалите също, и трябваше да отблъснат армията на Фенгболд. Той се обърна към Сненек и другите троли, които чакаха спокойно малко настрани от останалите защитници.
	— Ненит, хенимаатъйа — каза Саймън, като им посочи оборите, където търпеливо чакаха овните и кобилата му. — Хайде, приятели.


	Въпреки студения ден Саймън се потеше силно под шлема и телената ризница. Когато свърнаха от главния път и се отправиха надолу по склона през гъстия шубрак, Саймън разбра, че всъщност е съвсем сам, че никой от околните не може истински да го разбере. Ами ако се покажеше страхливец пред тролите или нещо се случеше със Сиски? Какво щеше да стане, ако разочароваше Бинабик?
	Прогони тази мисъл. Сега трябваше да е съсредоточен. Нямаше място за малоумни глупости като със забравения подарък от Амерасу.
	Когато се приближиха да подножието на хълма, слязоха от животните. Планинският склон тук беше покрит с попарена от студа папрат, която се чупеше под краката им и се омотаваше в наметалата, така че им отне почти час, докато заемат местата си и пращенето и шумоленето престанат. Когато всички бяха готови, Саймън се изкатери по плиткото дере, за да може да вижда барикадата, която Слудиг и хората му бяха вдигнали, за да преградят широкия, настлан с камъни път. Негово задължение беше да препредава заповедите на принца.
	Оттатък леда, който доскоро бе езерото, заобикалящо Сесуад’ра, брегът беше покрит с тъмна гъмжаща маса. На Саймън му трябваха няколко стряскащи мига, докато разбере, че това е армията на Фенгболд. Беше повече от армия — херцогът, изглежда, беше довел голяма част от Гадринсет: палатки, огнища и импровизирани ковачници се простираха на групи в далечината и над долината се издигаше пушек и пара. Саймън знаеше, че това е войска само от около хиляда души, но не беше виждал десет пъти по-голямата войска, обсаждала Наглимунд, и тя му изглеждаше огромна като легендарната армия на Анитулз, която била покрила хълмовете на Набан като одеяло от копия. Ледена пот отново изби по челото му. Враговете бяха толкова близо! Двеста лакътя или малко повече разделяха силите на Фенгболд от скритите постове на Саймън и въпреки това той различаваше ясно лицата на въоръжените мъже. Това бяха хора, живи хора, и идваха да го убият. Другарите на Саймън на свой ред щяха да се опитат да избият колкото е възможно повече от тези войници. Щеше да има много нови вдовици и сираци в края на този ден.
	Неочаквана мелодия зад него го накара да подскочи. Той се обърна и видя един трол, който се поклащаше бавно наляво-надясно, надигнал глава в тиха песен. Тролът, стреснат от внезапното му движение, го погледна въпросително. Саймън се опита да се усмихне и му махна да продължава. След малко плачливият глас на трола се надигна отново в мразовития въздух, самотен като птица в есенна гора.
	„Не искам да умра — помисли си Саймън. — И, Боже, моля те, искам пак да видя Мириамел — истински, истински искам“.
	Внезапно го споходи видение, спомен за онзи отчаян момент до Стайл, когато великанът беше връхлетял върху тях. Очите й, очите на Мириамел… бяха изплашени, но решителни. Тя беше смела, безпомощно си спомни той, смела и хубава. Защо никога не й беше казвал колко много й се възхищава — нищо че беше принцеса?
	Долу, на барикадата от струпани стволове, се раздвижиха хора. Джосуа — с осакатената си дясна ръка си личеше отдалече — се катереше по стената. Трима души с наметала и качулки се изкачваха заедно с него.
	Джосуа сви ръка пред устата си и викна:
	— Къде е Фенгболд? — Гласът му прокънтя над замръзналото езеро и отекна в падините на надвисналите хълмове. — Фенгболд!
	След малко няколко души се отделиха от ордата край брега и излязоха на леда. В средата им, на висок кавалерийски кон, яздеше мъж със сребърна броня и алено наметало. Сребърна птица бе разперила крила на шлема му. Той го свали и го пъхна под мишницата си. Дългата му черна коса се развяваше на безмилостния вятър.
	— Значи си тук в края на краищата, Джосуа — извика конникът. — Чудех се дали е вярно.
	— Навлизаш в територията на свободна страна, Фенгболд. Ние тук не признаваме брат ми Елиас, защото престъпленията му го лишиха от правото да управлява кралството на баща ми. Ако се оттеглите, можете да си вървите свободно и да му го кажете.
	Фенгболд се засмя и отметна глава, истински развеселен.
	— Много добре, Джосуа, много добре! — изкрещя той. — Не, ти си тоя, който трябва да помисли над моето предложение. Ако се предадеш на кралското правосъдие, обещавам всички освен най-виновните неколцина от твоята предателска тълпа да бъдат допуснати да си възвърнат мястото на уважавани поданици. Предай се, Джосуа, и те ще бъдат пощадени.
	Саймън се питаше какво ли въздействие ще има това обещание върху изплашената армия на Нови Гадринсет. Фенгболд несъмнено се питаше същото.
	— Лъжеш, убиецо! — извика някой близо до Джосуа, но принцът вдигна ръка да го спре и викна:
	— Не направи ли ти същото предложение на търговците на вълна от Фолшайър, преди да изгориш жените и децата им?
	Фенгболд беше твърде далече, за да се види лицето му, но от начина, по който се изправи на стремената, Саймън се досети за гнева, който го бе обзел.
	— Положението ти не ти позволява да говориш толкова оскърбително, Джосуа — извика херцогът. — Ти си принц само на дървета и неколцина опърпани гладни овчари. Няма ли да се предадеш и да спестиш много пролята кръв?
	Сега една от другите фигури, стоящи край Джосуа, пристъпи напред.
	— Чуй ме! — Беше Гелое. Тя свади качулката си, докато говореше. — Знай, че съм валада Гелое, защитницата на гората. — Тя махна с ръка към сенките на Алдхеорте, която се издигаше на хълма като мълчалив свидетел. — Може и да не ме познаваш, градски господарю, но твоите тритингски съюзници са чували за мен. Попитай твоя наемен приятел Леждрака дали знае коя съм.
	Фенгболд не отговори. Всички видяха, че се обърна към един от спътниците си.
	— Ако ни нападнеш, помисли за следното — продължи Гелое. — Това място, Сесуад’ра, е едно от най-свещените за ситите. Не мисля, че ще им хареса да го оскверниш с нахлуването си. Ако се опиташ да го превземеш със сила, може да откриеш, че ситите са много по-ужасен неприятел, отколкото можеш да си представиш.
	Саймън беше сигурен, или поне мислеше, че е сигурен, че магьосницата изрича празна заплаха, но откри, че и той самият иска да дойде Джирики. Не беше ли това чувството на осъдения, който гледа през решетките как издигат бесилото му? Беше почти сигурен, че хората на Джосуа не могат да победят. Войската на Фенгболд бе като ужасна зараза в снега отвъд езерото, чума, която щеше да ги умори всичките.
	— Виждам — извика внезапно Фенгболд, — че ти не само си се побъркал, Джосуа, ами и си се заобиколил с луди. Така да бъде! Кажи на тая бабичка да побърза и да повика горските си духове — може би дърветата ще дойдат да ви спасят. Загубих търпение! — Фенгболд махна с ръка и вихрушка стрели изфуча откъм воините на брега. Всички паднаха преди да достигнат барикадата и се пръснаха по леда. Джосуа и придружителите му се смъкнаха надолу към шубрака и отново изчезнаха от погледа на Саймън.
	Фенгболд извика някаква заповед и нещо, което приличаше на огромна баржа, бавно излезе на леда. Беше военна машина, теглена от яки товарни коне, покрити с ватирани ризници, и стържеше ужасно по леда. Изглежда, бе каруца, сложена на плазове и натоварена с издути чували.
	Саймън поклати глава, впечатлен въпреки внезапния си страх. Някой в лагера на Фенгболд умееше добре да планира.
	Шейната се приближаваше по леда. Оскъдно ято стрели излетя откъм защитниците — поначало те бяха малко, а и Джосуа непрекъснато предупреждаваше да не се разхищават боеприпасите. Стрелите отскочиха от защитените със стомана страни на шейната, други се забодоха в ризниците на конете, без да ги наранят, и те заприличаха на някакви дългокраки четинести глигани. Грубите плазове на шейната надраскваха леда, а от дупките в чувалите, струпани върху наклонената й платформа, се ръсеше дъжд от пясък. Войниците на Фенгболд, вече следващи шейната в широка колона, се оказаха на много по-здрава почва, отколкото си бяха представяли Джосуа и защитниците на Сесуад’ра.
	— Ейдон да ги прокълне дано! — Сърцето на Саймън се сви. Армията на Фенгболд вървеше по езерото като колона мравки.
	Един от тролите, ококорен от уплаха, каза нещо, което Саймън разбра само частично.
	— Шуммук. — За пръв път Саймън изпита истински страх, който се надигна в гърдите му като змия и съкруши надеждата. Трябваше да се придържа към плана, макар че вече всичко изглеждаше изгубено.
	— Чакай. Трябва да чакаме.


	Далече от Сесуад’ра, и все пак някак си странно близо, нещо се раздвижи в сърцето на древната гора. На една поляна, едва докосната от снеговете, които покриваха околните дървета от много месеци, между две изправени скали се появи ездач. Конят му пристъпваше нервно.
	— Излизайте! — Езикът, който говореше, беше най-старият в Остен Ард. Бронята му беше синя, жълта и сребристосива, излъскана до блясък. — Минете през Портата на ветровете!
	Още ездачи започнаха да излизат между високите камъни. Долчинката се замъгли от диханието им.
	Първият ездач дръпна юздите на коня си и се обърна към събраната тълпа. Вдигна меча си, вдигна го така, сякаш можеше да прониже облаците. Косата му — вързана само с лента син плат, — някога с лавандулов цвят, сега беше бяла като снега, полепнал по клоните на дърветата.
	— Следвайте ме — и следвайте Индрежу, меча на моите деди — извика Джирики. — Отиваме да помогнем на приятели. За пръв път от пет века Зида’я тръгват на бой.
	Всички вдигнаха оръжията си и ги размахаха към небето. После подеха странна песен, плътна като бумтящия крясък на блатна птица, дива като вълчи вой. Запяха всички и гората затрепери от силата на песента.
	— Напред, родове на Зората! — Очите на Джирики пламтяха. — Напред, напред! И нека враговете ни треперят! Зида’я яздят отново!
	И ги поведе — майка си Ликимея на високия й черен кон, Ийзаши Сивото копие, храбрия Чекай’со Кехлибарените кичури, дори облечения в зелено свой вуйчо Кендхараджа’аро с дългия лък — всички пришпориха конете си и напуснаха поляната с викове и песни. Врявата беше толкова силна, че сякаш и дърветата се навеждаха пред тях, а вятърът сконфузено млъкна.


>>	11. Пътят назад

	Мириамел се сгуши в наметалото си. Искаше й се да изчезне. Сякаш всички, които минаваха край нея, забавяха крачка, за да я погледнат — и слабичките врански мъже със спокойните си кафяви очи и строги безизразни лица, и пердруинските търговци в размъкнатите си одежди. Сякаш всички я наблюдаваха — късо остригано момиче в мръсно монашеско одеяние — и това я тревожеше. Защо Кадрах се бавеше толкова? Разбира се, тя трябваше да се сети и да не го пуска да отиде в кръчма сам.
	Монахът най-после се появи — самодоволен, сякаш беше изпълнил някаква невероятно трудна задача.
	— Долу до кея за баржите. Трябваше да се сетя. Не е най-почтеното място.
	— Пил си. — Тонът й беше по-рязък, отколкото й се искаше, но беше премръзнала и раздразнена.
	— Е, как да измъкна ценни сведения от кръчмар, ако не поръчам нещо? — Не беше лесно да смутиш Кадрах. Той се беше съвзел от отчаянието, което го бе изпълвало на лодката, макар че Мириамел виждаше колко неумело го е скрил и как през парцаливите одежди на веселостта, с която се беше увил като с наметало, избива черна покруса.
	— Но ние нямаме никакви пари! — изхленчи тя. — Нали затова обикаляме пеша този проклет град — за да намерим оная странноприемница, дето уж знаеше къде е!
	— Тихо, господарке. Хванах се на едно басче на ези-тура и за късмет спечелих, защото иначе нямаше с какво да си платя и залога. Но сега всичко е наред. Във всеки случай точно ходенето пеша през този град с канали ме смущаваше най-много, но сега, след напътствията на кръчмаря, няма да имаме проблеми.
	Нямало да има проблеми! Мириамел се разсмя горчиво. От три седмици живееха като просяци — умираха от жажда в лодката няколко дни, после се бъхтеха из крайбрежните градчета на Югоизточен Набан, просеха храна и се возеха на селски каруци, когато имаха късмет да ги качат. Най-голямата част от времето беше прекарана в ходене, ходене, ходене, докато на Мириамел не започна да й се струва, че ако може да отдели някак краката си от тялото, те ще продължат да крачат без нея. Този начин на живот не беше нов за Кадрах и той явно доволно се завърна към него, но за Мириамел беше малко да се каже, че всичко това страшно й омръзна. Тя вече никога нямаше да може да живее в двора на баща си, но изведнъж суровите околности на замъка на чичо й Джосуа в Наглимунд започнаха да й се струват много по-привлекателни, отколкото преди няколко месеца.
	Тя се обърна, за да каже още нещо остро на Кадрах — подушваше миризмата на вино в дъха му от една ръка разстояние — и го изненада незащитен. Той бе забравил жизнерадостното си изражение; хлътналите му — някога кръгли — бузи и сенките под напрегнатите му очи обуздаха Мириамел с нещо като сърдита обич.
	— Е… добре. — Тя хвана ръката му. — Но ако скоро не намериш тази странноприемница, ще те бутна в канала.


	Тъй като нямаха пари да платят на лодкар, почти цяла сутрин търсиха пътя през страховития лабиринт на дървените пътеки на Кванитупул. Всеки завой сякаш ги отвеждаше до поредния задънен край, поредната дъсчена настилка, която свършваше до изоставен пристан за лодки или до заключена врата с ръждясали панти, или до разнебитена ограда, зад която се виждаше само поредният от вездесъщите водни пътища. Разстроени, те трябваше да се връщат обратно, да гледат за друг завой и да започнат подлудяващото търсене отначало. Най-после, когато пладнешкото слънце просветли облачното небе, попаднаха на ъгъла на дълъг порутен склад и зяпнаха прогнилата дървена фирма, която провъзгласяваше, че кръчмата, пред която виси, е „Бокалът на Пелипа“. Наистина беше, както бе предупредил Кадрах, в доста непрестижен район.
	Докато Кадрах търсеше врата — фасадата беше почти еднообразна стена от сиво овехтяло дърво. — Мириамел се вторачи в един венец от жълти и бели цветя, който плуваше по канала около стълбата на пристана.
	— Това е венец за Деня на душите.
	Кадрах, който бе намерил вратата, кимна.
	— Което значи, че съм заминала от Наглимунд преди повече от четири месеца — бавно каза тя. Монахът кимна отново, след това отвори вратата и извика. Мириамел усети, че я пронизва свирепа мъка.
	— И всичко на вятъра! Защото бях дебелоглава глупачка!
	— Нещата нямаше да са по-добре, а може би щяха да са и по-лоши, ако беше останала при чичо си — изтъкна Кадрах. — Поне си жива, господарке. Нека сега да отидем да видим дали сориа Ксорастра ще си спомни за един стар, макар и пропаднал приятел.
	Влязоха в хана през дворната врата покрай разядените корпуси на две рибарски лодки и бързо получиха две неприятни изненади. Първата беше, че самата кръчма беше зле поддържана и цялата вмирисана на риба. Втората — че Ксорастра бе мъртва от три години и нейната племенница с издадени челюсти Каристра бързо показа, че като съдържателка твърде силно се различава от предшественичката си.
	Тя огледа протритите им изпоцапани дрехи и изсумтя:
	— Не ми харесва видът ви. Я да ви видя парите.
	— Хайде, хайде — каза Кадрах примирително. — Леля ти ми беше добра приятелка. Ако ни пуснеш да пренощуваме, на сутринта ще имаме пари да ти платим — добре ме познават в тоя град.
	— Леля ми беше побъркана и некадърна — каза Каристра не без удоволствие — и нейното вонящо милосърдие ме остави без нищо, освен тоя порутен хамбар. — Тя махна с ръка към всекидневната с нисък таван, която приличаше повече на бърлога на някакво отчаяно животно. — По-скоро ще ме върнат обратно в Пердруин в дървен сандък, отколкото да пусна един монах и любовницата му без пари.
	Мириамел неволно поиска това да стане час по-скоро, но знаеше, че ханджийката не бива да се досети за желанието й.
	— Нещата не са каквито изглеждат — каза тя. — Този човек е мой учител. Аз съм дете на благородник — барон Сеоман от Еркинланд ми е баща. Мен ме отвлякоха и моят учител тук ме намери и ме спаси. Баща ми ще възнагради щедро всеки, който ми помогне да се върна. — Кадрах се изпъна край нея, доволен, че е станал герой дори на митично спасение.
	Каристра ги погледна косо.
	— Не една щура история чух напоследък. — Тя прехапа устни. — Една от тях излезе вярна, но това не значи, че и вашата ще е вярна. — Изражението й стана кисело. — Аз трябва да си изкарвам прехраната, та ако ще баща ти да е барон или дори Върховният крал в Хейхолт. Вървете и вземете парите, щом казвате, че е толкова лесно. Нека приятелите ви ви помогнат.
	Кадрах започна отново да я придумва и ласкае — подхвана нишките на историята, която беше започнала Мириамел, и ги втъкаваше в по-богат гоблен, в който Каристра щеше да се оттегли с торби злато — подарък от благодарния баща. Като слушаше буйното разрастване на историята в разработката на Кадрах, Мириамел почти започна да съжалява жената, чиято практичност явно беше подложена на изпитание от алчността й, но тъкмо когато се канеше да го помоли да се откаже, видя огромен мъж бавно да слиза по стълбата към общата стая. Въпреки дрехите му — носеше наметало с качулка, подобно на това на Кадрах и превързано с връв — и брадата, която беше само един пръст, той моментално й се стори толкова познат, че за миг тя не повярва на очите си. Когато обаче слезе в светлината на лампите, мъжът също спря и се ококори.
	— Мириамел? — каза той най-после. Гласът му беше прегракнал и неуверен. — Принцесо?
	— Исгримнур! — изписка тя. — Херцог Исгримнур! — Сърцето й сякаш толкова се разрасна в гърдите й, че й се стори, че ще се задуши. Тя изтича през разхвърляната стая, като заобикаляше кривокраките пейки, и се хвърли към широкия му корем, обляна в сълзи.
	— О, горкичката ми — каза той и я притисна към себе си, също разплакан. — О, бедната ми Мириамел! — Повдигна я и я отдалечи за миг, за да я разгледа със зачервените си очи. — Ранена ли си? Добре ли си? — Той зърна Кадрах и очите му се свиха. — А, ето го и мошеника, който те открадна!
	Кадрах, който също като Каристра гледаше зяпнал, се сепна. Исгримнур наистина беше огромен.
	— Не, не! — Мириамел се засмя през сълзи. — Кадрах ми е приятел. Той ми помогна. Аз избягах — не го обвинявай. — Тя отново го прегърна и зарови лице в надеждното му туловище. — О, Исгримнур, бях толкова нещастна! Как е чичо Джосуа? И Воршева, Саймън, тролът Бинабик?
	— Едва ли знам повече от теб. — Той въздъхна на пресекулки. — Това е чудо. Бог най-после чу молитвите ми. Слава, слава на Ейдон! Ела, седни. — Исгримнур се обърна към Каристра и нетърпеливо махна с ръка. — Е, какво чакаш? Донеси ни ейл и някаква храна!
	Каристра, слисана не на шега, се отдалечи. Почти залиташе.
	— Чакай! — извика Исгримнур и тя се обърна към него. — Ако кажеш на някого за това — изрева той, — ще ти откъсна главата със собствените си ръце.
	Кръчмарката, сащисана от изненада и страх, само кимна и се отправи към убежището на кухнята.


	Тиамак бързаше, макар че куцият му крак не му позволяваше скорост по-голяма от обикновено ходене. Сърцето му думкаше в ребрата, но той се насилваше да не показва тревогата си.
	„Този, който винаги стъпва на пясък нека направи никой да не ме забележи! Почти стигнах!“
	Онези, които споделяха тесните пътеки с него, изглеждаха решили на всяка цена да му пречат. Един плещест сухоземец с кошница, пълна с риба, го блъсна и едва не го събори, а след това се обърна да му накрещи всякакви обиди, въпреки че Тиамак куцукаше по-нататък. Дребосъкът умираше да му отвърне — Кванитупул беше град на вранците, в края на краищата, без значение колко богати сухоземски търговци купуваха скъпи наколни къщи на брега на лагуната Чамул или караха изпотените сънародници на Тиамак да тласкат тежките им търговски баржи по каналите — но не посмя. Нямаше време за губене в кавги, колкото и справедливи да бяха.
	Той забързано влезе в „Бокалът на Пелипа“, като едва погледна собственичката, въпреки странното й изражение. Съдържателката на хана, стиснала поднос с хляб, сирене и маслини, се поклащаше в подножието на стълбите, сякаш решението дали да се качи, или не изискваше съкрушително усилие.
	Тиамак я заобиколи и закуца нагоре по тясната стълба, после по площадката и през първата изкорубена врата. Отвори я, гърдите му вече се пълнеха с въздух, за да изстреля новината си, после спря, изненадан от странната картина пред себе си.
	Исгримнур седеше на пода. В ъгъла стоеше нисък здравеняк, също облечен като скитащ ейдонитски монах. Квадратното му лице беше необичайно затворено. Старият Камарис седеше на леглото, кръстосал дългите си крака. До него седеше млада жена с руса късо подстригана коса. И тя носеше монашески одежди, и красивото й лице с остри черти изразяваше слисване не по-малко от това на Каристра.
	Тиамак рязко затвори уста, после я отвори отново и възкликна:
	— Какво?!
	— А! — Исгримнур изглеждаше невероятно весел, почти зашеметен. — Това е Тиамак, благороден вран, приятел на Диниван и Моргенес. Принцесата е тук, Тиамак. Мириамел пристигна.
	Мириамел не се обърна — продължаваше да гледа вторачено стареца.
	— Това е… Камарис?
	— Знам, знам — засмя се Исгримнур. — Аз сам не можех да си повярвам, Бог да ме порази, но е той. Жив, след всичките тези години! — Лицето на херцога изведнъж стана сериозно. — Но умът му си е отишъл, Мириамел. Той е като дете.
	Тиамак поклати глава.
	— Аз… Аз се радвам, Исгримнур. Радвам се, че приятелите ти са тук. — Той отново поклати глава. — И аз имам новини.
	— Не сега. — Исгримнур сияеше. — По-късно, дребосъко. Тази вечер празнуваме. — Той повиши тон. — Каристра! Къде си?
	Кръчмарката тъкмо беше започнала да отваря вратата, когато Тиамак се обърна и я захлопна под носа й. Чу изненадано мърморене и глухите удари на тежкия хляб, който подскачаше надолу по стълбите.
	— Не — каза Тиамак. — Това не може да чака, Исгримнур.
	Херцогът се намръщи, гъстите му вежди надвиснаха още повече.
	— Е?
	— Някакви хора търсят този хан. Набански войници.
	Нетърпението на Исгримнур изведнъж изчезна и той насочи цялото си внимание към дребния вран.
	— Как разбра?
	— Видях ги на пазарището. Разпитваха лодкарите, много грубо при това. Водачът на войниците, изглежда, отчаяно искаше да открие тази гостоприемница.
	— И разбраха ли къде е? — Исгримнур се изправи, прекоси стаята и взе меча си Квалнир, който стоеше подпрян в ъгъла.
	Тиамак сви рамене.
	— Знаех, че няма да мога да вървя много по-бързо от войниците, макар да бях сигурен, че познавам града по-добре от тях. Все пак исках да ги забавя, затова пристъпих напред и им казах, че аз ще говоря с лодкарите, тъй като те са врани като мен. — За пръв път от началото на разказа си Тиамак се обърна да погледне младата жена. Лицето й беше съвсем пребледняло, но замаяното му изражение беше изчезнало. Тя слушаше внимателно. — На нашия блатен език казах на лодкарите, че това са лоши хора, че те трябва да говорят само с мен, и то на нашия език. Казах им, че когато войниците си отидат, трябва да се махнат и те, и да не се връщат скоро на пазарището. След като поговорих с тях още малко, като се преструвах, че ми дават указания за пътя — всъщност те ми казаха, че сухоземците се държат като луди! — казах на водача на войниците къде могат да намерят „Бокалът на Пелипа“. Не се мръщи така, херцог Исгримнур! Пратих ги на противоположния край на града, разбира се. Но беше толкова странно: когато казах на онзи човек, той цял се разтрепери, сякаш от знанието къде е този хан всичко го засърбя.
	— Как… Как изглеждаше водачът? — Гласът на Мириамел беше напрегнат.
	— Беше много странен. — Тиамак се колебаеше. Не знаеше как да се обърне към една сухоземска принцеса, дори когато е облечена като мъж. — Само той не беше облечен като войник. Висок и силен на вид, облечен в богати сухоземски дрехи, но лицето му беше виолетово от синини, очите му бяха кръвясали като на глиган. А главата му беше като смачкана от крокодилски челюсти. И зъби му липсваха.
	Мириамел изохка и се плъзна от сламеника на пода.
	— О, Елисия, спаси ме! Това е Аспитис! — Гласът беше отчаян. — Кадрах, как е могъл да разбере къде отиваме? Пак ли си ме предал?
	Монахът трепна, но в думите му нямаше гняв.
	— Не, господарке. Очевидно той е стигнал до брега и предполагам, че тогава някак си е обменил вести с истинския си господар. — Кадрах се обърна към Исгримнур. — Приратес познава това място много добре, господарю, а Аспитис е негово оръдие.
	— Аспитис? — Исгримнур, който закопчаваше колана на меча си около широката си талия, объркано поклати глава. — Не го познавам, но заключавам, че не е приятел.
	— Така е. — Кадрах погледна Мириамел, която седеше на пода, стиснала главата си с ръце. — Не е приятел.
	Исгримнур изръмжа дълбоко и гърлено. Тиамак го погледна стреснато, защото херцогът ревеше като сърдита мечка, но Исгримнур само мислеше и чешеше късата си брада.
	— Враговете са по петите ни — каза той най-после. — Дори да седяхме с Камарис отпреди четирийсет години — ох, Бог да е милостив към него, Мириамел, той беше най-силният от всички мъже — дори тогава не би ми харесвало съотношението на силите. Значи трябва да заминем, и то бързо.
	— Къде можем да отидем? — попита Кадрах.
	— На север към Джосуа. — Исгримнур се обърна към Тиамак. — Какво каза миналия път, дребосъко? Че ако пътуваш с бегълци като Камарис и мен, би намерил друг път?
	Тиамак усети, че гърлото го стяга.
	— Да. Но той няма да е лесен. — Той усети студено дихание, сякаш Тази, която чака да прибере всички шепнеше във врата му. Изведнъж идеята да заведе всички тези сухоземски приятели в блатистия Вран не му хареса.
	Мириамел стана.
	— Джосуа е жив?
	— Така гласят слуховете, принцесо. — Исгримнур поклати глава. — Североизточно от Тритинг, както казват. Но надеждата може и да е лъжлива.
	— Не! — Лицето на Мириамел, все още набраздено от сълзи, бе странно уверено. — Вярвам в това.
	Кадрах, все още облегнат в ъгъла като пренебрегнато домашно божество, сви рамене.
	— Няма нищо лошо във вярата, тя е единственото, за което можем да се закачим. Но какъв е този друг път? — И изгледа свъсено блатния човек.
	— През Вран. — Тиамак прочисти гърлото си. — Ще им е почти невъзможно да ни проследят, смятам. Можем да стигнем на север до най-крайната част на езерото Тритинг.
	— Където ще ни заловят посред стотици левги открита земя — каза мрачно Кадрах.
	— По дяволите, човече — изръмжа Исгримнур, — какво друго можем да направим? Да опитаме да преминем през Кванитупул покрай този Аспитис, а после през целия враждебен Набан? Погледни ни! Можеш ли да си представиш по-разнородна и забележителна компания? Едно момиче, двама монаси — единият брадат, — вдетинен стар гигант и един вран? Какъв избор имаме?
	Хернистирецът изглеждаше готов да спори, но след минутно колебание отново сви рамене и се затвори в себе си като костенурка, която се свива в черупката си, и тихо каза:
	— Всъщност нямаме избор.
	— Какво трябва да направим? — Страхът на Мириамел малко се бе уталожил. Макар и все още да трепереше, очите й бяха светнали и решителни. Тиамак не можеше да не се възхити на духа й.
	Исгримнур потърка огромните си лапи.
	— Да. Трябва да заминем най-много до час, дори още по-рано, ако можем, тъй като нямаме време за губене. Тиамак, върви да наблюдаваш пред вратата на хана. Някой може да насочи онези войници по-добре от теб и ако ни хванат неподготвени, загубени сме. При това теб най-трудно ще те забележат. — Той се огледа. — Ще пратя Камарис да закърпи по-малко повредената лодка. Кадрах, ти ще му помагаш. Не забравяй, че той е зле с ума, но е работил тук от години — знае какво да прави и разбира много думи, макар че не говори. Аз ще събера багажа, после ще дойда да ви помагам да свършите с лодката и да я спуснем във водата.
	— А какво ще правя аз, Исгримнур? — Мириамел пристъпваше от крак на крак от нетърпение да върши нещо.
	— Вземи оная опърничава ханджийка, слезте в кухнята и съберете провизии. Вземи неща, които траят, защото не знаем колко време ще бъдем без… — Той замълча, настигнат от внезапна мисъл. — Вода! Прясна вода! Мили Усирис, отиваме в блатата. Вземи всичко, каквото можеш, а аз ще дойда да ти помогна да пренесем съдовете с каквото намериш да налееш в тях. Има буре за дъждовна вода в двора зад хана — пълно, мисля. Ха! Знаех си, че тази гнусна вода ще послужи за нещо. — Той дърпаше пръстите си; мислеше напрегнато. — Не, принцесо, още не отивай. Кажи на Каристра, че ще й платим за всичко, което взимаме, но не смей да казваш нито дума за това къде отиваме! Тя ще изтъргува безсмъртните ни души за по петаче. Бих искал да съм като нея, но ще й платя за взетото, макар че това ще изпразни кесията ми. — Херцогът въздъхна дълбоко. — Хайде! Сега върви. И където и да сте всички, ослушвайте се за Тиамак и тичайте в двора, ако го чуете да вика.
	Той се обърна и отвори вратата. Каристра седеше на най-горното стъпало сред пръснатата храна, лицето й беше объркано. Исгримнур я погледна за миг, после пристъпи към Мириамел, наведе се и пошепна нещо на ухото й. Тиамак беше достатъчно близо, за да чуе шепота му.
	— Не й позволявай да се отдели от теб — измърмори херцогът. — Може да се наложи да я вземем с нас, поне достатъчно далече, за да запазим тайната на пътя, по който сме поели. Ако се съпротивлява много, само извикай и след миг ще съм тук. — Той хвана Мириамел за лакътя и я поведе към седящата на стълбите Каристра.
	— Привет, уважаема стопанке — каза принцесата. — Казвам се Мария. Срещнахме се долу. Хайде, ела в кухнята и приготви малко храна за мен и приятелите ми — идваме от път и сме много гладни. — Тя се наведе и помогна на Каристра да се изправи, после пак се наведе да вземе хляба и сиренето, които бяха паднали. — Виждаш ли? — каза бодро тя, като хвана втрещената жена под ръка. — Нищо няма да изхабим и ще си платим за всичко.


	Мириамел действаше като в мъгла. Толкова силно се съсредоточаваше върху моментната си дейност, че дори забрави причината за това, което правеше, докато не чу възбудения вик на Тиамак и думкането му по покрива. С разтуптяно сърце тя грабна последната шепа изсъхнал лук — Каристра не си даваше много зор да попълва запасите й — и хукна към двора, като буташе протестиращата ханджийка пред себе си.
	— Ей, ама какво правите? — захленчи Каристра. — Не може да се отнасяте така с мен, които и да сте!
	— Млъкни! Всичко ще е наред. — Щеше й се да вярва в това.
	Когато стигна до вратата на общата стая, чу тежките стъпки на Исгримнур по стълбите. Той бързо се придвижи зад тях, като препречи пътя за бягство на дърпащата се Каристра, и заедно хукнаха към дворната врата. Камарис и Кадрах работеха толкова напрегнато, че не вдигнаха очи при влизането на приятелите си. Старият рицар държеше намазана с катран четка, а монахът парче дебело корабно платно, което режеше с нож.
	След миг дойде Тиамак — хлъзгаше се по наклонените греди.
	— Видях войници не много далече — каза той задъхано. — На около хиляда крачки са, може би по-малко, и идват насам!
	— Същите ли са? — попита Исгримнур. — Дявол да ме вземе, разбира се, че са същите! Трябва да тръгваме. Закърпена ли е лодката?
	— Смятам, че известно време няма да пропуска вода — каза Кадрах спокойно. — Ако вземем тези неща с нас — той посочи катрана и платното, — можем да свършим по-добра работа, когато спрем.
	— Ако изобщо имаме възможност да спрем — изръмжа херцогът. — Все пак добре. Мириамел?
	— Провизиите са готови. Не беше трудно.
	Каристра, която си бе възвърнала част от високомерието, се изпъна.
	— И какво ще ядем ние с гостите ми? — попита тя. — Известна съм с най-добрата маса в Кванитупул.
	Пръхтенето на Исгримнур развя брадата му.
	— Проблемът не е в масата ти, а в помията, която слагаш върху нея. Ще ти се плати, жено, но първо ще трябва да направиш малко пътешествие.
	— Какво? — изпищя Каристра. — Аз съм боголюбива ейдонитка! Какво ще правите с мен?
	Херцогът направи гримаса и изгледа останалите.
	— Това не ми харесва, но не можем да я оставим тук. Ще я освободим на някое безопасно място с парите й. — Той се обърна към Кадрах. — Вземи това въже и я завържи, нали ще го направиш? И гледай да не я нараниш.
	Последните дребни приготовления завършиха под възмутените протести на Каристра. Тиамак, много неспокоен дали Исгримнур не е забравил някоя безценна вещ от багажа им, изтича горе, за да се увери, че не е оставено нищо. Когато се върна, се присъедини към другите в усилията им да бутнат голямата лодка през широката странична врата.
	— Всеки приличен пристан за лодки би трябвало да има лебедка — измърмори Исгримнур. Пот се лееше по лицето му. Мириамел се тревожеше, че някой от двамата старци може да се нарани, но Камарис, въпреки годините си, изглеждаше върховно безразличен към своя дял от тежестта, а Исгримнур беше все още силен човек. По-скоро Кадрах, изцеден от приключенията им, и слабичкият Тиамак имаха най-големи проблеми. Мириамел искаше да помогне, но не смееше да остави нито за миг вързаната Каристра от страх да не вдигне тревога или да не падне във водата и да се удави.
	Беше сигурна, че чува тежките стъпки на ботушите на Аспитис и неговите раболепни слуги.
	— Побързайте! — каза тя. Каристра, която сякаш не разбираше нищо, изпъшка.
	Щом лодката се люшна във водата, Кадрах се наведе между пейките, вдигна тежкия дървен чук от купчината инструменти, които бяха взели за кърпене на корпуса, и тръгна обратно към хана.
	— Какво правиш? — извика Мириамел. — Те ще дойдат всеки момент!
	— Знам. — Кадрах премина в неравен тръс, притиснал чука до гърдите си.
	— Луд ли е този човек? — възкликна гневно Исгримнур.
	— Не знам. — Мириамел бутна Каристра към лодката, която се потриваше в дока. Когато ханджийката се възпротиви, старият Камарис се изправи и я вдигна леко като баща, вдигащ малката си дъщеричка, след това я сложи на пейката до себе си. Жената се сви там, по бузата й потече сълза. Мириамел не можеше да не я съжали.
	След миг Кадрах се появи отново и заситни към тях. Качи се в лодката с помощта на другите, после я отблъснаха от дока. Носът й се люшна към средата на канала.
	— Какво направи? — попита Мириамел.
	Кадрах изчака да си поеме дъх, след това грижливо остави дървения чук върху купчината корабно платно.
	— Нали има още една лодка. Исках да съм сигурен, че ще им трябва повече време да я закърпят, отколкото на нас за тази. Не може да се преследва никой в Кванитупул без лодка.
	— Умник — каза Исгримнур. — Макар че съм сигурен, че ще си намерят лодка доста скоро.
	— Погледнете! — посочи Тиамак. Десетина мъже в сини наметала и с шлемове вървяха по дървената пътека към „Бокала на Пелипа“.
	— Първо ще почукат — тихо каза Кадрах. — После ще съборят вратата. След това ще видят какво сме направили и ще започнат да търсят лодка.
	— Така че по-добре да се възползваме от по-ранното си потегляне. Гребете!
	И Исгримнур се наведе към веслото си. Камарис също се наведе и когато веслата им потънаха в зелената вода, лодката подскочи напред.
	На кърмата Мириамел вторачено гледаше смаляващия се хан. В мравешкото движение на хората пред входа й се стори, че за миг можа да различи проблясък на златиста коса. Ужасена, тя наведе глава към набраздения от вълнички канал и се помоли на Божията майка и на всички светии никога вече да не се среща с Аспитис.


	— Още малко по-нататък е. — Римърсгардецът с големите втренчени очи погледна пътеката между гъстите борови стволове нежно като добре позната улица. — Там можете да си починете и да хапнете.
	— Благодаря, Дипнир — каза Изорн. — Добре ще ни дойде. — Може би щеше да каже още нещо, но Еолаир бе дръпнал поводите на коня си и забави хода му. Дипнир, който наглед не бе забелязал това, пусна своя кон малко напред, докато не се превърна само в сянка сред горския полумрак.
	— Сигурен ли си, че можеш да имаш доверие на този човек, Изорн? — попита графът на Над Мулах. — Ако не си, нека да изискаме ново доказателство от него сега, преди да сме налетели на някоя засада.
	Широкото чело на Изорн се смръщи.
	— Той е от Скоги. Там са верни на баща ми.
	— Той казва, че е от Скоги. И там _бяха_ верни на баща ти. — Еолаир поклати глава, изумен, че синът на един херцог може да е толкова неопитен. Все пак не можеше да не се възхищава на доброто и открито сърце на Изорн.
	„Всеки, който може така да се съхрани сред целия този ужас, трябва да бъде пазен като съкровище“, помисли си графът. Но между другото той се чувстваше отговорен и за собствената си кожа, което не му позволяваше да мълчи дори ако рискуваше да обиди сина на херцог Исгримнур.
	Изорн се усмихна на тревогата му.
	— Той познава хората, които би следвало да познава. Във всеки случай това е доста усукан начин да правиш засада. Не мислиш ли, че ако е от хората на Скали, просто нямаше да налетим на стотина калдскрайкци?
	Еолаир свъси вежди.
	— Не и ако този човек е само разузнавач и се старае да си спечели рицарско звание с едно хитро залавяне. Впрочем стига. Ще държа меча си хлабав в ножницата.
	Младият римър се разсмя.
	— Както и аз, граф Еолаир. Забравяш, че съм прекарал голяма част от детството си с Айнскалдир, мир на праха му — най-недоверчивия човек, който се е раждал някога.
	Хернистирецът също се засмя. Припряността и избухливостта на Айнскалдир винаги бяха изглеждали по-подходящи за старите езичници от Римърсгард, чиито богове бяха променливи като времето и твърди като планините Вестивег.
	Еолаир, Изорн и четиримата тритинги, изпратени от Хотвиг, пътуваха заедно вече от седмици. Хората на Хотвиг бяха доста дружелюбни, но пътуването през цивилизованите земи на Източен Еркинланд — покрай къщи и ниви, макар и запуснати в момента, явно ги притесняваше. През това бавно и мъчително пътуване хората от пасищата се оказваха всеки ден все по-далече от родните си равнини и ставаха все по-унили и потиснати, говореха почти изцяло само помежду си на гърления тритингски език, вечер край огъня пееха песни от родния си край. В резултат Еолаир и Изорн бяха принудени да общуват почти единствено помежду си.
	За радост на графа, той бе открил, че у русокосия недодялан син на херцога има много повече, отколкото се вижда на пръв поглед. Беше смел, в това нямаше никакво съмнение, но тази смелост беше различна от храбростта на много смели мъже, които Еолаир бе познавал. Но той разбираше, че ако беше иначе, той би губил в очите на другите. Младият Изорн просто сякаш не познаваше страха и правеше каквото прави само защото е правилно и необходимо. Не че беше съвсем без нерви. Неговата потресаваща история за пленничеството му при Черните римъри, за мъченията, които той и хората му бяха понесли, и за преследването на бледокожите безсмъртни все още му влияеше толкова силно, че му беше трудно да я разказва. Все пак Еолаир, със своето остро любопитно око, си мислеше, че всеки друг, преживял подобно нещо, би го приел още по-навътре. За Изорн това беше ужасно време, което вече е приключило, и толкова.
	И така, когато малката група мина покрай склоновете на пустата долина Хасу и през покрайнините на Алдхеорте, заобикаляйки отдалече заплахата на затрупания със сняг Ерчестър и Хейхолт, а също така — Еолаир не можеше да не си спомни, на високия Тистерборг — графът на Над Мулах откри, че се привързва все повече и повече към този млад римър, чиято любов към майка му и баща му беше толкова твърда и неусложнена, чиято обич към народа му беше почти също толкова силна и фактически неотделима от чувствата към семейството му. Все пак Еолаир, уморен от премеждията си и отвратен от ужасите на войната още преди тя да е започнала, не можеше да не се пита дали той самият е бил някога толкова млад, колкото Изорн.
	— Почти стигнахме. — Гласът на Дипнир върна Еолаир към сумрачната горска пътека.
	— Надявам се само да имат нещо за пиене — каза Изорн усмихнато. — И да е достатъчно, за да го разделят с нас.
	Еолаир отвори уста да отговори, но в този миг нов глас разцепи сумрака.
	— Стой! Не мърдайте! — Неизвестният говореше с римърсгардски акцент. Изорн и Еолаир дръпнаха юздите. Четиримата тритинги зад тях също спряха конете си и си зашепнаха нещо.
	— Аз съм — извика водачът им и наведе брадатата си глава встрани, за да може скритият наблюдател да го види. — Дипнир. Доведох съюзници.
	— Дипнир? — Във въпроса имаше нотка на съмнение. Последва порой думи на римърски. Изорн слушаше внимателно.
	— Какво казват? — прошепна Еолаир. — Не мога да ги разбирам, когато говорят толкова бързо.
	— Каквото би очаквал. Дипнир е изчезнал от няколко дни и го питат защо. Обяснява им за коня си.
	Еолаир и хората му бяха намерили Дипнир край един път в западната част на Алдхеорте, скрит зад трупа на коня си. Животното бе счупило крака си в една дупка и Дипнир сам беше прерязал гърлото му. След като разпределиха багажа на един от товарните коне, те го дадоха на римърсгардеца с условието да ги заведе при хора, които могат да им помогнат — не бяха уточнили каква помощ им трябва, но и на двете страни беше ясно, че тя не трябва да бъде в полза на Скали Остроносия.
	— Добре. — Скритият часовой пак заговори на Западния език. — Следвайте Дипнир. Но ще вървите бавно и ще си държите ръцете така, че да можем да ги виждаме. Имаме лъкове, така че ако решите да играете глупави игри с нас в тъмната гора, ще съжалявате.
	Изорн се изправи.
	— Разбираме. Но и вие не си играйте с нас. — И добави нещо на римърски. След миг тишина Дипнир тръгна напред, следван от групата на Еолаир.
	Мракът ставаше все по-гъст.
	Отначало графът на Над Мулах видя в гората да проблясват червени звездици. Когато наближиха и светлините се разлюляха и затанцуваха, разбра, че вижда пламъците на огън през преплетените бодливи клони. Групата зави рязко и мина под гъстите дървета — навеждаха се при настойчивото шепнене на Дипнир. Скоро пред тях се издигна топлата светлина на огнени езици.
	Лагерът приличаше на лагер на дървари — поляна сред гъсталака, заслонена от вятъра със снопове борови и елови клони, завързани между стволовете. Около огъня в центъра й бяха насядали четирийсетина мъже — очите им блестяха с отразена светлина, докато мълчаливо разглеждаха новодошлите. Носеха мръсни парцаливи останки от бойно облекло и приличаха на хора, които отдавна спят на открито.
	„В името на Казана на Рин, това е лагер на престъпници. Ще ни ограбят и ще ни убият“. Еолаир за миг се ужаси, че мисията му ще завърши толкова безсмислено. Отврати се от себе си, че бяха яздили толкова доверчиво право към смъртта си.
	Някои от хората измъкнаха оръжията си. Тритингите се размърдаха на конете си и ръцете им се плъзнаха към дръжките на мечовете. Преди обаче нечие неуместно движение да доведе до фатална конфронтация, Дипнир плесна с ръце, смъкна се от взетия назаем кон, пристъпи тежко към центъра на поляната и каза:
	— Тези хора са приятели.
	— Не е приятел този, който идва да яде от паницата ни — изръмжа един як мъж. — И кой ще докаже, че не са шпиони на Скали?
	Изорн, който бе наблюдавал всичко спокойно, също като Еолаир, изведнъж се наведе напред и попита:
	— Уле? Ти не си ли Уле, синът на Фреке Сивокосия?
	Мъжът се вторачи в него с присвити очи. Беше може би на възрастта на Еолаир. Обруленото му лице беше толкова мръсно, че сякаш носеше маска. Зад колана му беше пъхната брадва с нащърбено острие.
	— Аз съм Уле Фрекесон. Откъде знаеш името ми? — Беше напрегнат, готов да скочи.
	Изорн слезе от коня и направи крачка към него.
	— Аз съм Изорн, син на херцог Исгримнур от Елвритшала. Баща ти беше един от най-верните другари на моя баща. Не ме ли помниш, Уле?
	Сухо шумолене от раздвижване по поляната и няколко прошепнати думи бяха всичко, което предизвика това разкритие. Ако Изорн очакваше мъжът пред него да скочи и радостно да го прегърне, то беше разочарован.
	— Пораснал си, откакто те видях за последен път, мъжле — каза синът на Фреке, — но виждам лицето на баща ти в твоето. — Уле го гледаше все така вторачено и в гласа му звучеше потиснат гняв. — Баща ти вече не е херцог и всичките му хора са извън закона. Защо си дошъл да ни тормозиш?
	— Дойдохме да ви молим за помощ. Има много хора освен вас, изгонени от домовете си, и те започнаха да се събират, за да си върнат това, което им беше откраднато. Нося ви вести от моя баща, истинския херцог, и от Джосуа от Еркинланд, който е негов съюзник срещу Скали Остроносия.
	Изненаданото мърморене стана по-силно. Уле не му обърна внимание.
	— Това са глупости, момче. Баща ти загина в Наглимунд, и принц Джосуа заедно с него. Не ни излизай с приказки за възкръснали само защото ти се ще отново да царуваш над група телохранители. Сега сме свободни хора.
	Някои от другарите му изръмжаха одобрително.
	— Свободни хора? — Гласът на Изорн внезапно се изпълни с гняв. — Я се погледнете! Вижте се! — Той посочи с жест поляната. Еолаир беше удивен от внезапната страст у младия мъж. — Свободни да се спотайвате из горите като кучета, които са изгонени с камшик от къщата — това ли ви е свободата? Къде са домовете ви, жените ви, децата ви? Баща ми е жив!… — Той замълча, за да се успокои. Еолаир се запита дали Изорн си дава сметка, че оцеляването на Исгримнур не е чак толкова сигурно, колкото твърди. — Баща ми ще си върне земите — продължи младежът. — Тези, които му помогнат, ще си получат чифлиците… и още нещо. Защото когато довършим Скали и неговите калдскрайкци, те ще оставят след себе си много жени без мъже, много пустеещи земи. Всеки истински мъж, който реши да ни последва, ще бъде добре възнаграден.
	Груб смях се надигна от наблюдаващите мъже, но той беше удоволствие от похвалата, а не подигравка. Еолаир, чиято чувствителност беше изострена от години на изтънчено общуване, усети, че настроението започва да клони в тяхна полза.
	Уле внезапно стана, мечешкото му тяло изглеждаше още по-огромно в парцаливите кожи. Шумът стихна.
	— Кажи ми тогава, Изорн Исгримнурсон — настоятелно попита той, — кажи ми какво стана с моя баща, който цял живот е служил на баща ти? Чака ли ме той в края на твоя път както гладните за мъже вдовици и обширните безстопанствени ниви, за които говориш? Ще чака ли той, за да прегърне сина си? — Трепереше от ярост.
	Светлоокият Изорн не трепна. Само бавно си пое дъх.
	— Той беше в Наглимунд, Уле. Замъкът падна след обсадата на Елиас. Само малцина избягаха и твоят баща не беше сред тях. Ако е умрял обаче, е загинал храбро. — Той замълча, за миг потънал в спомени. — Той винаги беше много добър към мен.
	— Проклетият старец те обичаше като свой собствен внук — каза Уле горчиво, след това направи залитаща крачка напред. В мига на слисано мълчание Еолаир посегна към меча си, като ругаеше бавността си. Уле сграбчи Изорн в задушаваща прегръдка, притисна го към себе си, после го повдигна, макар младежът да беше доста по-висок.
	— Проклет да е Скали! — Сълзи прокарваха светли дири по мръсното лице на Уле. — Този убиец, този дяволски проклет убиец! Това е вечно кръвно отмъщение. — Той пусна Изорн и избърса лице с ръкава си. — Остроносия трябва Да умре. Тогава баща ми ще се засмее на небето.
	Изорн го гледаше втренчено. И по неговото лице потекоха сълзи.
	— Баща ми обичаше Фреке, Уле. И аз го обичах.
	— Кръв на Дървото, няма ли нищо за пиене в това окаяно място? — извика Дипнир.
	И изведнъж всички дрипави мъже се натиснаха напред, за да поздравят Изорн с връщането му във вкъщи.


	— Това, което ще кажа, ще прозвучи твърде странно — започна Мейгуин. Беше по-нервна, отколкото бе очаквала, и за да запълни паузата, оправи гънките на старата си черна рокля. — Но аз съм дъщерята на крал Лут и обичам Хернистир повече от собствения си живот. По-скоро ще разкъсам собственото си сърце, отколкото да ви излъжа.
	Хората й, събрани в най-голямата пещера под Грианспог, просторната зала с висок таван, където се раздаваше правосъдие и се разпределяше храната, слушаха внимателно. Казаното от Мейгуин можеше наистина да се окаже странно, но те щяха да я изслушат. Какво можеше да е чак толкова невероятно в един свят, луд като този, в който живееха?
	Мейгуин погледна към Диауен, която стоеше точно зад нея. Гледачката — очите й сияеха от някакво лично нейно щастие — се усмихна одобрително.
	— Кажи им! — прошепна тя.
	— Знаете, че боговете говориха с мен в съня ми — каза Мейгуин високо. — Те сложиха в главата ми песен от старите дни и ми подсказаха да ви доведа тук, в каменните пещери, където ще бъдем в безопасност. После Куам Земното куче, богът на дълбините, ме отведе на тайно място, което не е виждано още от времето на Тетаин — място, където боговете са държали подарък, запазен за нас. Ти! — Тя посочи един от писарите, който бе слизал в Мезуту’а с Еолаир да прерисува картите на дуорите. — Стани и кажи на хората какво видя.
	Старецът се надигна бавно, като се облегна за опора на един от младите си ученици.
	— Това е наистина град на боговете — промълви той с треперещ глас. — Дълбоко в земята, по-голям от целия Хернисадарк, разположен в пещера, просторна като залива в Кранхир. — Той разпери тънките си ръце в безсилен опит да определи огромността на каменния град. — Там има създания, каквито никога не бях виждал, и си шепнеха в полумрака. — Той вдигна ръце, докато някои от зрителите правеха знаци срещу злото. — Но те не ни сториха нищо лошо, дори ни заведоха в тайните си места, където направихме това, което поиска принцесата.
	Мейгуин с жест накара писаря да седне.
	— Боговете ми показаха града и там намерихме неща, които ще ни помогнат да обърнем битката срещу Скали и господаря му, Елиас от Еркинланд. Еолаир отнесе тези дарове на нашите съюзници — всички го видяхте, когато тръгна.
	Мнозина в тълпата закимаха. Сред хора, изолирани като тези подземни жители, заминаването на графа на Над Мулах с някакво тайнствено поръчение бе обект на няколкоседмични клюки.
	— Така че боговете два пъти говориха с мен. И двата пъти бяха прави.
	Но докато говореше, Мейгуин усети тревожно бодване. Истина ли беше това? Не беше ли се ругала за неправилно тълкуване, не беше ли дори обвинявала боговете, че й изпращат неверни, жестоки знамения? Тя спря, изведнъж обхваната от съмнения, но Диауен посегна и докосна рамото й, сякаш беше чула обърканите й мисли, и Мейгуин събра кураж да продължи:
	— Сега боговете говориха с мен трети път и с най-силните думи. Видях самия Бриниох! „Трябва да е бил той — мислеше тя — трябва да е бил той!“ Странното лице и златистият поглед пламтяха в паметта й като образ на слънцето на фона на мрака при затворени очи. — И Бриниох ми каза, че боговете ще изпратят помощ на Хернистир.
	Някои от слушателите, заразени от плама й, се развикаха радостно. Други, несигурни, но пълни с надежда, се споглеждаха със съседите си.
	— Краобан! — викна Мейгуин. — Стани и разкажи на хората ни как бях намерена.
	Старият съветник се надигна с явно нежелание. Изражението му казваше всичко: той беше държавник, практичен човек, който не се занимаваше с такива високи материи като пророчества и богове, говорещи с принцеси. Хората, събрани в пещерата, знаеха това. Точно по тази причина това беше гениален ход на Мейгуин.
	Краобан огледа събралите се и каза натъртено:
	— Намерихме принцесата на Брадах Тор. — Гласът му все още беше мощен, въпреки годините. Той го беше използвал с голям ефект, докато служеше на бащата и дядото на Мейгуин. — Не видях, но познавам мъжете, които я доведоха долу — те заслужават доверие. Тя беше прекарала три дни в планината, но не беше пострадала от студа. Когато я намерили, била… — той погледна безпомощно към Мейгуин, но не видя на твърдото й лице нищо, което би могло да му позволи да избегне този момент — била в прегръдките на дълбок, много дълбок сън.
	Събранието забръмча. Брадах Тор беше място със странна репутация и още по-странно беше, че там се е изкачила жена през мразовита зима.
	— Дали е било само сън? — остро попита Диауен иззад Мейгуин. Краобан я погледна сърдито и сви рамене.
	— Мъжете казаха, че не приличало на сън, какъвто са виждали — отвърна той. — Очите й били отворени и тя говорела с някого, който сякаш стоял пред нея… но там нямало никого, само въздух.
	— С кого е разговаряла? — попита Диауен.
	Старият Краобан отново сви рамене.
	— Тя… говорела, сякаш се обръщала към боговете, и от време на време мълчала, сякаш слушала думите им.
	— Благодаря, Краобан — каза меко Мейгуин. — Ти си верен и честен човек. Нищо чудно, че баща ми те ценеше толкова високо. — Старият съветник седна. Не изглеждаше доволен. — Аз знам, че боговете говориха с мен — продължи тя. — Дадено ми бе да хвърля поглед върху мястото, където живеят боговете, върху самите богове и тяхната непобедима красота, в одеяния за война.
	— За война? — извика някой. — Срещу кого, господарке? Срещу кого се бият боговете?
	— Не срещу кого — каза Мейгуин и вдигна предупредително пръст, — а за кого. Боговете ще се бият за нас. — Тя се наведе напред, за да спре надигащия се ропот на тълпата. — Те ще разбият нашите неприятели, но само ако ние им отдадем напълно сърцата си.
	— Те имат сърцата ни, господарке, имат ги! — извика една жена.
	Някой друг викна:
	— Защо не ни помогнаха досега? Винаги сме ги почитали.
	Мейгуин почака, докато глъчката стихне.
	— Винаги сме ги почитали, вярно е, но така, както се почита стар роднина, само по навик, неохотно. Никога не сме им оказвали почести, достойни за тяхното могъщество и красота, за даровете, които са давали на народа ни! — Тя извиси глас. Отново усещаше близостта на боговете. Усещането се надигаше в нея като бистър ручей. Беше толкова особено, неудържимо чувство, че тя избухна в смях, който удиви хората около нея. — Не! — извика Мейгуин. — Ние изпълнявахме ритуалите, лъскахме статуите, палехме свещените огньове, но твърде малко от нас някога са се питали какво още могат да желаят боговете като доказателство, че заслужаваме помощта им.
	Краобан се прокашля.
	— И какво искат те, Мейгуин, как мислиш? — Обръщаше се към нея неуместно фамилиарно, но тя се разсмя отново.
	— Искат да им покажем вярата си! Да им покажем привързаността си, желанието си да отдадем живота си в техни ръце, както е било винаги. Боговете ще ни помогнат, аз самата видях това, но само ако им покажем, че заслужаваме! Защо Багба е дал говеда на хората? Защото са загубили конете си в битки на боговете, когато боговете най-силно са се нуждаели от това.
	Още докато говореше, всичко изведнъж й стана ясно. Колко права се оказа Диауен! Дуорите, изплашената ситка, която беше говорила чрез Къса, страховитата безкрайна зима — всичко вече беше толкова ясно!
	— Защото виждате — извика тя, — че самите богове са във война! Защо мислите, че падна този сняг, че дойде зима и не си отива, макар че се смениха дузина луни? Защо древни страшилища бродят по замръзналите блата — нещо невиждано от времето на Херн? Защото боговете са във война, откакто и ние. Както военните игри на децата копират битките на воините, така и нашият дребен конфликт е част от голямата война, която бушува в небесата. — Тя си пое дъх и усети божественото чувство да бълбука в нея, да я изпълва с радостна сила. Вече беше сигурна, че е видяла истината. Това беше ярко като слънчева светлина за току-що събудил се спящ. — Но също както наученото през детството оформя войните на възрастните, така и нашите борби тук, на зелената земя, се отразяват върху битките в небесата. Така че ако желаем помощта на боговете, ние също трябва да им помогнем. Трябва да сме смели и трябва да вярваме в тяхното благоволение. Трябва да изработим най-голямата магия срещу мрака, който е край нас.
	— Магия? — извика един старчески глас, пълен с недоверчиво раздразнение. — На това ли те научи гледачката?
	Мейгуин чу съскането на поетия дъх на Диауен, но се чувстваше прекалено уверена, за да се ядоса.
	— Глупости! — извика тя. — Нямам предвид ровичкането на вълшебниците. Имам предвид онази магия, която говори еднакво високо както на небето, така и на земята. Магията на нашата любов към Хернистир и боговете. Искате ли да видите враговете ни победени? Искате ли отново да ходите по зелената си страна?
	— Кажи ни какво трябва да правим! — извика една жена от предните редици.
	— Ще ви кажа. — Мейгуин внезапно усети прилив на спокойствие и сила. Пещерата се бе смълчала и няколкостотин лица напрегнато се бяха вторачили в нея. Точно пред нея сбръчканото, скептично чело на Краобан се беше вцепенило от гняв и тревога. Мейгуин го обичаше в този миг, защото виждаше в разстроения му вид оправдание за страданията си и доказателство за силата на мечтите си. — Ще ви кажа на всички — каза тя още по-високо; гласът й кънтеше и кънтеше в голямата пещера, толкова силен, толкова изпълнен с ликуваща увереност, че малцина можеха да се съмняват, че слушат наистина избраната пратеничка на боговете.


	Мириамел и приятелите й се забавиха съвсем малко, за да свалят Каристра на един изоставен док в околностите на Кванитупул. Засегнатите чувства на ханджийката бяха само частично укротени от кесията, която Исгримнур хвърли на овехтелите дъски в краката й.
	— Бог ще ви накаже, загдето се отнесохте така към една ейдонитка! — извика тя, докато те се отдалечаваха. И остана да стои на ръба на разнебитения док — размахваше юмрук и крещеше неразбираемо, докато бавно хлъзгащата се лодка отплува по канала и се загуби от погледа й.
	Кадрах потрепери.
	— Ако това, което преживяхме напоследък, е начинът, по който Бог показва своето благоволение, мисля, че бих пожелал малко от наказанията му за разнообразие.
	— Не богохулствай — изръмжа Исгримнур и натисна веслото. — Все още сме живи напук на всичко и все още сме на свобода. Това наистина е дар божи.
	Монахът сви рамене, но не каза нищо.
	Излязоха в лагуната — толкова плитка, че стъбла блатна трева стърчаха над повърхността и се полюшваха от вятъра. Мириамел гледаше как Кванитупул се хлъзга назад след тях. В светлината на късния следобед ниският сив град приличаше на сбирка от плаващи джунджурии, накачени по пясъчен нанос — огромна, но безполезна. Тя изпита страхотен копнеж за място, което би могла да нарече свой дом, за дори най-дребните и задушаващи баналности на ежедневието. В момента не беше останала и най-малка следа от чара на приключенията.
	— Все още няма никой след нас — каза Исгримнур с известно задоволство. — Стигнем ли блатата, ще сме в безопасност.
	Тиамак, който седеше на носа, се изсмя с особен, приглушен смях.
	— Не казвай това. — Той показа надясно. — Нататък, насочи се към онзи малък канал между онези два големи баобаба. И не говори така. Можеш да привлечеш внимание.
	— Чие внимание? — попита раздразнено херцогът.
	— На Тези, които дишат тъмнина. Те обичат да вземат безстрашните думи на хората и да им ги връщат със страх.
	— Езически духове — измърмори Исгримнур.
	Дребосъкът се изсмя отново — тъжен и безпомощен кикот. После се плесна по костеливото бедро така, че плесницата звънна над застоялата вода, и изведнъж стана сериозен.
	— Толкова ме е срам! Вие сигурно ме смятате за луд. Учил съм при най-добрите преподаватели в Пердруин — и съм цивилизован като вас, сухоземците. Но сега се връщаме в родните ми места… и съм изплашен. Старите богове от детството ми изглеждат по-истински от всякога.
	Седналият до Мириамел Кадрах кимаше със студено удовлетворение.


	С напредването на следобеда дърветата и тяхното одеяние от виещи се растения се сгъстяваха все повече и каналът, по който ги водеше Тиамак, ставаше все по-тесен и неразличим, пълен с гъста зеленина. Слънцето бавно се движеше към покрития с листа хоризонт. Камарис и Кадрах — Исгримнур беше полегнал за напълно заслужена почивка — едва движеха веслата през жабунясалата вода.
	— Скоро ще трябва да използваме веслата само като прътове — каза Тиамак. — Надявам се, че тази лодка гази достатъчно плитко, за да стигнем до където трябва. Няма никакво съмнение, че скоро ще трябва да намерим нещо, което може да плува в по-плитка вода, но ще е по-добре това да стане по-далече навътре, за да има по-малка вероятност преследвачите ни да открият как сме постъпили.
	— Парите свършиха. — Исгримнур отпъди с ръка дребните насекоми, които се носеха над главата му. — С какво ще си купим нова лодка?
	— С тази — отговори Тиамак. — В замяна няма да получим нещо толкова солидно, но който търгува с нас, ще знае, че ще може да продаде тази в Кванитупул за пари, които ще му стигнат за две-три други плюс буренце палмово вино.
	— Като стана дума за лодки — каза Кадрах и отпусна греблото, — усещам с пръстите на краката си повече вода, отколкото бих искал. Не трябва ли да поспрем и да позакърпим тази, особено ако трябва да я задържим още няколко дни? Не ми се ще да търся място за лагер на тая гадна земя по тъмно.
	— Монахът е прав — каза Тиамак на Исгримнур. — Време е да спрем.
	Докато бавно се хлъзгаха напред — вранът бе застанал на носа и оглеждаше обраслите брегове за подходящо място да спрат, — Мириамел зърна през преплетените дървета малки порутени къщурки и попита:
	— Такива ли са къщите на твоя народ?
	Той поклати глава, лека усмивка изви устните му.
	— Не, принцесо, не са. Онези от сънародниците ми, които трябва да си изкарват прехраната в Кванитупул, живеят в Кванитупул. За един истински вран да живее тук е по-лошо, отколкото да издържи двата сезона годишно, които прекарва в града, а после се връща в селото си със спечелените пари. Тези, които живеят тук, са главно сухоземци, пердруинци и набанци, които са напуснали градовете. Те са особени хора — не приличат много на сънародниците си, защото много от тях са живели дълго край блатата. В Кванитупул ги наричат плитководници и изобщо им нямат доверие. — Той се усмихна свенливо, сякаш смутен от дългото си обяснение, и отново се заоглежда за място за лагер.
	Мириамел видя струйка дим, която се виеше над една от къщите, и се запита какво ли е да живееш на такова изолирано място, да не чуваш никакъв човешки глас по цял ден. Погледна нагоре към надвисналите странни дървета, после корените им, усукани като змии във водата, разкривените им грабливи клони. Тесният канап, сега, в сянка поради залязващото слънце, изглеждаше обграден от тъмни фигури, които сякаш се протягаха да сграбчат лодката, да я заклещят, а после водата да се вдигне и калта, корените и лианите да я погълнат. Тя потрепери. Някъде в сенките изпищя птица — като изплашено дете.


>>	12. Танцът на гарваните

	Отначало битката не изглеждаше на Саймън реална. От неговата позиция на ниските склонове на Сесуад’ра обширното замръзнало езеро беше като мраморен под. Отвъд него поръсените със сняг тревисти възвишения се простираха до плътно заснежените гористи хълмове оттатък долината. Всичко беше толкова малко — и толкова далече! Саймън можеше почти да се самоизмами и да повярва, че се е върнал в Хейхолт и се взира от Кулата на Зеления ангел в безобидното щъкане на хората от крепостта.
	От удобната му позиция действията на защитниците на Сесуад’ра, предназначени да задържат войската на херцог Фенгболд върху леда и далече от барикадата, която защитаваше входа на ситския път, изглеждаха като весело подскачане на кукли. Мъже размахваха мечове и брадви, после падаха на леда, пронизани от невидими стрели — рухваха толкова внезапно, сякаш някакъв титаничен кукловод беше изпуснал конците им. Всичко бе така далечно! Но макар да се възхищаваше на миниатюрното сражение, Саймън знаеше, че това, което гледа, е убийствено сериозно и че скоро ще го види съвсем отблизо.
	И овните, и ездачите им ставаха все по-непокорни. Кануките, чиито скришни места не им позволяваха да виждат замръзналото езеро, задаваха шепнешком въпроси на онези, които можеха да гледат. Облакът от диханието на цялата група висеше ниско над главите им. Навсякъде около тях клоните на дърветата блещукаха с капчиците на топящ се сняг.
	Саймън, нетърпелив като тролските си другари, се наведе към шията на Намиращата дома, вдиша успокояващата й миризма и усети топлината на кожата й. Толкова искаше да направи всичко възможно, за да помогне на Джосуа и приятелите си; в същото време смъртно се боеше от онова, което можеше да се случи долу на стъклената повърхност на замръзналото езеро. Но засега можеше само да чака. И смъртта, и славата трябваше да бъдат отложени, поне за Саймън и малките му воини.
	Наблюдаваше внимателно и се опитваше да разбере смисъла на хаоса пред себе си. Редицата войници на Фенгболд — мъчеха се да се придържат към пясъчната пътека, прокарана пред тях от бойната им шейна, — се огъваше, когато вълната на защитниците я улучваше. Но въпреки това силите на Фенгболд се държаха, отвръщаха на ударите на нападателите, атакуваха и после разпръсваха отряда си на няколко групи. След това водещото ядро воини на Фенгболд се струпваше около нападащите, така че твърдата линия на силите на херцога бързо се превръщаше в няколко активно движещи се точки и всяка малка битка се развиваше сама за себе си. Саймън веднага си представи оси, връхлитащи върху пръснати отпадъци.
	Приглушените звуци на битката се засилваха. Слабото звънтене на мечове и брадви, удрящи върху броня, смътните ревове на бяс и ужас — всичко допринасяше за чувството на отдалеченост, сякаш боят се водеше под замръзналото езеро, а не върху него.
	Дори за неопитното око на Саймън бързо стана ясно, че първоначалното нападение на защитниците се проваля. Оцелелите се оттегляха пред редиците на Фенгболд, които непрекъснато набъбваха, тъй като все нови и нови части пристигаха на езерото. Онези от воините на Джосуа, които можеха да се измъкнат, се пързаляха и пълзяха обратно по леда към съмнителната безопасност на барикадата и гористия склон.
	Кобилата пръхтеше под потупващата ръка на Саймън и непокорно клатеше глава. Той скърцаше със зъби. Нямаха избор, знаеше го. Принцът искаше да чакат, докато ги повикат, дори ако изглеждаше, че всичко е изгубено още преди да настъпи техният час.
	Да чакат. Саймън сърдито въздъхна. Чакането беше толкова трудно…


	Отец Странгиард ситнеше наоколо, обзет от страхотни терзания.
	— О! — извика той, като се подхлъзна на калната земя. — Горкият Деорнот!
	Сангфугол протегна ръка и го дръпна за ръкава, с което го спаси от продължително търкаляне надолу по склона.
	Джосуа стоеше на върха, вперил взор в битката долу. Червеният му тритингски кон Вятокрък стоеше наблизо, поводите му бяха здраво вързани за един нисък клон.
	— Ето го! — Джосуа не можеше да скрие ликуването в тона си. — Виждам шлема му — той още е на крака! — Принцът се наведе напред и залитна. Сангфугол пристъпи към него, сякаш можеше да се наложи да подхване и задържи господаря си, както бе задържал свещеника. — Сега се освободи! — извика Джосуа облекчено. — Храбрият Деорнот! Събира хората и те отстъпват, но бавно. Ах, велики Боже, колко го обичам!
	— Да се слави името на Ейдон! — Странгиард направи знака на Дървото. — Нека всички да се върнат живи и здрави! — Беше пламнал от напрежение и вълнение, превръзката на окото му беше черно петно на фона на петнистото розово.
	— Половината вече лежат окървавени на леда — изпъшка Сангфугол. — Важното е, че някои от хората на Фенгболд са на същия хал. — Той се покатери на един камък, присви очи и се вгледа. — Мисля, че виждам Фенгболд, Джосуа!
	— Аха — откликна принцът. — Но хванал ли се е на въдицата?
	— Фенгболд е идиот — отвърна Сангфугол. — Ще я глътне като пъстърва червей.
	Джосуа за миг отклони поглед от сражението и се обърна към арфиста със студено, макар и малко разсеяно учудване.
	— Я виж ти! Така ли? Де да имах твоята увереност, Сангфугол!
	Лицето на арфиста пламна.
	— Извинявай, принце. Исках само да кажа, че Фенгболд не е тактик като теб.
	Принцът пак насочи вниманието си към езерото долу.
	— Не си губи времето в ласкателства, арфисте, не и сега. Боя се, че съм твърде зает, за да ги оценя. И не прави грешката да подценяваш неприятеля. — Той заслони очи от слънцето, което се издигаше над облаците. — Проклятие! Не я е клъвнал, не съвсем! Ей там, вижте — води напред само част от войската си. Останалите още са струпани на брега на езерото.
	Смутен, Сангфугол не каза нищо. Странгиард пак заприпка нагоре-надолу.
	— Къде е Деорнот? О, проклети стари очи!
	— Все още отстъпва. — Джосуа слезе при тях. — Бинабик още не се е върнал от Хотвиг. Не мога да чакам повече. Къде е момчето на Саймън?
	Джеръмайъс, който се беше свил до едно паднало дърво, за да не се пречка, скочи и викна:
	— Тук съм, ваше височество.
	— Добре. Иди първо при Фреозел, после долу при Хотвиг и конниците му. Кажи им да се подготвят, защото вече ще нападнем. Скоро ще чуят сигнала ми.
	Джеръмайъс бързо се поклони; лицето му беше бледо, но спокойно. После се обърна и затича.
	Джосуа се намръщи. Долу на леда армията на Фенгболд от еркинландски гвардейци и тритингски наемници напредваше колебливо, въпреки успеха им в първата схватка.
	— Гледай ти! — каза принцът. — Фенгболд е станал по-предпазлив с годините и отговорностите. Да ослепее дано! Все пак нямаме избор и ще трябва да затворим капана зад колкото успеем от силите му. — Смехът му беше кисел. — Пък ако ще да се продъним в ада.
	— Принц Джосуа! — задъхано възкликна Странгиард, толкова смаян от последните му думи, че чак спря и припряно нарисува знака на Дървото във въздуха.


	Горещото дихание на хора и коне висеше над езерото като лека мъгла. Трудно се виждаше на повече от няколко лакътя във всички посоки и дори хората, които Деорнот успяваше да различи, бяха смътни и нематериални, все едно шумотевицата на сражението идваше от някаква призрачна битка.
	Деорнот посрещна удара на гвардееца, който стигна до дръжката на меча му и едва не го изби от ръката му — но той успя да го задържи в изтръпналите си пръсти достатъчно, за да успее да го вдигне за контраудар. Не улучи, но перна коня на гвардееца по крака. Животното изцвили и отскочи, после загуби устойчивост и се катурна на издрания лед, като вдигна фонтан от снежен прах. Деорнот обузда Дивисвет и го отдръпна от падналия кон, който се мяташе лудо. Ездачът беше затиснат под него, но за разлика от коня, не вдигаше шум.
	Дъхът на Деорнот свистеше под шлема му. Той вдигна меча си и удари с него по щита си с всичка сила. Тръбачът му, млад неопитен войник от Нови Гадринсет, беше паднал при първия сблъсък и сега нямаше кой да даде сигнал за отстъпление.
	— Чуйте ме! — извика Деорнот, като засилваше врявата. — Отстъпвайте, всички воини, отстъпвайте!
	Устата му се напълни с нещо солено и той се изплю. Червена плюнка излетя през процепа на шлема му и падна на леда. Мокрото по лицето му беше кръв, може би рана, която бе получил, когато друг гвардеец беше нащърбил шлема му. Не я беше усетил — никога не усещаше такива дребни драскотини, когато боят беше в разгара си — но отправи припряна молитва към Елисия кръвта да не потече в очите му и да го заслепи във важен момент.
	Някои от хората му го чуха и се струпаха около него. Още не бяха истински бойци, Бог му беше свидетел, но досега се бяха държали храбро срещу страховитите редици на еркинландските гвардейци. Задачата им не беше да разбият предните сили на Фенгболд, а само да ги забавят и ако успеят, да ги подмамят към барикадата и първата от изненадите на Джосуа — малкото му надеждни стрелци с лък. Само въоръжените с лък не можеха да променят хода на битката — рицарите от двете страни бяха твърде добре бронирани, — но щяха да предизвикат известна бъркотия и да накарат хората на Фенгболд да се замислят, преди да предприемат нападение срещу подножието на Сесуад’ра. Досега твърде малко стрели бяха излетели и от двете страни, но все пак няколко от бойците на Деорнот бяха паднали още в първите мигове на нападението, със стрели, трептящи в гърлата или щръкнали от ризниците. Сега мъглата, причинена от изгряващото слънце, правеше използването на лъковете от хората на Фенгболд още по-трудно.
	„Слава Богу, че се бием с Фенгболд“, помисли си Деорнот и се наведе, за да избегне копието на един конен гвардеец, който изникна без предупреждение от мрачината. Конят изтрополи и изчезна в нематериалността. Деорнот бързо си пое дъх.
	„Можем да се справим с конните рицари и лековъоръжените пехотинци, поне за малко. Само Фенгболд може да е толкова безразсъдно смел да обсажда укрепена планина без далекобойни стрелци с лък! Те можеха да ни повалят още в първите минути“.
	Разбира се, въпреки цялата си арогантност Фенгболд не се беше оказал толкова глупав, колкото се бяха надявали Джосуа и съветниците му. Те се бяха надявали той да прати начело тритинги, да се довери на съвършената им езда по предателския лед. Хората от пасищата бяха страхотни бойци, но предпочитаха героизма на индивидуалния бой. Отначало принцът беше сигурен, че няколко жегващи нападения от хората на Деорнот ще изкарат наемниците от строя и това ще улесни справянето с тях и ще обърка настъплението на Фенгболд. Но те бяха пресмятали всичко без шейната — Деорнот още се чудеше чия умна идея е това — и подобрената основа, създадена от пясъчната покривка, беше позволила на херцога да изпрати дисциплинираните си еркинландски гвардейци.
	Чу се биене на барабани. Деорнот вдигна очи и видя, че гвардеецът, който не го бе улучил първия път, най-после е обърнал коня си — ледът беше толкова хлъзгав и изискваше толкова предпазливи движения и от двете страни, че битката приличаше на странен подводен танц — и сега отново налита към него от мъглата, този път бавно, като предпазливо подкарваше коня си напред. Деорнот леко мушна с пети Дивисвет и го обърна така, че да застане с лице към нападателя. Еркинландецът вдигна меча си, но продължаваше да приближава почти със скоростта на пешеходец.
	Беше странно да видиш зеленото облекло на еркинландските гвардейци на гърба на неприятел. Още по-странно беше да имаш толкова много време да разсъждаваш върху тази особеност, докато чакаш същият този неприятел да мине внимателно по леда. Гвардеецът отклони страхотен удар на меч от един от другарите на Деорнот, удар, който блесна в мъглата като изстрелян змийски език — хората на Джосуа бяха наоколо, като отчаяно се бореха да се съберат за организирано отстъпление — и продължи напред.
	За миг Деорнот неволно се запита дали лицето под шлема на този храбър воин му е познато, дали врагът му не е човек, с когото е пил и играл на зарове…
	Дивисвет, който въпреки смелостта си понякога беше чувствителен като ожулена кожа, разбра нищожното подръпване на поводите и тежко отстъпи на една страна точно когато нападателят стигна до тях, така че първият му удар само одраска щита на Деорнот. За един миг Дивисвет затанцува на място, като се опитваше да не настъпи сгърчената фигура на конника, който беше паднал преди малко под коня си, и ответният удар на Деорнот попадна много настрана. Нападащият гвардеец дръпна юздите и конят му заора по леда с разкрачени крака, за да спре. Видял възможност за нападение, Деорнот зави и връхлетя върху него. Тритингският кон, който беше трениран върху лед, докато хората на Джосуа се подготвяха, успя да се обърне сравнително лесно, така че Деорнот се изравни с еркинландеца преди той да довърши тромавото си завъртане.
	Първият удар на Деорнот отскочи от вдигнатия щит на гвардееца, като изби цял рояк искри. Рицарят остави инерцията на меча да го понесе за втори удар, като изви китката си, наведе се почти хоризонтално на седлото и посече облечения в зелено гвардеец с мощен обратен замах точно когато той смъкна щита си. Шлемът на еркинландеца се огъна, по ризницата му рукна кръв и той се катурна от седлото си, заплете се за малко в стремената и се стовари на леда. С лекотата на дългия опит Деорнот отблъсна всякакво съжаление. Окървавеният труп можеше да е на човек, когото бе познавал, но сега всеки еркинландски гвардеец беше само враг, нищо повече.
	— Чуйте ме всички! — извика Деорнот и се изправи на стремената, за да вижда по-добре хората си в мъглата. — Назад! Следвайте ме! И внимавайте по леда! — Трудно беше да се каже, но му се стори, че видя малко повече от половината войска, с която бе излязъл, да го обкръжава. Вдигна високо меча си и пришпори Дивисвет към барикадата. Стрела профуча край главата му, после друга, но стрелците явно бяха объркани от мъглата. Зад него хората му надаваха рехави бойни викове.


	— Къде е Бинабик? — гневеше се Джосуа. — Трябваше да ми бъде вестоносец, но не се е върнал от Хотвиг. — Принцът се намръщи. — Боже, дай ми търпение! Слушайте! Може би нещо се е случило с него? — Той се обърна към младия Джеръмайъс, който стоеше задъхан до него. — И Хотвиг каза, че Бинабик си е тръгнал преди доста време?
	— Да, ваше височество, каза, че слънцето се било вдигнало на една педя, откакто е тръгнал — каквото и да означава това.
	— Проклет късмет! — Джосуа закрачи нервно, но без да откъсва очи от битката долу. — Е, нищо не може да се направи. Не вярвам вик да се чуе толкова далече, така че тичай, момче, тичай при Саймън и му кажи, че ако не чуе нищо, докато преброи до петстотин, след като хората на Хотвиг излязат, да се втурва с тролите. Разбра ли?
	— Ако не чуе рога, да чака, докато преброи до петстотин след появяването на Хотвиг, след това да се втурват, да. — Джеръмайъс се позамисли и добави: — Ваше височество.
	— Добре. Върви тогава, тичай. Сега и миговете имат значение. — Джосуа го отпрати с ръка, след това се обърна към Сангфугол. — И ти ли си готов?
	— Да, сир — отговори арфистът. — Обучен съм от най-добрите. Не би трябвало да ме затрудни изстискването на няколко кряскащи звуци от нещо толкова просто като един рог.
	Джосуа се усмихна криво.
	— Има нещо успокояващо в нахалството ти, Сангфугол. Но не забравяй, маестро, че трябва да произведеш нещо повече от крясък: трябва да изсвириш победен зов.


	Саймън оглеждаше малката група, повече за да си намира работа — и изведнъж разбра, че Сиски не е сред събраните троли. Бързо тръгна сред кануките, като проверяваше всяко лице, но не намери и следа от годеницата на Бинабик. Тя беше техен водач — къде би могла да отиде? След като помисли малко, Саймън разбра, че не я е виждал от събранието в Дома на раздялата.
	„О, милостиви Ейдон — помисли отчаяно той. — Какво ще каже Бинабик? Загубих любимата му още преди битката да започне!“
	Той се обърна към най-близката ловджийка и попита:
	— Сиски? — Мъчеше се да покаже със свиване на рамене и жестове, че иска да знае къде е. Ловджийката го гледаше неразбиращо. По дяволите, така я наричаше Бинабик. Как беше цялото й име? — Сис… Сискимук? — опита той. — Сискинамук?
	Ловджийката закима припряно, доволна, че е разбрала.
	— Сискинанамук.
	— Къде е? — Саймън не можа да се сети за тролските думи. — Сискинанамук? Къде? — Посочи на всички страни и отново сви рамене, като се мъчеше да изрази въпроса си. Малката му събеседница сякаш разбра: след дълго всеобщо мърморене на канукски най-близките до него му показаха, че не знаят къде е отишла Сискинанамук.
	Когато пристигна Джеръмайъс, Саймън ругаеше цветисто.
	— Ей, Саймън, не е ли славно? — попита приятелят му. Беше много възбуден. — Точно както мечтаехме, когато си бяхме в Хейхолт.
	Изражението на Саймън беше болезнено.
	— С изключение само на това, че ние с теб се биехме наужким, а онези мъже долу използват остри стоманени оръжия. Знаеш ли къде е Сиски — нали се сещаш, онази, за която ще се ожени Бинабик? Трябваше да е тук при другите троли.
	— Не знам. Но и Бинабик го няма. Впрочем замълчи, Саймън, първо трябва да ти предам нареждането на Джосуа. — Джеръмайъс се залови да предава указанията на принца, после прилежно ги повтори за всеки случай.
	— Кажи му, че съм… че сме готови. Ще направим каквото трябва. Но, Джеръмайъс, трябва да намеря Сиски. Тя е предводителката им.
	— Не, не трябва. Просто сега ти си станал тролски военачалник, Саймън, това е всичко. Аз трябва да тичам обратно при Джосуа. Щом Бинабик го няма, аз съм главният му вестоносец. Това се случва в битките — каза той небрежно, но и с малко гордост.
	— Но какво ще стане, ако те не ме последват? — Саймън за момент се вгледа внимателно в Джеръмайъс и изръмжа: — Изглеждаш много весел. Джеръмайъс, долу убиват хора. Ние може да сме следващите.
	— Знам. — Приятелят му стана сериозен. — Но поне сами си го избрахме, Саймън. Поне е една почтена смърт. — Странно изражение пробяга по лицето му и изкриви чертите му, сякаш ей сега щеше да избухне в плач. — Дълго, докато бях… под замъка… една бърза, чиста смърт ми изглеждаше нещо чудесно. — Джеръмайъс се извърна и се прегърби. — Но смятам, че сега трябва да оцелея. Лелет има нужда от мен като приятел, пък и на теб ти трябва някой, който да ти казва какво да правиш. — Той въздъхна и се изправи, изгледа Саймън със странно безизразна усмивка, после тръгна през гъстата зеленина натам, откъдето беше дошъл.
	— Успех, Саймън — сър Сеоман, исках да кажа.
	Саймън завика след него, но Джеръмайъс вече си беше отишъл.


	Завръщането на Бинабик беше внезапно и донякъде стряскащо. Джосуа чу тихо шумолене, вдигна глава и се вторачи в жълтите очи и острозъбата муцуна на Куантака, която пъхтеше на една височинка точно над него. Тролът, седнал на гърба й, отмахна няколко клона от кръглото си лице и се наведе напред.
	— Принц Джосуа — каза спокойно той, сякаш се срещаха при някакви дворцови задължения.
	— Бинабик! — възкликна Джосуа. — Къде беше?
	— Моля за извинението ти, Джосуа. — Тролът слезе от Куантака и тръгна към площадката, където стоеше принцът. — Видях няколко от хората на Фенгболд, разузнаваха. Проследих ги. — Той многозначително погледна Джосуа. — Търсеха място за по-лесно катерене. Фенгболд не излезе толкова глупав, колкото го смятахме — ясно е, че знае, че може и да не ни изтласка още с първото си нападение.
	— Колко бяха?
	— Не много. Шест… пет.
	— Не можа да ги преброиш ли? От колко далече ги следи?
	Меката усмивка на Бинабик не достигаше до очите му.
	— Отначало бяха шест. — Той поглади тояжката. — После единият падна надолу по склона.
	Джосуа кимна.
	— А останалите?
	— След като бяха отведени далече от местата, където не би следвало да бъдат, оставих Сиски зад тях, за да ги разсейва, а аз тръгнах бързо нагоре по планината. Някои от жените на Нови Гадринсет слязоха да ни помагат.
	— Жените? Бинабик, не трябва да излагаш жени и деца на опасност.
	Дребосъкът поклати глава.
	— Знаеш, че те ще се бият, за да спасят домовете си, храбро колкото всеки мъж — поне при нас, кануките, е така. Но успокой сърцето си. Те само дойдоха да ни помогнат със Сиски да търкулнем няколко големи камъка. — Той разпери ръце. — Онези мъже повече няма да са опасни за нас и търсенето им от страна на Фенгболд ще е неуспешно.
	Джосуа въздъхна в безизходица.
	— Вярвам, че поне не си завлякъл жена ми да ви помага да търкаляте камъни.
	Бинабик са разсмя.
	— Тя умираше да дойде, принц Джосуа, наистина. Имаш много напориста жена — от нея би станала добра канукска невеста! Но Гутрун не й позволи да направи и крачка извън лагера. — Тролът се огледа. — Какво става долу? Не можех да видя добре, тъй като вървях през гората.
	— Фенгболд, както казваш, се е подготвил по-добре, отколкото очаквахме. Направили са нещо като шейна от една кола, за да опесъчават леда, та войниците им да могат да вървят по-лесно. Нападението на Деорнот беше отблъснато, но не тръгнаха да го преследват. Още се трупат на езерото. Готвя се да… Но стига. Ще видиш какво се каня да направя.
	— А трябвам ли ти, за да ида при Хотвиг? — попита Бинабик.
	— Не. Джеръмайъс пое твоите задължения, докато си запознавал шпионите на Фенгболд с дамите на Нови Гадринсет. — Джосуа за миг се усмихна. — Благодаря ти, Бинабик. Знаех, че ако не си ранен или пленен, значи правиш нещо важно — но ме уведоми следващия път.
	— Извинявай, Джосуа. Страх ме беше да чакам много дълго.
	Принцът се обърна и повика Сангфугол, който бързо дойде при него. Отец Странгиард и Таусър стояха чинно и наблюдаваха сражението — макар че Таусър леко клюмаше, сякаш дори смъртният бой не беше достатъчно вълнуващ, за да попречи на следобедния му сън.
	— Свири за Фреозел — каза Джосуа. — Три кратки и три дълги изсвирвания.
	Сангфугол вдигна рога до устните си, изду слабите си гърди и засвири. Призивът прокънтя надолу по гористия склон и за момент суетнята на битката сякаш се забави. Арфистът си пое дъх и засвири отново. Когато ехото затихна, изсвири призива трети път.
	— Сега — каза Джосуа решително — ще видим, колко е готов Фенгболд за истински бой. Виждаш ли го долу, Бинабик?
	— Мисля, че го виждам, да. С червена пелерина?
	— Да. Гледай сега.
	Още докато Джосуа говореше, в предната линия на Фенгболдовата войска настъпи внезапно смущение. Най-близката до барикадата група войници изведнъж спря и безпорядъчно хукна назад.
	— Уррра! — извика Странгиард и подскочи; после, явно спомнил си свещеническото си достолепие, си придаде отново вид на тревожна загриженост.
	— Боже мили, вижте ги как скачат! — възкликна Джосуа с бурна радост. — Но дори това няма да ги спре за дълго. Колко бих искал да имахме повече стрели!
	— Фреозел добре ще използва тези, които имаме — отбеляза Бинабик. — Един добър стрелец струва колкото трима души, както казваме ние в Ийканук.
	— Но трябва да използваме объркването, което създадоха стрелците на Фреозел. — Джосуа извика на арфиста: — Сангфугол! Свири за Хотвиг!
	Рогът затръби отново — два пъти дълго, два пъти кратко, два пъти дълго.


	Орлякът стрели на защитниците на Сесуад’ра изненада хората на Фенгболд и те се отдръпнаха объркани, като оставиха няколко десетки от своите пронизани върху леда. Някои се опитваха да изпълзят назад по хлъзгавата повърхност — оставяха след себе си размазана кръв като следи от охлюви. В хаоса Деорнот и войниците му успяха да се измъкнат.
	Самият Деорнот се връща три пъти, за да помогне да пренесат ранените през барикадата. Когато се увери, че не може да направи нищо повече, седна в калта в сянката на голямата барикада и свали шлема си. Битката все още бушуваше съвсем близо.
	— Сър Деорнот — каза някой, — тече ти кръв.
	Той му махна да млъкне. Не обичаше да се суетят около него, но все пак взе парчето плат, което му предложиха, и с него, както и с шепа сняг, избърса кръвта от лицето и косата си, след това опипа ранената си глава с премръзнали пръсти. Беше само плитко порязване. Беше доволен, че отпрати човека да помогне на по-силно нуждаещите се. Ивица от вече окървавения плат стана задоволителна превръзка и след като я стегна, болката намаля.
	Когато приключи с огледа на раните си — всичките съвсем дребни и нито една толкова кървяща като тази на главата му, той огледа меча си. Беше обикновено оръжие, дръжката му беше обвита с кожа, краят й представляваше недодялана глава на сокол, почти изтрита от дълга употреба. Той го избърса с останалия плат и недоволно се намръщи от новите нащърбявания, колкото и почетни да бяха. Когато свърши, го завъртя, за да улови слабото слънце, и го разгледа, за да се увери, че не е оставил никаква кръв да разяжда наточения ръб.
	„Това не е прочут меч — помисли си. — Няма си име, но въпреки това е служил добре много години. Като мен всъщност. — Той се засмя тихо на себе си и неколцина от почиващите наблизо войници го погледнаха. — Никой няма да ме запомни, независимо от това колко дълго ще се споменават имената на Джосуа и Елиас. Но съм доволен от това. Правя, каквото господарят Усирис иска от мен — нима той е не по-малко смирен?“
	И все пак понякога му се искаше от Небесата да могат да го видят, да видят колко предано се бие за един велик принц и как този принц зависи от него. Беше ли това прекалено високомерно за един ейдонит? Може би…
	Нов тръбен зов долетя откъм хълма горе и прекъсна мислите му. Деорнот се изправи, нетърпелив да види какво се крои, и се закатери по барикадата. След миг се смъкна долу да си вземе шлема.
	„Безсмислено е да получавам стрела между очите, ако мога да я избегна“.
	Заедно с още няколко души внимателно се изкачи до най-горните дървета и надзърна през грубите наблюдателни процепи, които Слудиг и помощниците му бяха изрязали с брадвите си. Чуха силни викове: група ездачи се втурна откъм дърветата малко на изток право към събиращите се войски на Фенгболд. Имаше нещо различно в тях, но в бъркотията от мъгла, размахващи оръжия мъже и коне на Деорнот му трябваше известно време, за да разбере какво точно става.
	— Давай, Хотвиг! — извика той. Хората около него подхванаха вика. Когато тритингите затрополиха по замръзналото езеро, бързо стана ясно, че се движат много по-лесно и ловко от хората на Фенгболд. Сякаш препускаха по твърда земя — толкова сигурна беше ездата им.
	— Умник е тоя Бинабик — прошепна Деорнот. — Току-виж ни спасил!
	— Виж ги как яздят! — извика един брадат старец, за последен път участвал в битка, когато Деорнот сигурно е бил в пелени. — Тролските номера май вършат работа.
	— Но те все още числено ни превъзхождат — предупреди Деорнот.
	— Давай, Хотвиг, давай!
	За броени мигове тритингите пометоха гвардейците на Фенгболд — повалиха първите редици като сопа и разчистиха през тях широк проход. Кънтенето на копитата по леда, звънът на мечове и щитове, писъците на хора и конско цвилене за миг сякаш се удвоиха. Самият Хотвиг, с брада, окичена с червените панделки на войната, размахваше дългото си копие бързо като опитен речен рибар. Всеки път, когато го стрелваше напред, то явно улучваше мишена и изтръгваше летящи пръски кръв, червени като копринените му панделки. Той и пастирите му пееха, докато се биеха — могъщ напев с малко мелодия, но с някакъв страховит ритъм, който използваха да подсилят всеки удар и пробождане. Кръжаха около хората на Фенгболд с изумителна лекота, сякаш закоравелите в битки еркинландци плуваха в гъста кал. Предният фланг на силите на херцога се огъна и отстъпи. Яростната песен на тритингите зазвуча още по-силно.


	— Боже мили! — изкрещя Фенгболд; размахваше дългия си меч в безцелна ярост. — Запазете редиците, дявол да ви вземе! — Той се обърна към Леждрака. Наемният капитан се бе вторачил с тесните си варварски очи в Хотвиг и неговите ездачи. — Те използват някаква проклета ситска магия — беснееше херцогът. — Виж, движат се по леда, сякаш са на турнирно поле!
	— Няма магия — изръмжа Леждрака. — Погледни копитата на конете им. Имат някакви особени подкови — виждаш ли, шиповете им святкат! Твоят Джосуа Някак си е подковал конете си с метални пирони, струва ми се.
	— Проклет да е! — Фенгболд се изправи на стремената и се огледа. Бледото му красиво лице блестеше от капчици пот. — Е, това е хитър номер, но не е достатъчен. Все още сме твърде много за него, освен ако няма три пъти по-голяма армия, скрита горе, а той няма. Вкарвай хората си в боя, Леждрака. Ще засрамим моите еркинландски гвардейци, като ги накараме да си направят по-добра самооценка. — Той се обърна към предните си отряди и надигна глас до писък: Предатели! Стегнете редиците, иначе ще отидете на кралските бесилки!
	Леждрака изгрухтя отвратен от безумието на Фенгболд, после се обърна към първата група тритингски наемници, които бяха седели безучастно на седлата си, без да ги е много грижа какво става, докато не дойде редът им да упражнят занаята си. Всички носеха ризници от кожа и обшити с метал кожени шлемове — броните на хората от пасищата. Щом Леждрака махна с ръка, всичките тези окичени с белези мълчаливи мъже се стегнаха и се изправиха на седлата. Сякаш светлина лумна в очите им.
	— Ей, мръсни кучета! — викна Леждрака. — Чуйте! Тези живеещи в камъни и галениците им от Високите тритинги мислят, че като са сложили подкови за лед на конете си, ще ни уплашат. Хайде да вървим да им потрошим кокалите! — Той пришпори коня си напред, като внимаваше да се придържа към прохода, направен от шейната. С един-единствен мрачен вик наемниците му го последваха.
	— Избийте ги всичките! — извика Фенгболд, без да спира да размахва меча си. — Избийте ги всичките, но най-вече не позволявайте Джосуа да излезе оттук жив. Вашият господар крал Елиас иска смъртта му!
	Наемният капитан погледна херцога със зле скрито презрение, но Фенгболд вече бе пришпорил коня си напред и крещеше на разколебаната си гвардия.
	— Пет пари не давам за тези кавги на живеещите сред камъни — извика Леждрака на хората си на тритингски, — но знам нещо, което този идиот не знае: един жив принц ще ни плати по-добре, отколкото Фенгболд ще ни даде някога, така че искам едноръкия принц жив. Но ако Хотвиг или някой друг нахален хлапак от Висок Тритинг си отиде жив от бойното поле, ще ви накарам, отрепки, да си изядете червата.
	И отново махна с ръка, и колоната препусна напред. Наемниците се ухилиха в брадите си и измъкнаха мечовете си. Миризма на кръв се носеше във въздуха — твърде позната миризма.


	Деорнот и хората му тъкмо се готвеха да се завърнат на бойното поле, когато се появи Джосуа; водеше Вятокрък. Отец Странгиард и арфистът Сангфугол се влачеха след него, кални и раздърпани.
	— Ледените подкови на Бинабик свършиха работа или поне ни помогнаха да изненадаме Фенгболд — отбеляза Джосуа.
	— Видяхме, ваше височество. — Деорнот удари за пореден път вътрешността на шлема си с дръжката на меча, но вдлъбнатината беше твърде дълбока за такава проста поправка. Той изруга и го намъкна и така. Нямаше никакви резервни доспехи — Нови Гадринсет с мъка им бе доставил дори малкото въоръжение и дрехи, с които разполагаха, и ако хората на Хотвиг не бяха донесли собствените си нагръдници и шлемове, по-малко от четвърт от защитниците щяха да имат необходимото. Деорнот знаеше със сигурност, че няма никакви резервни доставки с изключение на това, което можеше да се вземе от убитите. Така че трябваше да кара със своя шлем, макар и повреден.
	— Радвам се, че вече сте готови — каза Джосуа. — Трябва да използваме малкото си преимущество, преди пълчищата на Фенгболд да ни залеят.
	— Щеше ми се само да имахме повечко от подковите на тролите. — Деорнот завързваше шлема си с безжизнените си, вкочанени ръце, ужасно непохватно. После опипа металните шипове, които стърчаха от подметките му. — Но използвахме всяко парченце метал, което можахме да отделим.
	— Малка цена, ако ни спаси, без значение, ако не успее — каза Джосуа. — Надявам се, че предпочиташ хора, които могат да се бият на крака.
	— Да — отговори Деорнот. — Поне имаме достатъчно почти за всички, дори след като снабдихме пастирите на Хотвиг.
	— Добре — каза Джосуа. — Ако имаш минутка, помогни ми да сложим тези на Вятокрък. — Принцът се усмихна с нетипична за него открита усмивка. — Имах благоразумието да ги скътам вчера.
	— Боже мой! — Деорнот го погледна стъписано. — За какво са ти?
	— Не смяташ, че ще гледам боя отдалеч, нали? — Усмивката на Джосуа се стопи. Той изглеждаше искрено изненадан. — Тези храбри мъже се бият и умират на леда заради мен. Как бих могъл да не застана до тях?
	— Но точно това е причината. — Деорнот се обърна към Сангфугол и Странгиард, но те просто засрамено гледаха настрана. Деорнот предположи, че вече са обсъждали този въпрос с принца и са загубили. — Ако нещо се случи с теб, Джосуа, всяка победа ще е безсмислена.
	Джосуа го погледна с ясните си сиви очи.
	— О, това не е вярно, приятелю. Забравяш, че Воршева сега носи нашето дете. Ти ще защитаваш нея и детето ни, както обеща. Ако днес победим и не оцелея, за да се радвам на победата, знам, че ти грижливо и опитно ще поведеш народа ми. Хора ще се стекат към нашите граници — хора, които дори няма да знаят или да се интересуват дали съм жив, или не, но ще дойдат при нас, защото се борим с брат ми, краля. И Изорн скоро ще се върне, сигурен съм, с хора от Хернистир и Римърсгард. А ако баща му Исгримнур намери Мириамел — е, зад какво по-законно име ще намериш да се биеш, ако не зад внучката на крал Джон? — Той погледна Деорнот в очите. — Стига, Деорнот, не прави такава сериозна физиономия. Ако Бог е пожелал да сваля брат си, никой рицар и стрелец на света не може да ме убие. Ако не — е, няма къде да се скриеш от съдбата си. — Той се наведе и вдигна десния преден крак на Вятокрък. Конят помръдна нетърпеливо, но не се дръпна. — Освен това, приятелю, в този момент светът е много деликатно балансиран. Хора, които виждат принца си сред тях, не са помолени да жертват живота си за човек, който не оценява тази саможертва. — Той намести кожената обувка с подметка от гьон с шипове на копитото на Вятокрък, после уви дългите връзки около глезена на коня. — Така че не спори с мен. — Каза го, без да вдигне поглед.
	Деорнот въздъхна. Беше отчаяно нещастен. Част от него знаеше, че принцът може би ще направи това — всъщност щеше да е изненадан, ако не го беше направил.
	— Както желаеш, принце.
	— Не, Деорнот. — Джосуа затегна връзките. — Както трябва.


	Когато ездачите на Хотвиг пометоха редиците на Фенгболд, Саймън се ободри. Хитрината на Бинабик явно вършеше работа: тритингите, макар и да яздеха по-бавно от обикновено, бяха много по-бързи от неприятелите си и разликата в маневреността им беше смайваща. Предните части на Фенгболд отстъпиха и бяха принудени да се прегрупират на няколкостотин лакътя от барикадата.
	— Бий! — викаше Саймън.
	— Храбрецо Хотвиг! — викаха тролите със странни гърлени крясъци. Тяхното време бързо наближаваше. Саймън броеше мълчаливо — е, един-два пъти се обърка. Досега битката се развиваше точно както бяха предвиждали.
	Той погледна странните си другари, кръглите им лица и малките им телца, и почувства прилив на обич и вярност. Беше донякъде отговорен за тях. Бяха дошли отдалече, за да се борят за чужда кауза, макар че накрая тя можеше да се окаже всеобща — и той искаше всички те да се върнат живи и здрави в домовете си. Те щяха да се борят с по-големи, по-силни хора — но пък тролите бяха свикнали да се бият в зимни условия. Те също носеха железни шипове на ботушите си, но много по-добре изработени, отколкото направените в ковачниците под ръководството на Бинабик. Тролът беше казал на Саймън, че сред неговите хора тези шипове сега били много ценни, тъй като тролите загубили пазарите и съответно търговците, които ги снабдявали с желязо в Ийканук. Сега всеки чифт подковани ботуши се предавал от баща на син и бил грижливо поправян. Да изгубиш ботушите си било ужасно, защото било почти невъзможно да намериш други.
	Оседланите овни, разбира се, нямаха нужда от такива дреболии като подкови с шипове: техните копита се лепяха по леда като краката на мухи по стена. Равното езеро беше много по-малко предизвикателство от замръзналите пътеки на Минтахок.
	— Ето ме — каза някой зад него. Саймън се обърна и видя Сиски; гледаше го с очакване. Лицето й беше пламнало и покрито с капчици пот, коженият й жакет беше раздърпан и кален, сякаш беше изпълзяла изпод земята.
	— Къде беше? — попита Саймън. Не виждаше и следа от рани по нея и беше благодарен за това.
	— С Бинабик. Помагах му. — Тя вдигна ръце, за да изобрази някаква сложна дейност, после сви рамене и се отказа.
	— Бинабик добре ли е? — попита Саймън.
	Тя помисли за момент, после каза:
	— Не е ранен.
	Саймън пое дълбоко дъх, успокоен.
	— Добре. — Преди да успее да каже още нещо, долу настъпи оживено раздвижване — още хора бързаха да се включат в битката. След миг Саймън чу тъжен зов на рог: той изсвири дълго, после четири пъти кратко, после две дълги изсвирвания, които проехтяха едва чуто по склона. Сърцето му подскочи; внезапно му стана студено и целият изтръпна, сякаш беше паднал в ледена вода. Беше забравил броенето, но нямаше значение. Това беше сигналът — време беше!
	Въпреки възбудата си внимаваше да не издере хълбоците на Намиращата дома с шиповете, докато се качваше на седлото. Повечето канукски думи, на които Бинабик го беше учил толкова внимателно, излетяха от главата му.
	— Хайде! — извика той. — Хайде, Сиски! Джосуа ни вика! — Извади меча си и го размаха, но удари един нисък клон. Как ли беше „атака“? „Ни…“ — нещо си. Той се обърна и улови погледа на Сиски. Тя му кимна, малкото й лице беше тържествено. Тя разбираше. Размаха ръка и повика воините си.
	„Всички знаят, какво става — досети се той. — Няма нужда да им казвам нищо“.
	Сиски кимна — даваше му разрешение.
	— Нихут! — извика Саймън и препусна надолу по калната пътека.


	Копитата на Намиращата дома се подхлъзнаха, когато тя стъпи на замръзналото езеро, но Саймън, който я бе яздил неподкована на същия този лед преди няколко дни, изпита облекчение, когато кобилата бързо възстанови равновесието си. Шумът от битката пред него беше силен, а и тролските му приятели викаха, крещяха странни бойни викове, в които успя да различи имената на една-две планини в Ийканук. Грохотът на боя бързо изблъска всички други звуци от съзнанието му. После, преди дори да успее да помисли, Саймън се озова в самия му център.
	Нападението на Хотвиг беше разцепило редиците на Фенгболд и ги беше изтласкало от сигурността на издрасканата от шейната и поръсена с пясък ивица. Воините на Деорнот — всички с изключение на неколцината пешаци — вече бяха изскочили иззад барикадата и бяха нападнали онези еркинландци, които бяха отрязани от ариергарда си от Хотвиг. Сражението край барикадата беше особено свирепо и Саймън стреснат видя принц Джосуа в разгара му, изправен на червеното седло на Вятокрък и с развято сиво наметало. Викаше нещо, което потъваше в бъркотията. Междувременно обаче Фенгболд беше докарал тритингските си наемници, които вместо да помогнат да се заздравят редиците зад отстъпващите еркинландци, се трупаха около разбитата колона и явно горяха от нетърпение да нападнат войниците на Хотвиг.
	Тролите на Саймън удариха наемниците в гръб. Най-близките до настъпващите кануки имаха само миг да се огледат смаяно, преди да бъдат пронизани от късите им копия. Гледаха ги смаяно, с нещо по-близко до суеверен ужас, отколкото до обикновена изненада. Тролите ревяха бойните си викове и въртяха прашките си — те бръмчаха като пълчища разярени пчели. Овните се втурнаха сред по-бавните коне и няколко от тях уплашено се изправиха на задните си крака и хвърлиха ездачите си. С късите си копия кануките пронизваха незащитените конски кореми и животните падаха и затискаха ездачите си.
	Врявата на боя, която отначало се бе сторила на Саймън само силен рев, бързо се промени, когато сблъсъкът го въвлече, и стана нещо като тишина, ужасно бръмчащо спокойствие, в което озъбени лица и белозъби коне изникваха от мъглата. Всичко сякаш се движеше страхотно бавно, но Саймън усещаше, че той се движи още по-бавно. Той размаха меча си и макар че беше от обикновена стомана, в този момент той му се стори тежък като черния Трън.
	Брадва удари един трол до Саймън. Мъничкото тяло увисна от оседлания овен — падаше бавно като есенен лист, докато не изчезна под копитата на Намиращата дома. През сънливата пустота на Саймън му се стори, че чува слаб пронизителен писък, като крясък на далечна птица.
	„Убит“, помисли си той разсеяно, когато Намиращата дома се спъна и после отново стъпи здраво на краката си. Канукът беше убит. Миг по-късно Саймън трябваше да вдигне меча си, за да опре удара на един от наемниците. Сякаш мина цяла вечност, докато двата меча се срещнат. И когато това стана с тихо звънтене, той усети удара по цялата си ръка и чак в гърдите. Нещо го закачи от другата страна. Той погледна и видя, че бронята му е разкъсана и кръв шурти от рана на ръката му. Усети някакво ледено вцепенение от китката до лакътя. Задъхан, вдигна меча, за да отвърне на удара, но в обсега му нямаше никого. Той обърна кобилата и впери очи в мъглата, която се надигаше от леда, после препусна към близката схватка — няколко троли бяха зле притиснати.
	След това битката го обгърна като утешаваща ръка и нищо вече нямаше особен смисъл. Посред тоя кошмар той беше ударен в гърдите от нечий щит и падна от седлото. Запълзя, за да намери опора, и бързо разбра, че дори подкован с вълшебните шипове на Бинабик, си остава просто човек, който се мъчи да се закрепи на хлъзгаво парче лед. За късмет не беше изпуснал юздите и Намиращата дома не беше избягала; но същият този късмет едва не го уби.
	Един от тритингските конници се появи от мрачината и го изблъска до кобилата. Лицето на мършавия тритинг бе толкова покрито с ритуални белези, че бузите, които се виждаха под шлема му, приличаха на парчета кора. Саймън беше в ужасно положение — ръката му с щита все още стискаше юздите и той едва успя да го повдигне между себе си и нападателя. Ухиленият наемник го рани два пъти: нанесе му плитък прорез по ръката с меча, успореден на първата му рана от този ден, и го прободе в бедрото под ризницата. И сигурно щеше да го убие след миг, но някой се появи внезапно от мъглата — друг тритинг, отбеляза Саймън със замаяна изненада — и случайно се сблъска с противника му, като бутна коня му към Саймън и почти събори наемника от седлото. Саймън замахна, повече за защита, отколкото за нападение, и мечът му се хлъзна по крака на мъжа чак до слабините. Тритингът падна на земята — кръв бликаше от раната му, — закрещя и се загърчи, шлемът падна от главата му. Лицето му, с изцъклени очи и сгърчено от болка, извика в паметта на Саймън спомена за един плъх, паднал в буре с дъждовна вода в Хейхолт. Беше ужасно да го гледа как плува отчаяно, оголил зъби и изблещил очи. Саймън бе опитал да го спаси, но в ужаса си плъхът понечи да го ухапе и той трябваше да избяга, защото не можеше да гледа как се дави. Сега пораслият вече Саймън се вторачи за момент в наемника, после стъпи на гърдите му, за да му попречи да се търкаля, и заби меча си в гърлото му — държа го, докато всякакви движения спряха.
	Беше странно замаян. Мина доста време, докато се сети да откъсне торбестия ръкав на убития и да стегне с него раната на крака си. Чак когато свърши и пъхна крак в стремето на Намиращата дома, разбра какво е направил току-що. Догади му се, но не беше направил грешката да яде тази сутрин. След малко успя да се покатери на седлото.


	Беше си представял, че ще е нещо като втори командир на тролите, ръката на Джосуа сред канукските съюзници на принца, но бързо откри, че е достатъчно трудно и само да оцелее.
	Сиски и дребничките й войници бяха пръснати из цялото мъгливо бойно поле. По едно време, когато успя да намери участък, където те бяха по-нагъсто, той видя Сиски: тънкото й копие беше стремително като жило на оса. Кръглото й лице беше толкова свирепо, че тя приличаше на мъничък снежен демон — а после битката отново ги раздели. Тролите не се биеха най-добре в строй и Саймън бързо разбра, че са много по-полезни, когато се движат бързо и безпрепятствено сред по-едрите конници на Фенгболд. Овните стъпваха сигурно като котки и въпреки че Саймън видя доста мъртви и ранени кануки, дребосъците си връщаха за всичко, дори с надбавка.
	Самият той влезе в още няколко схватки и уби още един тритинг, този път в горе-долу честна борба.
	И точно докато се кълцаха с този тритинг, Саймън изведнъж разбра, че за тези неприятели той не е дете. Той беше по-висок от наемника и с шлема си и ризницата несъмнено приличаше на страховит боец. Внезапно окуражен, той атакува и накара тритинга да отстъпи. Когато той спря и конят му застана гърди срещу гърди с Намиращата дома, Саймън си спомни уроците на Слудиг, изфинтира тромав замах и наемникът клъвна — наведе се твърде много напред при ответния си удар. Саймън го остави да загуби равновесие, после го цапардоса с щита си по кожения шлем и след това го промуши с удар в незащитените от бронята ребра. Наемникът остана на седлото си, докато Саймън не дръпна кобилата назад и не измъкна меча си, но преди да успее да я обърне, тритингът вече беше паднал на окървавения лед.
	Запъхтян, Саймън се огледа и се запита кой ли побеждава.


	Колкото и вяра да му беше останала за благородството на войната, през този дълъг ден на замръзналото езеро тя умря. Посред тази ужасна касапница с паднали приятели и врагове, еднакво пръснати наоколо, осакатени и окървавени, някои дори без лица от страхотните рани; при виковете и молбите на лишените от достойнството си умиращи мъже, които кънтяха в ушите му; при наситения със зловония въздух от предизвикана от страх пот, от кръв, от изпражнения, беше невъзможно да видиш воюването като нещо различно от определението, което веднъж му бе дал Моргенес: нещо като ад на земята, създаден от нетърпеливото човечество, за да не чака дълго за вечния живот. За Саймън гротескното му безчестие беше почти най-лошото. За всеки повален рицар в броня колеха по половин дузина пехотинци. Даже животните понасяха страдания, на които не биваше да бъдат подлагани дори убийците и предателите. Саймън видя цвилещи коне, осакатени от случаен удар, да се търкалят агонизиращи на леда. Макар че много от конете бяха на армията на Фенгболд, никой не бе ги питал дали искат да отидат на война. Тя им беше натрапена, както и на Саймън и на останалите хора от Нови Гадринсет. Дори кралските гвардейци от Еркинланд може би биха искали да бъдат другаде, а не на тази убийствена земя, където ги бе довел дългът и ги бе докарала предаността им. Само наемниците си бяха избрали това. За Саймън умовете на хора, които доброволно бяха дошли тук, изведнъж станаха неразбираеми като мислите на паяци или гущери — не, още по-малко, защото дребните животинчета почти винаги бягаха от опасността. Те бяха луди, разбра Саймън, и това беше най-потресаващият проблем на света: тези побъркани трябваше да са силни и безстрашни, за да могат да натрапват волята си на слабите и кротките. Щом Бог позволяваше на тази лудост да съществува — Саймън не можеше да не си го помисли, — значи беше стар бог, бог, загубил силата и влиянието си.
	Слънцето беше скрито зад облаци и беше невъзможно да се каже колко време бушува битката. Рогът на Джосуа изсвири отново. Този път беше призивна мелодия, която проряза мъгливия въздух. Саймън, който мислеше, че никога в живота си не е бил по-уморен, се обърна към близките троли и извика:
	— Соса! Елате!
	След малко едва не връхлетя върху Сиски, която стоеше над заклания си овен със странно безучастно лице. Саймън се наведе към нея и й протегна ръка. Тя я хвана със студените си сухи пръсти и той я вдигна и я намести на седлото пред себе си.
	— Къде е Бинабик? — попита го тя, надвиквайки врявата.
	— Не знам. Джосуа ни вика. Отиваме при него.
	Рогът изсвири отново. Хората от Нови Гадринсет отстъпваха бързо, сякаш не можеха да се бият нито миг повече — което вероятно не беше далече от истината; оттегляха се толкова чевръсто, че сякаш се стапяха покрай Саймън като пяна от морска вълна, изчезваща в пясъка. Най-отзад обаче останаха няколко кануки и трима пеши войници на Деорнот, обкръжени от пръстен гвардейци — бяха на петдесетина лакътя от последната група. Саймън видя, че ако не им се притекат на помощ, ще ги избият. Той огледа малката си компания и се намръщи. Бяха твърде малко, за да помогнат, това беше сигурно. А и онези троли и тримата бойци също бяха чули сигнала за отстъпление точно както Саймън и другите — нима беше длъжен да спасява всички? Беше уморен, ранен и изплашен, а убежището беше само на няколко минути — той беше оцелял, и това вече беше цяло чудо! Но знаеше, че не може да изостави хората си.
	— Отиваме ли? — попита той Сиски, като посочи групата обкръжени защитници.
	Тя кимна уморено, после изписка нещо на малкото околни кануки. Саймън обърна Намиращата дома и я подкара към гвардейците с несигурен тръс. Тролите се строиха зад него. Нямаше викове този път, нито песни. Малката група яздеше в мълчанието на върховно изтощение.
	А после имаше нов кошмар, пак кълцане и удряне. Някой отсече ръба на щита му с удар на меч — трески боядисано дърво се разхвърчаха във въздуха. Няколко от собствените му удари попадаха на твърдо, но хаосът му попречи да разбере какво е ударил. Като видяха, че идва помощ, обкръжените троли и войници удвоиха усилията си и успяха да си проправят път, макар че най-малко един трол падна. Изпръсканият му с кръв овен изтръска от стремето си ботуша на мъртвия си господар, отскочи от трупа, прекоси езерото и като преследван от демони хукна на зигзаг и изчезна в потъмняващата мъгла. Уморените гвардейци, които нямаха по-голямо желание от Саймън и хората му да продължат битката, се биеха яростно, но отстъпваха, като се стараеха да привлекат Саймън и останалите към силите на Фенгболд. Накрая Саймън видя една пролука и извика на Сиски. С последен напън групата си проправи път и побягна към Сесуад’ра и очакващата я барикада.
	Рогът на Джосуа изсвири отново и тролите — не повече от четиридесетина, отбеляза обезсърчено той — стигнаха високата стена от дървета в началото на планинския път. Много от останалите защитници на Сесуад’ра се скупчиха около тях — дори тези, които не бяха ранени, изглеждаха пребити и бледи като умиращи. Неколцина от тритингите на Хотвиг обаче пееха дрезгаво и Саймън видя, че един от тях е закачил нещо, което приличаше на две окървавени глави, на седлото си: те се клатушкаха при всяка крачка на коня.
	Огромно облекчение прониза Саймън, когато видя самия принц Джосуа застанал пред барикадата — размахваше Найдел и викаше на завръщащите се бойци. Беше свъсил вежди, но думите му бяха предназначени да ободряват.
	— Браво, смелчаци — викаше той. — Накарахме ги да опитат вкуса на собствената си кръв. Показахме им зъбите си! Връщайте се, връщайте се — днес те няма вече да дойдат!
	И отново, въпреки че студ беше сковал сърцето му като лед, Саймън изпита дълбока, пълна с обич преданост към Джосуа — но знаеше също, че на принца не му е останало да предложи нищо, освен ободряващи думи. Защитниците на Сесуад’ра почти бяха издържали срещу по-обучен и по-добре снабден противник, но трудно биха могли да отговорят на Фенгболд в пряка схватка — херцогът имаше три пъти повече хора от тях, а елементите на изненада, като железните шипове на Бинабик, бяха изчерпани. Оттук нататък войната щеше да е на изтощение и Саймън знаеше, че той е от губещата страна.
	На леда зад тях гарваните вече бяха започнали да се хранят с падналите — подскачаха, кълвяха и шумно се караха. Полускрити от мъглата, птиците приличаха на мънички черни демони, дошли да злорадстват.
	Защитниците на Сесуад’ра куцаха нагоре, като водеха запъхтените си коне. Макар че се чувстваше странно вцепенен, Саймън беше доволен, че са оцелели повече кануки, а не само онези, които със Сиски бяха извели от леда. Дребосъците тичаха наоколо да поздравят близките си с радостни викове, но се чуваха и скръбни вопли, когато тролите научаваха за загубите си.
	Саймън се зарадва, когато видя Бинабик, застанал до Джосуа. Сиски също го видя, скочи от седлото на Саймън и хукна към годеника си. Двамата се прегърнаха край Джосуа, без да ги интересува нито принцът, нито никой.
	Саймън ги погледа малко, после се заклатушка нагоре. Знаеше, че трябва да потърси и другите си приятели, но в момента се чувстваше толкова изстискан, че можеше само да мести краката си един пред друг. Някой, който вървеше до него, му подаде чаша вино. Той я изпи, върна я и продължи да куцука нагоре по склона, където бяха запалени огньове. Сега, когато сражението беше свършило, някои от жените бяха слезли, за да донесат храна и да помогнат с грижи за ранените. Една от тях, младо момиче със сплъстена коса, подаде на Саймън купа с нещо, от което се вдигаше пара. Той понечи да й благодари, но не можеше да си възвърне способността да говори.
	Макар че слънцето тъкмо докосваше западния хоризонт и денят беше още съвсем светъл, Саймън едва успя да изяде рядката супа и легна на калната земя, все още в пълно бойно снаряжение, с изключение на шлема. Намиращата дома стоеше до него и пощипваше оскъдната трева, оцеляла след всеобщото тъпчене. След миг Саймън потъна в сън. Светът като че ли се заклатушка край него, сякаш лежеше на палубата на някакъв огромен бавен кораб. Чернотата идваше бързо — не мракът на нощта, а дълбоката и задушаваща тъмнина, която извираше вътре в него. Ако сънуваше, разбра той, този път нямаше да види кули и колела. Щеше да вижда цвилещи коне и плъх, давещ се в буре с дъждовна вода.


	Пажът Исак почти се долепи до мангала, за да се стопли поне малко. Беше измръзнал до кости. Навън вятърът свиреше по въжетата и шибаше отпуснатите стени на голямата палатка на Фенгболд, сякаш се мъчеше да я изтръгне и да я отнесе в нощта. На Исак му се щеше никога да не го бяха принуждавали да напусне Хейхолт.
	— Момче! — извика Фенгболд. В тона му имаше едва сдържана яростна острота. — Къде ми е виното?
	— Тъкмо го загрявам, господарю — отвърна Исак, извади ръжена от глинената кана и забърза да напълни бокала на херцога.
	Фенгболд не му обърна внимание, тъй като го бе насочил към Леждрака, който стоеше наблизо намръщен, все още облечен в окървавената си кожена ризница. Херцогът, напротив, беше изкъпан — Исак трябваше да стопли безброй гърнета с вода на малкото мангалче — и носеше роба от алена коприна. Бе си обул велурени чехли и дългата му черна коса висеше по раменете му на мокри пръстенчета.
	— Няма да слушам повече тези глупости — каза той на наемния капитан.
	— Глупости? — изрева Леждрака. — На мен ли казваш това? Видях омагьосаните хора със собствените си очи, градски жителю!
	Очите на Фенгболд се присвиха.
	— По-добре се научи да говориш с повече уважение, равнинецо.
	Леждрака сви юмруци, но задържа ръцете си край тялото.
	— И все пак ги видях, и ти също.
	Херцогът възкликна с отвращение:
	— Видях джуджета — изроди, каквито се премятат и подскачат пред повечето тронове в Остен Ард. Това не бяха сити, каквото и да приказват Джосуа и оная Гелое.
	— Дали са обикновени джуджета, или приказни същества не мога да кажа, но тя не е обикновена жена — каза Леждрака. — Името й е добре известно в пасищата — добре известно и доста страховито. Хората, които отиват в нейната гора, не се връщат.
	— Това е смешно. — Фенгболд пресуши чашата си. — Аз не се подигравам лесно с тъмните сили… — Той спря за момент, сякаш някакъв неприятен спомен настойчиво се домогваше до вниманието му. — Не се подигравам, но и на мен няма да се подиграват. И няма да се изплаша от магьоснически номера, колкото и силно да влияят те на суеверните диваци.
	Тритингът се вторачи в него за миг, лицето му изведнъж стана спокойно-студено.
	— Твоят господар, според думите, които съм те чувал да казваш, е затънал доста в това, което наричаш „суеверия“.
	Погледът на Фенгболд беше също толкова студен.
	— Никого не наричам „господар“. Елиас е кралят, това е всичко. — Мигът на необмислена прибързаност бързо изчезна. — Исак! — викна той раздразнено. — Още вино, дявол да те вземе. — Пажът припна да го обслужи, а Фенгболд поклати глава. — Стига джафкане на дребно. Имаме проблем, Леждрака. Искам да го решим.
	Наемният вожд скръсти ръце.
	— На моите хора не им харесва, че Джосуа има такива съюзници — изръмжа той, — но не се страхуват. Те не са бабички. Ще се бият така или иначе. Нашите легенди отдавна гласят, че кръвта на вълшебниците се пролива точно като човешката. Ние доказахме това днес.
	Фенгболд махна нетърпеливо с ръка.
	— Но не можем да си позволим да продължаваме по този начин. Те са по-силни, отколкото смятах. Как ще се върна при Елиас и ще му кажа, че повечето му гвардейци са избити от една шепа притиснати в ъгъла селяни? — Той почука с пръст по ръба на чашата си. — Не, има други начини, които ще осигурят триумфалното ми завръщане в Еркинланд.
	— Няма други начини — изсумтя Леждрака. — Какви начини? Някакъв таен проход, някакъв скрит път, за каквито приказваше ли? Разузнавачите ти не се върнаха. Не, единственият път е този, по който вече тръгнахме. Ще ги избием, докато не остане никой.
	Фенгболд вече не го слушаше. Погледът му се беше отместил към входа, където чакаше един войник, несигурен дали да влезе.
	— А! — каза херцогът. — Е?
	Войникът падна на коляно.
	— Капитанът на гвардията ме изпрати, господарю…
	— Добре. — Фенгболд се отпусна на стола си. — И ти доведе със себе си едно лице, така ли?
	— Да, господарю.
	— Да влезе. Ти изчакай навън, докато не те повикам.
	Войникът тръгна, като се опитваше да скрие отвращението си да остане навън на хапещия вятър. Фенгболд хвърли подигравателен поглед към Леждрака.
	— Един от шпионите ми се върна, както изглежда.
	След миг в палатката влезе един старец. Парцаливите му дрехи бяха поръсени със сняг.
	Фенгболд се ухили широко.
	— А, върна се значи! Хелфгрим беше, нали? — Херцогът се обърна към Леждрака. Доброто му настроение се възвърна, докато разиграваше малкото представление. — Помниш кмета на Гадринсет, нали, Леждрака? Той ни напусна за малко, за да отиде на гости, но вече се е върнал. — Гласът на херцога стана груб. — Незабелязано ли се измъкна?
	Хелфгрим кимна измъчено и каза:
	— Да. Никой не ме е видял, откакто почна битката. И други липсват, а тела още стоят на леда и в гората в подножието на хълма.
	— Добре. — Фенгболд доволно щракна с пръсти. — И, разбира се, си направил, каквото ти казах?
	Старецът наведе глава.
	— Там няма нищо, господарю.
	Фенгболд се втренчи в него. Червенина заля лицето му и той се надигна, после седна отново и запука с пръсти.
	— Хм. Ти май си забравил какво ти казах.
	— Каква е тая работа? — попита Леждрака ядосано.
	Херцогът не му обърна внимание, а извика:
	— Исак! Доведи пазача.
	Когато треперещият войник влезе, Фенгболд го привика с пръст и му прошепна нещо. Войникът пак излезе от палатката.
	— Да опитаме пак — каза Фенгболд на кмета. — Какво откри?
	Хелфгрим, изглежда, не можеше да погледне в очите. Червеникавото слабо лице на стареца бе унило.
	— Нищо полезно, господарю — каза най-после той.
	Фенгболд очевидно бе овладял гнева си, защото само напрегнато се усмихна. След малко влезе пазачът, придружен от още двама гвардейци. Водеха две жени, и двете на средна възраст, с вече прошарени коси, и двете мърляви и облечени в износени наметала. Уплахата им се смени с изумление, щом видяха стареца, сгърчен пред Фенгболд.
	— Татко! — извика едната.
	— О, милостиви Усирис! — изстена другата и направи знака на Дървото.
	Фенгболд хладнокръвно наблюдаваше сцената.
	— Ти май си забравил кой държи дръжката на камшика, Хелфгрим. Хайде да опитаме отново. Ако ме излъжеш, ще трябва да причиня на дъщерите ти болка, колкото и да смущава това ейдонитската ми съвест. И все пак повече ще страда твоята съвест, защото грешката ще е твоя. — Той се ухили самодоволно. — Говори.
	Старецът погледна дъщерите си, ужаса, изписан на лицата им.
	— Прости ми, Боже! — промълви той. — Прости ми за предателството!
	— Не прави това, татко! — извика едната жена. Другата хълцаше безпомощно, скрила лице в ръкава си.
	— Не мога да постъпя другояче. — Хелфгрим се обърна към херцога. — Да — каза той с разтреперан глас. — Има друг път към планината, познат само на малцина от хората там. Това е друг стар ситски път. Джосуа постави пазачи на него, но само символични, защото началото му е скрито от шубрак. Показа ми го, когато планирахме отбраната.
	— Символични сили, а? — ухили се Фенгболд и изгледа Леждрака ликуващо. — Колко може да побере този път на ширина?
	Гласът на Хелфгрим беше толкова тих, че едва се чуваше.
	— Дузина могат да вървят в редица, ако първите няколко лакти къпини се изсекат.
	Наемният капитан, който досега слушаше мълчаливо, пристъпи напред. Беше ядосан и белезите на свъсеното му лице потъмняха.
	— Прекалено си доверчив — изръмжа той на Фенгболд. — Откъде знаеш, че това не е капан? Откъде знаеш, че Джосуа няма да ни чака с цялата си армия?
	Фенгболд остана равнодушен.
	— Вие, хората от пасищата, сте прекалено глуповати, Леждрака — не съм ли ти го казвал и по-рано? Утре армията на Джосуа ще е заета с опити да отбие фронталната ни атака — прекалено заета, за да пилее други войници освен символичните си сили — когато ще направим изненадващото си посещение по другия път, за който каза Хелфгрим. Ще си вземем достатъчно голяма група. И просто за да се осигурим, че няма да има предателства, ще вземем и кмета.
	При тези думи двете жени избухнаха в плач.
	— Моля те, не го води в битка — каза едната отчаяно. — Той е старец!
	— Истина е. — Фенгболд като че ли се замисли над въпроса. — И следователно него може да не го е страх да умре, ако там има някаква клопка — ако войската на Джосуа е по-голяма от символична. Така че ще вземем и вас.
	Хелфгрим подскочи.
	— Не! Не можеш да рискуваш живота им! Те са невинни!
	— И ще бъдат в безопасност като гълъбици в гнездото си — ухили се Фенгболд, — ако историята ти излезе вярна. Но ако си се опитал да ме измамиш, ще умрат. Бързо, но мъчително.
	Старецът отново започна да го умолява, но херцогът пак потъна в стола си, напълно безучастен. Най-после кметът отиде при дъщерите си.
	— Всичко ще е наред. — Той ги погали неумело, потискан от присъствието на жестоките чужденци. — Ще сме заедно. Нищо лошо няма да се случи. — Той се обърна към Фенгболд, гняв прозираше под разтрепераните му черти; за миг гласът му почти престана да трепери. — Няма никаква клопка, проклет да си — ще видиш. Но там има двайсетина души, както ти казах. Предадох принца заради теб. Можеш да се покажеш честен към децата ми и да ги държиш извън опасност, ако започне бой. Моля те.
	Фенгболд енергично замаха с ръка.
	— Не бой се. Кълна се в честта си на благородник, че когато превземем тоя ужасен хълм и Джосуа умре, ти и дъщерите ти ще бъдете освободени. И ще разправяш на всички, че херцог Фенгболд държи на думата си. — Той стана и махна на стражите. — Отведете ги и тримата и ги пазете отделно от народа им.
	Когато изведоха пленниците, Фенгболд се обърна към Леждрака.
	— Защо си така мълчалив? Не можеш ли да си признаеш, че сбърка и че аз реших нашия проблем?
	Тритингът като че ли понечи да възрази, но вместо това неохотно кимна.
	— Живеещите сред камъни са мекушави. Нито един тритинг няма да предаде народа си заради две дъщери.
	— Ние, живеещите сред камъни, както ни наричаш — изсмя се Фенгболд, — се отнасяме към жените си различно от вас, дебелаци. — Той пристъпи към мангала и стопли дългите си ръце над въглените. — А утре, Леждрака, ще ти покажа как живеещите сред камъни се отнасят към враговете си — особено към онези, които са въстанали срещу тях като принц Джосуа. — Той сви устни. — Тази проклета омагьосана планина ще почервенее от кръв.
	Той втренчи поглед в трептящата жарава, ъгълчетата на устата му се извиха в усмивка. Вятърът виеше навън и се търкаше в стените на палатката като някакво животно.


>>	13. Строителите на гнезда

	Тиамак гледаше втренчено застоялата вода. Мисълта му беше само наполовина върху задачата му, така че когато се появи рибата — тъмна сянка, която се стрелкаше между водните лилии, ударът му закъсня. Тиамак изгледа с отвращение шепата капещи треволяци и ги пусна обратно в размътената вода. Сега всички риби наоколо щяха да се разбягат.
	„Вие, които наблюдавате и оформяте — помисли си той отчаяно, — защо ми направихте това?“
	Зашляпа възможно най-тихо към съседното затънтено място, после се настани и зачака отново.
	Още откакто беше малко момче, както изглежда, бе получавал по-малко, отколкото бе искал. Като най-малкото от шест деца винаги мислеше, че братята и сестрите му се хранят по-добре от него, че когато купата най-после стига до него, в нея не е останало почти нищо. Той не беше порасъл колкото никой от тримата си братя или баща си Тугумак, нито пък можеше някога да улови риба като пъргавата си сестра Туия или да намери толкова много полезни корени и ягоди, колкото умната си сестра Римихе. Когато най-после бе намерил нещо, което можеше да прави по-добре от всеки друг — да упражнява уменията на сухоземците за четене и писане и дори да изучава техните езици, то също се оказа прекалено незначителна дарба. Това тичане след знанията на сухоземците нямаше почти никакъв смисъл за семейството му или за жителите на Селска горичка. Когато замина за Пердруин да учи в сухоземско училище, дали бяха горди? Не, разбира се. Въпреки факта, че нито един вран не го беше правил дотогава — а може би именно поради това, — семейството му не можеше да разбере амбициите му. И самите сухоземци, с изключение на неколцина, се отнасяха с открито презрение към способностите му. Безразличните преподаватели и насмешливите студенти бяха показали недвусмислено на младия Тиамак, че колкото и свитъци, книги и учени обзори да погълне, никога няма да стане нещо повече от дивак, от дресирано животно, което изпълнява някакъв хитър номер.
	И това беше така до тази съдбоносна година — единственото му слабо утешение беше ученето му и оскъдната кореспонденция с Носителите на свитъка. Сега сякаш Онези, които наблюдават и оформят бяха решили да му заплатят всичко само за един сезон — всичко, което му се случваше, му идваше много, твърде, твърде много.
	„Така ни се подиграват боговете — мислеше той горчиво. — Вземат най-силното ни желание, след това го изпълняват така, че ги умоляваме да ни освободят от него. И като си помисля, че бях престанал да вярвам в тях!“
	Онези, които наблюдават и оформят бяха поставили капана си много изпипано, в това нямаше никакво съмнение. Първо го бяха заставили да избира между своя народ и приятелите си, после му бяха изпратили крокодила, който го принуди да разочарова съплеменниците си. Сега приятелите му трябваше да бъдат преведени през обширните блата и фактически самият им живот да зависи от него, но единственият безопасен път щеше да го отведе обратно в Селска горичка, обратно при хората, които бе изоставил. Ех, защо не се беше научил да прави безупречни капани — тогава щеше да има омари за вечеря всеки ден!
	Той стоеше до бедрата в зеленикавата вода и размишляваше. Какво би могъл да направи? Ако се върнеше в селото си, позорът му щеше да стане известен на всички. Възможно бе дори да не го пуснат отново и да го задържат като предател. Но ако се опиташе да избегне гнева на съселяните си, трябваше да отбие много левги настрани, за да намери подходяща лодка. Единствените други села в тази част на Вран — Къщите на Високите клони. Жълтите дървета и Цветя в скалата, бяха много далече на юг. Да отиде до някое от тях би означавало да напусне познатите водни пътища и да прекоси някои от най-опасните места в цялата блатна област. Избор нямаше: трябваше да спрат в Селска горичка или в някое от следващите села, защото без лодка никога нямаше да стигнат до езерото Тритинг. На всичко отгоре сегашният им съд течеше на поразия. Вече им се бе наложило да направят няколко опасни пътувания през непредсказуема тиня, като пренасяха лодката през местата, които бяха прекалено плитки.
	Тиамак въздъхна. Какво беше казал Исгримнур? Че животът напоследък не е нищо друго освен трудни избори — и беше прав.
	Между коленете му потрепна сянка. Тиамак бързо гмурна ръка и сграбчи нещо малко и хлъзгаво. Вдигна го високо, като стискаше здраво. Беше риба, малка. Все пак беше по-добре от нищо. Той се обърна и дръпна платнената торба, която плуваше край него, завързана за дебел корен. Пусна извиващата се риба вътре, стегна връвчицата и пак потопи торбата. Добър знак, може би. Тиамак затвори очи и отправи кратка благодарствена молитва — надяваше се, че боговете като децата могат да бъдат склонени към добро поведение с похвала. Когато свърши, отново насочи вниманието си към зелената вода.


	Мириамел се стараеше с всички сили да поддържа огъня, но това беше трудна работа. Откакто влязоха в блатата, не бяха намерили и следа от сухи дърва и малките пламъчета, които успяваха да разпалят, в най-добрия случай горяха на пресекулки.
	Когато Тиамак се върна, тя вдигна очи. Слабото му кафяво лице беше непроницаемо и той само кимна и остави увито в листа вързопче, после продължи към Исгримнур и другите, които работеха по лодката. Вранът изглеждаше много стеснителен: бе казал само няколко думи на Мириамел през двата дни, откакто бяха заминали от Кванитупул. Тя се запита дали не е притеснен от своя напевен врански акцент, но прогони тази мисъл: Тиамак говореше Западния език по-добре от повечето хора, за които той беше майчин, акцентът на Исгримнур или Кадрах бе много по-силен, отколкото на блатния човек.
	Мириамел разви рибите, които Тиамак беше донесъл, и ги изкорми, като избърса ножа с листа, преди да го прибере в ножницата. Преди да избяга от Хейхолт, никога не бе готвила, но при пътуването си с Кадрах бе принудена да се научи, макар и само за да избегне гладуването през честите вечери, когато той беше прекалено пиян, за да помогне в нещо. Питаше се дали няма някое блатно растение, което би могло да придаде аромат — може би би могла да увие рибата в листата му и така да я задуши. Тръгна да поиска съвет от врана.
	Тиамак стоеше и гледаше как Исгримнур, Кадрах и Камарис се опитват да запушат цепнатините, поради които малката им лодка беше непрекъснато пълна с вода. Блатният човек стоеше малко настрана, сякаш заставането рамо до рамо с тези сухоземци можеше да бъде нахално, но Мириамел внезапно си помисли дали не може да е обратното: може би вранът смяташе, че хората, които живеят извън блатата, не струват кой знае колко. Възможно ли беше флегматичността на Тиамак да е по-скоро гордост, отколкото стеснителност? Бе чувала, че някои диваци, като тритингите например, всъщност гледат отвисоко на онези, които живеят в градове. Можеше ли това да е валидно и за Тиамак? Тя разбра, че знае твърде малко за хората извън дворците на Набан и Еркинланд, въпреки че винаги се бе смятала за проницателен познавач на човечеството. Обаче светът зад стените на замъка се беше оказал много по-голям и сложен, отколкото бе очаквала.
	Тя протегна ръка към рамото на врана, после я дръпна и каза:
	— Тиамак?
	Той подскочи стреснато.
	— Да, лейди Мириамел?
	— Искам да те попитам за някои растения — за готвенето, имам предвид.
	Той наведе очи и кимна. Мириамел не можеше да повярва, че това е човек, прекалено горд, за да говори. Върнаха се до огъня и след като тя му зададе няколко въпроса и му показа, че е наистина заинтересувана, той заговори по-свободно. Мириамел беше изумена. Макар сдържаността му да не бе изчезнала напълно, вранът се оказа така натъпкан с познания за растенията и така доволен да сподели поне част от тях, че скоро тя се оказа препълнена с информация. Той й намери десетина цветя, корени и листа, които можеха да се използват за подправки, като ги събираше, докато я разхождаше край лагера и брега на канала, и изброи още толкова, които щяха да срещнат, докато пътуваха през Вран. Увлечен, той започна да сочи и други, които можеха да се използват като лекарства, за мастило и за безброй други неща.
	— Откъде знаеш толкова много?
	Тиамак спря като ударен и тихо каза:
	— Съжалявам, лейди Мириамел. Ти не желаеше да слушаш всичко това.
	Мириамел се разсмя.
	— Смятам, че е чудесно. Но къде си научил всичко това?
	— Изучавам тази област от много години.
	— Сигурно знаеш повече от всички на света.
	Тиамак отвърна лице. Мириамел беше очарована. Нима се беше изчервил?
	— Не — отвърна той, — не, аз съм само изследовател. — Той вдигна очи, но с оттенък на гордост. — Но наистина се надявам, че изследванията ми ще станат известни, че ще си спомнят името ми.
	— Сигурна съм в това. — Тя все още изпитваше някакво благоговение. Този слаб дребен човек с непокорната си редееща четка черна коса, облечен само с колан и платнена препаска, изглеждаше учен колкото всеки от пишещите проповедници в Хейхолт! — Нищо чудно, че Моргенес и Диниван са ти били приятели.
	Доволният му вид внезапно се изпари, като отстъпи пред някаква тъга.
	— Благодаря, лейди Мириамел. Сега ще те оставя да правиш каквото искаш с тази дребна риба. Достатъчно дълго ти досаждах.
	Той се обърна и закрачи през блатистата поляна — стъпваше без видимо внимание от една туфа твърда земя на друга, така че когато стигна другия край и седна на едно дърво, краката му бяха сухи. Мириамел, която беше кална до пищялките, не можеше да не се възхити на сигурната му походка.
	„Но какво казах, че го смутих?“ Тя сви рамене и занесе шепата блатни растения при чакащата риба.


	След вечерята — подправките на Тиамак бяха посрещнати много добре — останаха да седят край огъня. Въздухът продължаваше да е топъл, но слънцето се беше спуснало зад дърветата и блатото се изпълваше със сенки. Цяла армия жаби, които бяха започнали да крякат с настъпването на вечерта, се състезаваха с подсвиркващи, чуруликащи и пронизително пищящи птици, така че здрачът беше шумен като празничен панаир.
	— Колко е голям Вран? — попита Мириамел.
	— Почти колкото полуостров Набан — отговори Тиамак. — Но ние трябва да прекосим само малка част от него, тъй като сме вече в най-северната чу част.
	— И колко време ще ни трябва за това, водачо наш? — Кадрах се беше опрял на едно дърво и се опитваше да направи свирка от блатна тръстика. Няколко сцепени стъбла, жертва на предишните му опити, лежаха край него.
	Тъжният израз, който Мириамел беше забелязала привечер, се върна на лицето на врана.
	— Зависи.
	Исгримнур надигна рошавите си вежди.
	— От какво зависи, дребосъко?
	— От това през къде ще минем. — Тиамак въздъхна. — Може би е по-добре да споделя тревогата си с вас. Смятам, че това решение не бива да го вземам сам.
	— Говори, човече — каза херцогът.
	Тиамак им разказа дилемата си. Разясни им, че се бои не само от срама да се върне в селото си, без да е изпълнил възложеното му поръчение, но и че дори ако позволят на останалите от групата да си отидат, Тиамак може да бъде задържан и да ги зареже дълбоко във Вран без водач.
	— Не може ли да наемем някой друг от селото? — попита Исгримнур. — Не че искаме нещо да ти се случи, разбира се — припряно добави той.
	— Разбира се. — Погледът на Тиамак беше хладен. — Колкото до въпроса ти — не знам. Нашият клан никога не е причинявал тревоги на другите, освен ако не е сторено зло на някого от Селска горичка, но това не означава, че старейшините няма да попречат на хората от селото да ви помогнат. Трудно е да се каже.
	Обсъждаха въпроса, докато не настъпи нощта. Тиамак положи всички усилия да обясни разстоянието и опасностите, свързани с пътуване до някое друго село на юг от Селска горичка. Най-после, когато група бърборещи маймуни с боричкане премина над тях, като навеждаше и клатеше клоните на дърветата, стигнаха до решение.
	— Трудно е, Тиамак — каза Исгримнур, — и ние няма да те насилваме против желанието ти, но изглежда, е по-добре да отидем в селото ти.
	Вранът кимна тържествено.
	— Съгласен съм. Въпреки че не съм причинил зло на клановете в Къщите на Високите клони или в Жълти дървета, няма никаква сигурност, че ще се отнесат добре към чужденци. Моите хора поне са били толерантни към малкото сухоземци, които са идвали. — Той въздъхна. — Ще се поразходя малко. Моля ви, стойте край огъня. — Той стана, тръгна с отмерени крачки и бързо изчезна в сенките.
	Камарис, уморен от приказките на останалите, отдавна се беше свил на земята и бе заспал, дългите му крака бяха свити като на малко дете. Мириамел, Исгримнур и Кадрах седяха един срещу друг край блещукащите пламъчета. Птиците, които бяха замлъкнали, когато Тиамак излезе от лагера, отново надигнаха шумни гласове.
	— Изглежда много тъжен — каза Мириамел.
	Исгримнур се прозина.
	— Той по свой начин е много непоколебим.
	— Горкият! — Мириамел понижи глас, обезпокоена, че вранът може да се върне и да ги чуе. Никой не обича да го съжаляват. — Той знае много за растенията и цветята. Твърде лошо е, че трябва да живее далече от хората, които биха могли да го разберат.
	— Не е единственият с този проблем — каза Кадрах, повече на себе си.


	Мириамел наблюдаваше една малка сърна с бели петна и кръгли очи, която беше излязла на брега да пие вода — беше само на десетина лакътя от лодката. Всички се бяха умълчали в следобедната жега, така че нямаше какво да подплаши сърната. Мириамел подпря брадичка на борда, възхитена от грациозните движения на животното.
	Щом то потопи носле в мътната вода, от нея изригна озъбена паст и се чу рев. Преди да успее да отскочи, сърничката беше сграбчена от крокодила, чу се хрущене и тя изчезна в кафявите вълни. Мириамел ахна, негодуваща и изплашена не на шега. Колко бързо дойде смъртта!
	Колкото повече съзерцаваше Вран, толкова по-променлив й изглеждаше — място с вълнуваща се зеленина, подвижни сенки и постоянно движение. Зад всяка красота — едри камбанки на алени цветя, ухаещи силно като някоя набанска благородническа вдовица, или колибрита като проблясъци брилянти — Мириамел виждаше нещо като съответстваща грозота — например сивите паяци, големи като супници, полепнали по надвисналите клони.
	По дърветата виждаше птици с хиляда цвята, присмиващи се маймуни и дори петнисти змии, които висяха от клоните като дебели лиани. По залез-слънце облаци прилепи изскачаха от горните клони и превръщаха небето във вихрушка от крила. Насекоми също гъмжаха навсякъде — бръмчаха, жилеха, крилцата им блещукаха в неравномерната слънчева светлина. Цялата растителност се движеше и местеше — бурените и дърветата се превиваха от вятъра, водните растения се поклащаха от всяка вълничка. Вран беше гоблен, в който всяка нишка сякаш беше в движение. Всичко беше живо.
	Мириамел си спомни Алдхеорте, която също беше оживено място, с дълбоки корени и спокойна сила, но онази гора беше стара и улегнала. Като древен народ тя сякаш беше намерила своята величава музика, своя отмерен и неизменен ход. Тя си спомни мисълта, че Алдхеорте би могла спокойно да си остане такава, докато свят светува. Вран сякаш се доизмисляше всеки момент, сякаш беше къдрица пяна на кипящия ръб на сътворението, Мириамел съвсем лесно можеше да си представи, че ако се върне тук след двайсет години, може да намери пустиня. Но по-вероятно бе да види гъста непроходима джунгла, съсирек от зелено и черно, където от преплетените листа ще отскача самата слънчева светлина.
	С минаването на дните и с навлизането им все по-навътре в блатистата страна, Мириамел усещаше, че някак й олеква. Тя все още беше ядосана на баща си и ужасните му избраници, на Аспитис, който я беше надхитрил и съблазнил, на предполагаемо добрия Бог, който така измамно беше измъкнал живота й от собствените й ръце… но това беше гняв, който вече не я разяждаше така свирепо. Когато всичко край нея беше изпълнено със странно вибриращ и променлив живот, беше трудно да се вкопчва в горчивите чувства, които я бяха завладели преди седмици. Когато животът непрестанно се възпроизвеждаше около нея, й беше почти невъзможно да не усеща, че и тя самата се подновява.


	— Какви са всичките тези кости? — попита Мириамел. Брегът от двете страни на канала беше отрупан със скелети, с миш-маш от гръбнаци и ребра като избелели дъски от разрушени кораби, странно бели в калта. — Надявам се, че са от животни.
	— Всички сме животни — отбеляза Кадрах. — Всички имаме кости.
	— Какво искаш да направиш, монахо, да изплашиш момичето? — възкликна ядосано Исгримнур. — Погледни тези черепи. Това са крокодили, а не хора.
	— Шшшт! — Тиамак се обърна откъм носа на лодката. — Херцог Исгримнур е прав. Това са кости на крокодили. Но сега трябва да помълчите. Приближаваме към лагуната на Секоб.
	— Какво е това?
	— Това е причината за всички тези останки. — Очите на врана светнаха към Камарис, който влачеше ръката си с изпъкнали вени във водата и гледаше образуваните вълнички с всепоглъщащото внимание на детството. — Исгримнур! Не му позволявай да прави това!
	Херцогът се обърна и измъкна ръката на Камарис от водата. Старецът го погледна с мек упрек, но задържа капещата си ръка в скута си.
	— А сега, моля ви, пазете тишина за известно време — каза Тиамак. — И гребете бавно. Не пръскайте.
	— Защо? — попита Исгримнур, но при погледа на врана млъкна. Двамата с Мириамел полагаха всички усилия да докосват водата тихо и ритмично.
	Лодката се носеше по тунел под провиснали върби. После тунелът внезапно излезе в обширно тихо езеро. Бананови дървета растяха край водата, серпантини от корени образуваха усукана стена почти край цялото езеро. В отсрещния му край брегът се издигаше в широк плаж от светъл пясък. Няколко малки островчета, просто цицини във водата край плажа, бяха единственото, което нарушаваше стъклената гладкост на езерото. Две блатни птици се перчеха в отсамния й край и навеждаха глави да поровят в тинята. Мириамел си помисли, че пламъкът е идеално място за лагер — самото езеро приличаше на ведър райски кът след влажните обрасли места, на които бяха спирали — и тъкмо се канеше да каже това на Тиамак, когато свирепият му поглед я скова. Тя предположи, че това е нещо като светилище за врана и народа му. И все пак той нямаше причина да се отнася към нея като към непослушно дете.
	Мириамел се извърна от Тиамак и се загледа през езерото, за да го запомни и да може един ден да извика усещането за чист покой, което предизвикваше то. И в този момент изпита неспокойното усещане, че езерото се движи, че водата се излива на една страна. След миг разбра, че по-скоро се движат малките островчета. Крокодили! Беше се излъгала, че вижда храстчета и пясъчни островчета — сега те внезапно оживяха. Тя се усмихна на градската си наивност. Може би нямаше да е много добре да лагеруват тук в края на краищата. И все пак няколко крокодила не разваляха изгледа на мястото…
	Когато наближиха плажа, подвижните цицини се издигнаха над водата. Чак когато огромното, невъзможно нещо накрая изпълзя на пясъка под прозрачната слънчева светлина, влачейки издутото си туловище, Мириамел най-после разбра, че е само един крокодил.
	— Бог да се смили над нас! — прошепна глухо Кадрах. Исгримнур ахна.
	Гигантският звяр, дълъг колкото десет души и широк колкото гемия, обърна глава и погледна малката лодка, която се хлъзгаше по езерото. И Мириамел, и Исгримнур престанаха да гребат, ръцете им, лепкави от пот и вцепенени, замръзнаха на веслата.
	— Не спирайте! — изсъска Тиамак. — Бавно, бавно, но напредвайте!
	Дори от разстоянието, което ги делеше, на Мириамел й се стори, че вижда окото на звяра да проблясва, когато ги поглежда, че усеща неговия леден древен поглед. Когато огромните крака помръднаха и се забиха на цяла стъпка в земята, сякаш гигантът щеше да се обърне и да са върне във водата, Мириамел се изплаши, че сърцето й ще спре. Но грамадният крокодил само изпрати няколко бучки пръст във въздуха, после огромната цицинеста глава се отпусна на пясъка и жълтото око се затвори.
	Когато успяха да стигнат изхода на езерото, Мириамел и Исгримнур започнаха да гребат усилено, сякаш по някакво мълчаливо споразумение. Скоро вече дишаха тежко и Тиамак им каза да спрат.
	— В безопасност сме — каза той. — Отдавна е минало времето, когато би могъл да ни последва нагоре по този канал. Станал е прекалено голям.
	— Какво беше това? — попита Мириамел. — Беше ужасно!
	— Старият Секоб. Моят народ го нарича дядо на всички крокодили. Не знам дали е вярно, но той е господарят на целия вид. Година след година идват други крокодили, за да се борят с него. Година след година той се храни с тези претенденти, поглъща ги цели — вече не трябва да ловува. Най-силните понякога избягват от езерото и допълзяват чак до речния бряг, след което умират. Това са костите, които видяхте.
	— Никога не съм виждал нещо подобно. — Кадрах беше съвсем пребледнял, но тонът му беше оживен. — Като някой от великите дракони!
	— Той е драконът на Вран — съгласи се Тиамак. — В това няма никакво съмнение. Но за разлика от сухоземците, ние, блатните хора, оставяме драконите си на спокойствие. Той не ни заплашва и изяжда много от най-едрите човекоядни крокодили, които иначе биха ни нападали. Затова проявяваме уважение към него. Старият Секоб е прекалено добре нахранен, за да му е притрябвало да преследва такава жалка хапка като нас.
	— Тогава защо ни караше да мълчим? — попита Мириамел.
	Тиамак й хвърли сух поглед.
	— Той може да няма защо да ни изяжда, но човек не влиза в тронната зала на краля, за да играе детински игри, нали? Особено когато кралят е стар и сприхав.
	— Елисия, Божия майко! — Исгримнур поклати глава. Пот беше избила по челото му, макар че денят не беше особено топъл. — Да, категорично не бихме искали да обезпокоим стареца.
	— Напред тогава — каза Тиамак. — Ако продължаваме да гребем до падането на нощта, ще успеем да стигнем до Селска горичка утре по обяд.


	По пътя вранът ставаше все по-приказлив. Когато стигнаха до толкова плитки води, че да се гребе вече нямаше смисъл, нямаше какво друго да се прави, освен да се слушат историите, които си разказваха, докато Тиамак прав буташе с прът лодката напред. Разпитван от Мириамел, той им разказа доста неща за живота във Вран, както и за собствения си необичаен избор, който бе го направил различен от съселяните му.
	— Твоят народ няма крал? — попита тя.
	— Няма. — Дребният човек се замисли за малко. — Ние имаме старейшини, или поне така ги наричаме, но някои от тях са не по-стари от мен. Всеки може да стане старейшина.
	— Как? Като пожелае ли?
	— Не, Като дава гощавка. — Той се усмихна стеснително. — Когато един мъж има жена и деца, и каквито там други членове на семейството живеят с него, и може да ги изхранва всичките и нещо да му остане, той започва да дава останалото на другите. В замяна може да поиска нещо, например лодка или рибарски принадлежности, или ако предпочита, може да каже: „Ще поискам заплащането, когато дам угощение“. После, когато е раздавал достатъчно, той „свиква раците“, както казваме ние, и иска всички, на които е давал назаем, да му се издължат. След това кани всички до един в селото на банкет. Ако всички са доволни, този човек става старейшина. Тогава той трябва да дава такава гощавка всяка година или следващата година няма да бъде старейшина.
	— Много гламаво — измърмори Исгримнур и се зачеса. Той категорично беше най-едрата мишена на всички местни насекоми. Широкото му лице беше покрито с пъпки. Мириамел го разбираше и му прости лошото настроение.
	— Не е по-гламаво, отколкото земята да се предава от баща на син. — Отговорът на Кадрах беше мек, но със следи от сарказъм. — Или да я получаваш, като пръснеш мозъка на съседа си с брадва, както вашите хора правеха до съвсем неотдавна, херцоже.
	— Никой не трябва да притежава онова, което не може да защити — отвърна Исгримнур, но изглеждаше по-зает с пресягането до едно труднодостъпно място между плешките си, отколкото с продължаването на дебата.
	— Мисля — каза Тиамак тихо, — че това е добър начин. Той осигурява никой да не гладува и никой да не натрупва богатство. Докато не отидох да уча в Пердруин, не можех да си представя, че нещата могат да се правят другояче.
	— Но ако човек не иска да стане старейшина — обади се Мириамел, — тогава нищо не може да го накара да раздава това, което е събрал.
	— А, в такъв случай никой в селото няма да има добро мнение за него — усмихна се Тиамак. — И също, понеже старейшините преценяват кое е най-добро за всички, те могат просто да решат, че прекрасното пълно с риба езеро, край което богатият себичен човек е построил къщата си, вече принадлежи на цялото село. Няма голям смисъл да си богат и да не си старейшина — това предизвиква завист, нали разбирате.
	Херцог Исгримнур продължаваше да се чеше. Тиамак и Кадрах поведоха спокоен разговор върху някои заплетени пунктове на вранската теология. Мириамел, която беше започнала да се уморява от разговора, се възползва от възможността да наблюдава стария Камарис.
	Можеше да го разглежда без стеснение: високият мъж изглеждаше напълно равнодушен, заинтересуван от работите на спътниците си не повече от кон в ясла от приказките на търговци. Тя гледаше невъзмутимото му, но категорично не и глупаво лице, и й беше почти невъзможно да повярва, че гледа една легенда. Името на Камарис-са-Винита беше почти толкова известно, колкото това на дядо й Престър Джон, и и двамата, тя беше сигурна в това, щяха да бъдат помнени и от още неродени поколения. И ето, той беше тук, стар и безумен, когато цял свят го смяташе за умрял. Как бе могло да стане такова нещо? Какви тайни се криеха зад простодушния му вид?
	Вниманието й беше привлечено от ръцете на стария рицар. Възлести и загрубели от десетилетия тежък труд в „Бокала на Пелипа“ и преди това на безбройните бойни полета, те бяха все още някак си съвсем благородни, големи и с дълги пръсти, но добри. Тя гледаше как старецът усуква безцелно парцаливите си панталони и се чудеше как такива сръчни, грижливи ръце са могли да всяват смърт така бързо и ужасно, както гласеше легендата. При това тя беше видяла силата му, която би впечатлявала дори у мъж наполовина по-млад от него. В малкото мигове на опасност, които групичката им беше преживяла във Вран, когато лодката заплашваше да се обърне или някой беше паднал в засмукващата тиня, той бе действал с изненадваща бързина.
	Очите на Мириамел се плъзнаха отново към лицето на Камарис. Преди да го беше срещнала в хана, тя никога не бе го виждала, разбира се — той бе изчезнал четвърт век, преди тя да се роди — но имаше нещо смущаващо познато в лицето му. Беше нещо, което тя виждаше само в някакви ракурси — фантомен проблясък, който й оставяше чувството, че е на ръба на някакво откритие, на някакво дълбоко познаване… но мигът винаги отминаваше и познатостта изчезваше. Точно сега например натрапчивото усещане го нямаше: в този момент Камарис изглеждаше само като хубав старец с особено тържествено изражение, изражение от друг свят.
	Може би бяха само картините и гоблените, разсъждаваше Мириамел — в края на краищата беше виждала толкова изображения на този прочут човек! Негови портрети имаше в Хейхолт, в херцогския дворец в Набан, дори в Меремунд… макар че Елиас ги окачваше само когато пристигаше баща му, за да почете приятелството на стареца с най-великия рицар на Остен Ард. Баща й Елиас, който смяташе себе си за върховен рицар на бащиното си кралство напоследък, проявяваше слаба търпимост към разказите за стари времена край Голямата маса, особено към онези за величието на Камарис…
	Мислите на Мириамел бяха прекъснати от думите на Тиамак, че се приближават към Селска горичка.
	— Надявам се, че ще ми простите, ако спрем и прекараме нощта в моята малка къща — каза той. — Не съм я виждал от няколко месеца и бих искал да проверя дали птиците ми са оцелели. И без това ще ни трябва още около час да стигнем до селото, а пък е по-късно следобед, отколкото очаквах. — Той посочи почервеняващото небе на запад. — Можем да почакаме до сутринта, преди да отидем на среща със старейшините.
	— Надявам се, че жилището ти има завеси срещу насекоми — каза малко капризно Исгримнур.
	— Птиците ти? — Кадрах беше живо заинтересуван. — От Моргенес?
	— За начало — кимна Тиамак, — макар че отдавна си бях отгледал и мои. Но Моргенес ме научи на това, истина е.
	— Можем ли да ги използваме, за да изпратим послание на Джосуа? — попита Мириамел.
	— Не — отвърна Тиамак и се намръщи. — Но ако познавате някой член на Лигата на свитъка, който може да е с него, можем да опитаме. Тези птици не могат да намират всеки. С изключение на няколко души, които са обучени да търсят, те познават само местата — като всички обикновени пощенски птици. Във всеки случай ще поговорим за това, когато стигнем под моя покрив.


	Тиамак водеше лодката през поредица тесни канали, някои толкова плитки, че всички трябваше да нагазят във водата, за да повдигнат лодката над пясъчните наноси. Най-после навлязоха в бавно течащ канал, който ги отведе до дълга алея бананови дървета. Накрая спряха пред една хижа, толкова умело скрита, че сигурно щяха да я отминат, ако не собственикът управляваше лодката. Тиамак спусна стълбата от усукани лиани и един по един всички се покатериха в къщата му.
	Мириамел беше разочарована от твърде оскъдното обзавеждане. Беше очевидно, че дребният учен е човек със скромни средства, но тя се беше надявала поне при тази своя първа среща с Вранско жилище да види малко повече мебели. Нямаше нито легла, нито маси, нито столове. Освен огнището, намиращо се на пода на къщата под хитро направен отвор за дима, единствените вещи бяха малък изплетен от ракита шкаф, друг много по-голям и здрав дървен, писалище от дървесна кора и още няколко дреболии. И все пак в къщата беше сухо и това само по себе си в сравнение с последните дни беше толкова приятна промяна, че Мириамел беше благодарна.
	Тиамак показа на Кадрах дървата, наредени под стряхата пред един от прозорците, после остави монаха да пали огън и се покатери на покрива да види птиците си. Камарис, чийто ръст го правеше да изглежда като великан в малката къщичка — макар че Исгримнур не беше много по-нисък и положително тежеше много повече, — се сви неудобно в ъгъла.
	Тиамак се появи зад прозореца надолу с главата. Беше се запънал на стряхата и явно беше много доволен.
	— Вижте! — Той им показа един гълъб. — Това е Медолюб! Върнал се е! И много от другите също! — Той изчезна от поглед, сякаш издърпан с конец. След миг Камарис отиде до прозореца и прескочи навън при него със своята винаги изненадваща ловкост.
	— Ако сега успеем да намерим и нещо за ядене! — каза Исгримнур. — Всъщност не се доверявам особено на блатните боклуци на Тиамак — не че съм неблагодарен. — Той се облиза. — Просто не бих се отказал от парче говеждо или нещо подобно. Да ни поддържа силите.
	Мириамел не можа да сдържи смеха си.
	— Не мисля, че има много крави във Вран.
	— Не съм сигурен — измърмори Исгримнур разсеяно. — Това място е странно. Тук може да има всичко.
	— Ние видяхме дядото на всички крокодили — каза Кадрах, играеше си с огнивото. — Не би ли могло, херцог Исгримнур, някъде от усойните шубраци да се появи гигантската баба на всички крави? С виме колкото фургон?
	Римърсгардецът не му остана длъжен.
	— Ако поправиш поведението си, господинчо, бих могъл дори да ти оставя една-две хапки.


	Говеждо нямаше. Исгримнур, както и останалите, трябваше да се задоволи с рядката супа, приготвена от разни блатни треви и оскъдни парченца от единствената риба, която Тиамак успя да хване преди мръкване. Исгримнур направи безцеремонна бележка за прелестта на кехлибарено препечен гълъб, но вранът толкова се ужаси, че херцогът припряно се извини.
	— Аз съм си такъв, приятелю — измърмори той. — Ужасно съжалявам. Не бих докоснал твоите птици.
	Камарис бе приел гълъбите на Тиамак като отдавна загубеното си семейство. Старият рицар прекара по-голямата част от вечерта на покрива с глава в гълъбарника. Слезе само за миг да си изсърба супата, после пак се покатери на покрива да общува мълчаливо с птиците. Най-после се върна и легна, но дори и тогава втренчено гледаше към потъмнелия от сенки таван, сякаш можеше да види през сламата къде са се настанили новите му приятели. Очите му бяха отворени дълго след като хъркането на Исгримнур и Кадрах беше изпълнило малката стая. Мириамел го гледаше, докато дрямката не завъртя собствените й мисли.
	И така, Мириамел заспа в една къща на дърво, с тихо плискаща вода под нея и въпросителните викове на нощните птици над главата.


	Когато процеждащата се през короните на дърветата слънчева светлина я събуди, навън се надвикваха безброй птици. Гласовете им бяха дрезгави и еднообразни, но това не й се стори много дразнещо. Бе спала удивително добре — струваше й се, че е прекарала първата си нощ с непрекъснат сън, откакто беше напуснала Набан.
	— Добро утро! — каза тя бодро на Тиамак, който бе се превил над огнището. — Нещо мирише на хубаво.
	Вранът надигна глава.
	— Намерих гърне с брашно, което бях потопил отзад. Как е останало сухо, никога няма да разбера. Обикновено моето запечатване не издържа. — Той посочи с дългите си пръсти няколко плоски питки, които вдигаха мехурчета върху един горещ камък. — Не е много, но винаги се чувствам по-добре, когато хапна нещо топло.
	— Аз също. — Мириамел пое дълбоко ароматния въздух. Колко смайващо, но все пак успокояващо беше, че личност, отгледана край огъващите се банкетни маси на Еркинландското кралство, можеше да е толкова доволна от простите питки, изпечени на камък. В това имаше нещо неясно, но не вървеше да философства толкова рано сутрин. Къде са другите? — попита тя.
	— Мъчат се да разчистят едни камъни в тясната част на канала. Ако успеем да прекараме лодката оттам, лесно ще стигнем до Селска горичка. Ще сме там много преди пладне.
	— Аха. — Мириамел се замисли за момент. — Искам да се измия. Къде трябва да отида?
	— Има езерце с дъждовна вода недалече оттук — каза Тиамак. — Но трябва да те заведа.
	— Мога да отида и сама — каза тя малко остро.
	— Разбира се, но там е много лесно да направиш погрешна стъпка, лейди Мириамел. — Слабичкият човек се почувства неудобно, че трябва да я поправя, и Мириамел моментално се засрами.
	— Извинявай — каза тя. — Много мило от твоя страна да ме заведеш, Тиамак. Когато свършиш, ще отидем.
	Той се усмихна.
	— Ей сега. Нека сваля тези питки от камъка, за да не прегорят. Първите раци трябва да отидат при онзи, който прокарва пътя, не мислиш ли?
	Не беше лесно да се слиза от къщата, когато жонглираш с горещи питки. Мириамел едва не падна от стълбата.
	Тримата им спътници бяха малко по-нагоре по устието, до кръста в зелена, покрита с пяна вода. Исгримнур се изправи и помаха. Беше свалил ризата си и гърдите и коремът му, покрити с червеникавокафяви косми, се разкриваха в целия си блясък под слънцето. Мириамел се изкиска. Ама той наистина приличаше на мечка.
	— Ето ви храна — каза Тиамак. — Има тесто, за да направим още.
	Исгримнур се ухили.
	След като нагазиха в гъстите, заплитащи се в краката им подводни клони, Мириамел и Тиамак започнаха да се изкачват по ниско възвишение.
	— Това е едно от хълмчетата — каза Тиамак. — Има ги твърде малко във Вран — останалото е съвсем равно. — Той посочи в далечината, която беше задръстена с дървета точно както всички останали посоки. — Оттук не се вижда, но там е най-високата точка на Вран, на половин левга оттук. Нарича се Я Мологи — Хълм на люлката.
	— Защо?
	— Не знам. Мисля, че Онази, която е родила човечеството, трябва да е живяла тук. — Той пак я погледна срамежливо. — Едно от нашите божества.
	След като Мириамел не каза нищо, Тиамак се обърна и посочи нагоре по склона място, където почвата правеше гънка. Там растеше редица високи дървета — пак върби, забеляза Мириамел. Изглеждаха много по-могъщи от околната растителност.
	— Там е.
	Беше мъничка долчинка, просто бръчка на склона. Дъното й беше почти изцяло заето от застояло езерце, задръстено с водни лилии и дълги провлечени треви.
	— Езерцето е с дъждовна вода — каза гордо Тиамак. — По тази причина баща ми Тугумак е построил къщата си тук, въпреки че е далече от Селска горичка. Има твърде малко такива езера в тази част на Вран и това е най-хубавото.
	Мириамел го изгледа с известно съмнение.
	— И мога да се изкъпя тук? — попита тя. — Няма крокодили, змии и така нататък?
	— Няколко водни бръмбара, нищо повече — увери я вранът. — Ще си вървя и ще те оставя да се миеш. Ще намериш ли пътя назад?
	Мириамел помисли малко.
	— Да. При това съм достатъчно близо, за да извикам, ако се загубя.
	— Вярно. — Тиамак се обърна и скоро се скри зад върбите. Когато отново чу гласа му, той беше съвсем слаб: — Ще ти оставим храна, господарке!
	„Направи го, за да ме увери, че е вече далече — помисли си Мириамел с усмивка. — За да не се притеснявам, че ще остане да гледа. Дори в блатата има джентълмени“.
	Тя се съблече — наслаждаваше се на сутрешната топлина, която беше едно от малкото хубави неща в блатата — после нагази в езерото. Въздъхна от удоволствие, когато водата стигна до коленете й. Беше съвсем приятна, само мъничко по-студена от водата във вана. Тиамак й беше направил малък подарък, осъзна тя. Беше един от най-хубавите, които бе получавала от много време.
	Дъното на езерото беше покрито с мека тиня, която усещаше приятно с пръстите на краката си. Върбите, които се мержелееха толкова близо и се свеждаха толкова ниско, я караха да се чувства така защитена и усамотена, сякаш беше в покоите си в Меремунд. След като погази малко покрай брега, тя намери едно място, където под повърхността растеше гъста трева. Седна на нея като на килим и се потопи, докато водата стигна почти до брадичката й. Плисна вода на лицето си, после намокри косата си и се опита да разлепи сплъстените кичури. Сега, когато косата й беше вече порасла, Мириамел не можеше да се отнася към нея толкова безотговорно, както напоследък.
	Когато се изкъпа, поседя малко, заслушана във врявата на птиците и топлия вятър, полюшващ дърветата.


	Докато навличаше мръсната си и леко вмирисана монашеска роба и същевременно се упрекваше, че не се беше оказала достатъчно предвидлива да си вземе дрехи за смяна от „Бокала на Пелипа“, Мириамел чу, че шумоленето на листата над главата й изведнъж се засили. Погледна нагоре — очакваше да види птица или дори някоя от блатните маймуни, но това, което видя, я накара да замре, потресена от изненада.
	Нещото, което висеше от клона, беше голямо колкото бебе, но въпреки това неприятно едро. Приличаше малко на рак и малко на паяк, но въпреки ракообразната си външност имаше, доколкото можеше да види Мириамел, само четири крака. Всеки беше многочленен и завършваше с огромен извит нокът. Тялото на тварта беше покрито с рогова кожеста черупка, сиво-кафява, напръскана с мастиленочерно и кръстосана с неравни следи от лишеи. Очите обаче бяха най-лошата му част: техният мънистен черен блясък — някак си странно интелигентен въпреки безобразната глава и хитиновото тяло — я накара да се запрепъва назад, докато не се увери, че съществото не може да я достигне. Тварта не помръдна. Тя сякаш я наблюдаваше по определено човешки начин, но създанието иначе ни най-малко не беше човешко същество. И дори нямаше уста — поне тя не виждаше такава — освен ако малките тракащи неща в цепката на гладката му глава не му служеха, за да се храни.
	Мириамел потрепери от отвращение.
	— Махай се! — извика тя и размаха ръце, сякаш се мъчеше да прогони куче. Святкащите очи я пронизваха с нещо, което приличаше на развеселена злост.
	„Но то няма лице — каза си тя. — Как би могло да има чувства?“ Беше животно и или беше опасно, или не. Как бе могла да си помисли, че вижда чувства у нещо, което е само една огромна буболечка? И все пак то й изглеждаше ужасяващо. Макар че съществото не правеше никакви враждебни движения, тя заобиколи дървото отдалече и се измъкна от малката долчинка. Нещото не помръдна да я последва, но обърна глава, за да я гледа.


	— Гхант — обясни Тиамак, докато се качваха в лодката. — Съжалявам, че те е изплашил, господарке. Те са много грозни, но рядко нападат хора, и почти никога нещо по-голямо от дете.
	— Но то ме гледаше като човек! — Мириамел потрепери. — Не знам защо, но беше ужасно.
	Тиамак кимна.
	— Те не са просто животни, господарке — или поне аз не мисля така, макар че други хора от нашия народ настояват, че не са по-умни от рак. Аз се чудя обаче: виждал съм огромните гнезда, които си строят, и хитростта, с която ловят риба и хващат птици.
	— Значи предполагаш, че са мислещи създания? — попита сухо Кадрах. — Това ще е доста объркваща мисъл за йерархията на нашата Майка Църквата, мен ако питаш. Не трябва ли тогава да имат души? Може би Набан ще трябва да изпрати мисионери във Вран, за да ги приобщят към лоното на Истинската вяра.
	— Стига си се подигравал, хернистирецо — изръмжа Исгримнур. — Помогни ми да подкараме тая проклета лодка.
	Пътуването до Селска горичка беше кратко — поне така каза Тиамак. Утринта беше ярка и приятно топла, но гхантът беше помрачил настроението на Мириамел. Беше й напомнил за ужасната, чужда природа на блатистата страна. Това не беше нейният роден край. Тиамак можеше и да е способен да живее щастливо тук, макар че тя се съмняваше, че е така — но тя категорично не би могла.
	Вранът ги прекарваше по безброй криволичещи канали, всеки скрит от следващия от гъста завеса растителност — плътни стени от бледа тръстика и тъмен преплетен гъсталак, украсен с ярки, но някак трескаво изглеждащи цветя — така че всеки път, когато поемаха към следващия канал, предишният изчезваше зад тях почти в момента, в който кърмата на лодката влизаше в новия.
	Скоро от двете страни на канала започнаха да се появяват първите къщи на Селска горичка. Някои бяха построени в дърветата, като тази на Тиамак; други клечаха на кокили от дървесни стволове. След като минаха покрай няколко, Тиамак спря лодката под площадката на голяма къща на кокили и високо извика:
	— Роахог! — Тъй като не последва отговор, Тиамак удари с веслото едно от забитите в дъното дървета. Трясъкът вдигна орляк зелени и алени птички от дърветата над тях, но друг отклик нямаше. Тиамак извика още веднъж, после сви рамене.
	— Грънчарят не си е вкъщи — каза той. — Не видях никого и в другите къщи. Може би има събиране на пристанището.
	Продължиха напред. Къщите вече бяха близо една до друга. Някои от тях сякаш бяха съставени от множество малки къщички с различна форма и размери, като че ли присадени към първоначалната хижа. Тиамак спира и вика пред няколко от тях, но никой не отговори.
	— Пристанището — каза решително той, но на Мириамел й се стори, че изглежда разтревожен. — Сигурно са на пристанището.
	Пристанището се оказа голям плосък кей, който се издаваше до средата на най-широката част на канала. Около него плътно се трупаха къщи, дори части от самия кей имаха тръстикови покриви и стени. Мириамел си помисли, че тези места може би се използват като пазарни сергии. Имаше и други признаци на доскорошен живот — големи изрисувани кошове, поставени в сянката на листака, лодки, поклащащи се в края на въжетата си — но никакви хора.
	Тиамак бе потресен.
	— О, Вие, които наблюдавате и оформяте, какво е станало?
	— Отишли са си? — Мириамел се огледа. — Как може да си отиде цяло село?
	— Ти не си виждала. Севера, господарке — каза Исгримнур навъсено. — На Замръзналото блато има много градове, празни като стари гърнета.
	— Но онези хора са били прогонени от войната. Тук положително няма война. Поне още не.
	— Някои на север са прогонени от война — измърмори Кадрах. — Други от страх от неща, които могат да се назоват по-трудно. А страхът е повсеместен тези дни.
	— Не разбирам. — Тиамак клатеше глава, сякаш още не можеше да повярва на очите си. — Моят народ не би избягал просто така дори ако се страхува от войната — за която се съмнявам дали изобщо са чували. Нашият живот е тук. Къде биха могли да отидат?
	Камарис внезапно стана, разклати лодката и стресна всички. Но той само се протегна и откъсна жълтеникава шушулка от един клон, който висеше над главите им, после пак седна и се зае да изследва плячката си.
	— Е, тук поне има лодки — каза Исгримнур. — Тъкмо те ни трябват. Не искам да бъда жесток, Тиамак, но трябва да вземем една и да продължим пътя си. Ще оставим нашата лодка в замяна, както каза ти. — Той сбърчи лице, опитваше се да намери рицарски подход към нещата. — Може би ще надраскаш писмо на някой от пергаментите си или на нещо подобно, за да ги уведомиш какво сме направили.
	Тиамак известно време го гледаше вторачено, сякаш внезапно беше забравил да говори.
	— О! — каза той най-после. — Друга лодка. Разбира се. — Той поклати глава. — Знам, че трябва да бързаме, херцог Исгримнур, но имате ли нещо против да поостанем тук за малко? Трябва да огледам наоколо, да видя дали сестрите ми или някой друг е оставил вест за това къде са отишли.
	— Ами… — Исгримнур оглеждаше пустото пристанище и Мириамел си помисли, че херцогът не е много съгласен. Наистина имаше нещо зловещо в празното село. Жителите му явно бяха изчезнали съвсем внезапно, сякаш пометени от силен вятър. — Това е правилно, разбира се. В края на краищата смятахме, че това ще ни отнеме цял ден. Разбира се.
	— Благодаря. — Тиамак кимна. — Трябваше да предусетя… — започна отново той. — Досега не съм направил всичко, което бих могъл, за своя народ. Няма да е редно просто да вземем лодка и да отплуваме, без дори да огледаме наоколо.


	Хората от Селска горичка сякаш наистина бяха напуснали припряно. Бързият оглед показа, че множество полезни неща са изоставени, включително кошници с плодове и зеленчуци. Когато Тиамак тръгна да търси защо и къде са избягали хората му, Кадрах и Исгримнур започнаха да събират това неочаквано изобилие и да го носят в новата си лодка — голяма и удобна, — докато тя не потъна във водата много повече, отколкото Тиамак би сметнал за разумно. На свой ред Мириамел намери няколко рокли на цветя в една от хижите близо до пристана. Бяха торбести и безформени и не приличаха на нищо, което би носила вкъщи, но в тези условия щяха да й послужат чудесно. Откри и кожени чехли, съшити с ремъци, които изглеждаха приятна замяна на ботите, които бе носила почти непрекъснато, откакто бе напуснала Наглимунд. След моментно колебание дали е редно да вземаш чужда собственост, без да оставиш нещо в замяна, Мириамел сви устни и взе всичко. В края на краищата какво имаше да предложи в замяна?
	Следобед Тиамак неочаквано се върна и им донесе новината, че всъщност няма новини. Бе открил същите странни доказателства за прибързано напускане, но не беше намерил нищо, което да показва защо хората са избягали. Единствената налична следа била, че няколко копия и други оръжия липсвали от хижата, където се събирали старейшините на селото — оръжия, които по думите на Тиамак не били лична собственост, а принадлежали на цялото село, важни оръжия, които се използвали само по време на битка.
	— Смятам да отида до къщата на Стария Могахиб — каза вранът. — Той е главният ни старейшина, така че всичко важно трябва да е там. Това е доста далече нагоре по потока, затова ще взема лодка. Трябва да се върна преди слънцето да слезе до дърветата. — Той посочи с ръка слънчевия път на запад.
	— Не искаш ли да хапнеш, преди да тръгнеш? — попита Исгримнур. — Ще запаля огъня за миг.
	Тиамак поклати глава.
	— Мога да почакам, докато се върна. Както казах, ще има още много от деня, когато се прибера.
	Но следобедът гаснеше, а Тиамак не се върна. Мириамел и другите ядоха ряпа или поне нещо, което приличаше на ряпа, тоест неща, за които Тиамак ги беше уверил, че спокойно могат да се ядат, и воднисти жълти плодове, които увиха в зелени листа и изпекоха на въглените в огнището. Една кафява, подобна на гълъб птица, която Кадрах улови с капан и свари на супа, допълни обяда им. Когато сенките над зелената вода се удължиха и бръмченето на насекомите се засили, Мириамел започна да се безпокои.
	— Трябваше вече да се е върнал! Слънцето се спусна зад дърветата много отдавна.
	— Дребосъкът е наред — увери я Исгримнур. — Може би е открил нещо интересно — някакъв шантав блатарски свитък или нещо подобно. Ще си дойде скоро.
	Но Тиамак не се върна дори когато слънцето залезе и изгряха звездите. Постлаха си да легнат на самия пристан — повече от неохотно, тъй като все още нямаха представа какво е станало с изчезналите жители на Селска горичка — и се радваха на топлината на огъня. Мириамел дълго не можа да заспи.


	Когато Мириамел се събуди, утринното слънце беше високо. Един поглед към разтревоженото лице на Исгримнур й беше достатъчен да потвърди това, от което се беше страхувала.
	— О, горкият Тиамак! Къде е? Какво му се е случило? Дано не е пострадал!
	— Не само „горкият Тиамак“, момиче. — Преднамерено киселият тон не можеше да прикрие напълно дълбоката тревога на херцога. — И „горките ние“. Как ще се измъкнем от това безбожно блато сами?
	Тя отвори уста, после я затвори. Нямаше какво да се каже.


	— Няма какво друго да правим — каза Исгримнур на втората сутрин без Тиамак. — Трябва да опитаме да се измъкнем оттук сами.
	Кадрах направи кисела гримаса.
	— Със същия успех можем да се предадем на дядото крокодил, римърсгардецо. Това поне ще ни спести време.
	— Върви по дяволите! — изръмжа Исгримнур. — Не очаквай от мен да легна и да умра! Никога в живота си не съм се предавал, а са ми се случвали доста лоши неща.
	— Но никога досега не си бил изгубен във Вран — уточни Кадрах.
	— Престанете! Престанете веднага! — Мириамел я болеше глава. Кавгата продължаваше от обяд предния ден. — Исгримнур е прав. Нямаме избор.
	Кадрах като че ли се канеше да каже нещо хапливо, но вместо това млъкна и се загледа към празните къщи на Селска горичка.
	— Ще тръгнем в същата посока като Тиамак — заяви Исгримнур. — По този начин, ако нещо се е случило с него — искам да кажа, ако е ранен или лодката му се е пробила, или нещо подобно — поне можем да опитаме да му помогнем.
	— Но той каза, че не отива далече — само до другия край на селото — каза Мириамел. — Когато отминем последните къщи, няма да знаем накъде е смятал да ни поведе, нали?
	— Няма, дявол да го вземе! И как можах да съм толкова глупав да не се сетя да го питам! А трябваше. — Исгримнур се навъси. — Не че казаното от него би имало голям смисъл — от тия проклети блата само ми се замайва главата.
	— Но слънцето е все едно и също, дори над Вран — каза Мириамел. В тона й вече се прокрадваше отчаяние. — Звездите също. Ще можем поне да определяме накъде е север, към чичо Джосуа.
	Исгримнур се усмихна тъжно.
	— Да. Това е вярно, принцесо. Ще направим каквото можем.
	Кадрах внезапно стана и тръгна към лодката, която бяха избрали, като заобиколи стария Камарис, който беше провесил краката си от кея и ги плацикаше в зелената вода. Преди малко Мириамел беше правила същото и я ухапа една костенурка, но старецът явно беше установил по-приятелски отношения с обитателите на реката.
	Кадрах се наведе и вдигна една торба от струпаните на пристана.
	— Няма да споря повече — каза монахът и се наведе за втора торба. — Дайте да натоварим колкото храна и вода можем. Поне няма да умрем от глад и жажда, макар че скоро може и да поискаме това да е станало.
	Мириамел се разсмя насила.
	— Елисия, Божия майко! Кадрах, ако си толкова отчаян, дай да те убием и да те спасим от страданията ти!
	— Чувал съм и по-лоши предложения — измърмори Исгримнур.


	Мириамел с опасение гледаше как пристанът на Селска горичка изчезва зад тях. Макар и опустял, той явно беше място, където бяха живели хора: следите от неотдавнашното им пребиваване бяха навсякъде. Сега тя и приятелите, които й бяха останали, напускаха този бастион на относителна известност и се връщаха към непознатите мочурища. Внезапно й се прииска да бяха почакали Тиамак още някой ден.
	Продължиха покрай изоставените къщи още доста време. Жилищата ставаха все по-отдалечени едно от друго. Зеленината беше гъста както винаги. Като гледаше стените от растителност от двете страни на канала, Мириамел за пръв път пожела да не бяха идвали с Тиамак тук. Вран изглеждаше толкова погълнат от буйната растителност, толкова незаинтересован от нещо толкова незначително като хората. Изведнъж се почувства много малка.


	Камарис я видя пръв, макар че не каза нито дума, както винаги. Само заради позата му, заради внезапната бдителност, като на ловно куче в стойка, те погледнаха напред към малката точица.
	— Това е лодка! — извика Мириамел. — И в нея лежи някой! О, сигурно е Тиамак!
	— Да, това е неговата лодка — каза Исгримнур, — онази с жълтите и черни очи, нарисувани отпред.
	— О, побързай, Кадрах! — Мириамел едва не катурна монаха във водата, когато тласна ръката му. — Бутай по-бързо!
	— Ако се преобърнем и се издавим — каза Кадрах през зъби, — малко ще помогнем на блатния човек.
	Приближиха се до лодката. Тъмнокос мъж с кафява кожа лежеше сгърчен на дъното, едната му ръка бе провесена през борда, сякаш беше заспал, докато се е опитвал да я потопи във водата. Лодката се носеше бавно в кръг. Мириамел първа скочи в нея и разлюля и двете лодки в бързината да помогне на врана.
	— Внимавай, господарке — каза Кадрах, но Мириамел вече вдигаше главата на дребосъка в скута си. Изохка при вида на кръвта, засъхнала по тъмното му лице, после, след миг, извика:
	— Това не е Тиамак!


	Вранът, който явно беше страдал много последните дни, беше по-снажен и малко по-светлокож от техния приятел. Кожата му беше покрита с някакво лепкаво вещество, от чиято миризма Мириамел недоволно сбърчи нос. Обаче нищо друго не можеше да се разбере, защото той беше напълно безчувствен. Тя надигна меха с вода към напуканите му устни и той преглътна няколко пъти, но не се събуди.


	— Как този полумъртъв непознат се е озовал в лодката на Тиамак? — измърмори Исгримнур, докато чистеше калта от ботушите си с една клечка. Бяха слезли на брега за временен лагер, докато решат какво да правят. — И какво е станало с Тиамак? Мислите ли, че този тук го е причакал, за да му вземе лодката?
	— Погледни го — отвърна Кадрах. — Сигурен съм, че не би могъл да удуши и котка. Не, въпросът не е как той е взел лодката, а защо Тиамак не е в нея с него и какво се е случило с този нещастник. Не забравяйте, че това е първият от народа на Тиамак, когото срещаме, откакто напуснахме Кванитупул и се отправихме към блатата.
	— Така е. — Мириамел се вторачи в чужденеца. — Може би това, което е станало със съселяните на Тиамак, е станало и с него. Или може би той е бягал от това… или… или нещо… — Тя се намръщи. Вместо да намерят водача си, те се бяха натъкнали на нова загадка, която само усложняваше и влошаваше нещата. — Какво да правим?
	— Ами ще го вземем с нас — каза Исгримнур. — Ще трябва да го разпитаме, когато се събуди, но само Ейдон знае след колко време ще стане това. Не можем да си позволим да чакаме.
	— Да го разпитаме? — измърмори Кадрах. — И как, херцог Исгримнур, ще направим това? Тиамак е рядкост сред тези хора, както каза той самият.
	— Какво имаш предвид?
	— Съмнявам се, че този човек говори друг език освен врански.
	— Проклятие! Проклятие, проклятие, три пъти проклятие! — Херцогът почервеня. — Извинявай, принцесо Мириамел. — Той е прав обаче. — Той се замисли за момент, после сви рамене. — Все пак какво друго да правим? Ще го вземем.
	— Може би може да рисува картини или карти — предположи Мириамел.
	— Да! — извика Исгримнур с облекчение. — Карти! Умно, принцесо, много умно! Може би наистина може да рисува карти.


	Непознатият вран спа до късно следобед — не помръдна дори докато спускаха лодката във водата. Преди това Мириамел го беше измила и за свое облекчение бе открила, че повечето от раните му не са сериозни — поне онези, които виждаше. Не можа да се сети какво друго да направи.
	Неблагодарната задача на Исгримнур да намира безопасен преход през тази измамна и непозната страна тук беше по-лесна поради сравнително правата посока на канала в тази му част. Понеже имаше малко странични канали, им се беше сторило най-лесно да остават просто в центъра на течението и досега резултатът беше добър. Все още виждаха къщи тук-там, така че като че ли нямаха причина за безпокойство.
	А после странният вран внезапно се събуди и стресна Мириамел, която му пазеше сянка с широк лист и бършеше челото му. Кафявите очи на мъжа я изгледаха изплашено, след това се застрелкаха наляво и надясно, сякаш беше обкръжен от врагове. След малко видът му на преследван звяр се смекчи и той се поуспокои, макар и да не каза нищо. Лежа още дълго, вторачен в балдахина от клони, плъзгащ се бавно над главата му. Дишаше накъсано, сякаш да държи очите си отворени беше най-горната граница на силите му. Мириамел му говореше нежно и продължаваше да мокри челото му. Беше сигурна, че Кадрах беше прав, когато предположи, че човекът не може да говори на Западния език, но и не се опитваше да му каже нещо важно. Спокоен и приятелски глас, както се надяваше, можеше да го накара да се чувства по-добре, дори ако не разбираше нито една от думите й.
	След около час човекът най-после се съвзе достатъчно, за да се попривдигне и да пийне вода. Все още изглеждаше съвсем объркан и болен, така че не беше изненадващо, че първите звуци, които издаде, бяха охкане от болка; но охкането продължи и когато Мириамел му даде да пийне още. Вранът отблъсна меха и нервно посочи назад по канала.
	— Луд ли е? — Исгримнур подозрително впери очи в него. — Само това ни липсваше — луд блатен жител.
	— Мисля, че ни кара да обърнем назад — каза Мириамел, после с внезапно зашеметяващо свиване на вътрешностите си разбра какво е казала. — Той ни казва, че е… лошо да вървим, накъдето сме тръгнали.
	Вранът най-после си възвърна дар слово и изломоти:
	— Муалум нохоа! — Очевидно беше ужасен. — Санбидуб нохоа ийа гханта! — Повтори го няколко пъти и се опита да се домъкне до борда и да се хвърли във водата. Беше слаб и Мириамел успя да го задържи без особено усилие. И се смая, когато той избухна в плач. Кръглото му кафяво лице беше беззащитно като на дете.
	— Какво иска да ни каже? — попита тя разтревожено. — Явно смята, че сме в опасност.
	— Кой знае? — отвърна Исгримнур и поклати глава. — Може да ни предупреждава за някакъв звяр или за други блатни жители, които са във война с хората му. Или може би е някакво езическо суеверие — езеро с духове или нещо подобно.
	— Или най-вероятно за това, което е изпразнило селото на Тиамак, — добави Кадрах.
	Вранът се дърпаше да се измъкне от ръцете на Мириамел.
	— Ийа гханта! — избъбри той.
	— Гханта — прошепна Мириамел. — Гханти? Но Тиамак каза…
	— Тиамак може да е открил, че е сбъркал. — Гласът на Кадрах бе почти шепот.
	Тъкмо бяха минали завоя. Пред тях се издигаше нещо огромно и чудато, нещо като пародия на Селска горичка, защото също като селото очевидно беше обител на множество същества. Но както селото явно беше дело на човешки ръце, така и тази несиметрична конструкция от кал, листа и пръчки, макар и огромна — по-висока от човешки ръст и по-дълга от двеста метра, очевидно съвсем не беше създадена от хора. Бръмчене и потракване се носеше откъм нея, шум като от цяла армия щурци в кънтяща висока зала. Виждаха се дори някои от строителите на огромното гнездо — пълзяха пъргаво от клон на клон, скачаха от по-високите на по-ниските, шмугваха се в черните отвори на гнездото и изскачаха от тях.
	Мириамел изпита едновременно ужас и някаква отвратителна възхита. Дори само един гхант я беше уплашил. Според размерите на гнездото тя не се съмняваше, че стотици от гадните създания се укриват в купчината кал и пръти.
	— Майко Божия! — прошепна Исгримнур, обърна лодката и бързо я затласка назад, докато не се скриха зад завоя. — Що за ужас е това?
	Мириамел потрепери, като си спомни подигравателните очи, които я бяха наблюдавали, докато се къпеше, антрацитните точици, които се въртяха на едно нечовешко лице.
	— Това са гхантите, за които ни разправяше Тиамак.
	Болният вран, който бе изпаднал в гробно мълчание, когато пред погледа им се появи гнездото, размаха ръце.
	— Тиамак! — каза дрезгаво той. — Тиамак ниб дуноу ийа гханта! — И посочи назад към гнездото, вече скрито от погледа им от стена зеленина. Мириамел не се нуждаеше от познания по врански, за да разбере какво иска да им каже.
	— Тиамак е там! О, Бог да му е на помощ, той е в онова гнездо. Гхантите са го хванали.


>>	14. Тъмни коридори

	Стълбището беше стръмно и торбата тежеше, но въпреки това Рейчъл изпитваше известна радост. Още една обиколка — само още веднъж трябваше да прояви храброст в обитаваните от духове горни стаи на замъка — и щеше да се свърши.
	Малко след тъмната площадка, по средата на стълбището, тя спря и остави товара си, като внимаваше бурканите да не изтракат. Вратата беше скрита от това, за което Рейчъл Драконката беше сигурна че е най-старата, най-прашна завеса в целия замък. Важна мярка за незабележимостта на скривалището й беше да минава през нея всеки ден и да я оставя непочистена. Цялата й душа се бунтуваше всеки път, когато ръцете й трябваше да докоснат разпадащата се тъкан, но имаше обстоятелства, когато дори чистотата трябваше да отстъпи. Рейчъл се намръщи. Трудните времена винаги предизвикват странни промени, често повтаряше майка й. Е, ако това не беше самата свята истина на Ейдон, какво бе тогава?
	Рейчъл се беше погрижила старателно да смаже старите панти, така че когато повдигна гоблена и натисна дръжката, вратата се отвори почти безшумно. Тя вдигна торбата си над ниския праг, после спусна тежкия гоблен зад себе си, така че отново да скрие вратата. Оттули лампата, сложи я в една висока ниша и почна да вади плячката си.
	Когато извади и последния буркан и нарисува на него какво съдържа със сламка, топната в нагара от лампата, отстъпи назад, за да огледа запасите си. Беше работила упорито последния месец, като изненада дори себе си с дръзките си дребни кражби. Сега й трябваше само торбата със сушени плодове, която беше видяла при днешния си набег, и щеше да изкара цялата зима, без да рискува да я заловят. Трябваше й тази торба: липсата на плодове в храната означаваше скорбут, ако не и нещо по-лошо, а тя не можеше да си позволи да боледува, когато нямаше кой да се грижи за нея. Бе планувала всичко много грижливо, така че да може да живее сама — в замъка положително не бе останал никой, на когото би могла да се довери.
	Бе търсила упорито подходящо място, където да устрои убежището си. Тази монашеска килия, далече в една от отдавна неизползваните части на подземните стаи на Хейхолт, прекрасно вършеше работа. Сега, благодарение на непрестанното търсене, тя беше заредена с провизии, на които можеха да завидят и благородниците. Освен това само на няколко стъпала по-нагоре бе открила друга неизползвана стая, не така добре скрита, но с тесен прозорец малко над нивото на земята. Отвън до този прозорец стърчеше гърлото на каменен водосток. Тя вече имаше пълно буре с вода в килията си; и докато траеха снеговете и дъждовете, щеше да може да пълни по ведро всеки ден, без въобще да посяга на безценния си запас от питейна вода.
	Беше си донесла и дрехи за преобличане и няколко одеяла, както и сламеници и дори стол — луксозен, възхищаваше се тя, с облегалка! Имаше дърва за мъничкото огнище и толкова редици с гърнета с туршии и месо, и увити пакети сухари, подредени край стените, че едва оставаше място да отидеш от вратата до леглото. Но си струваше. Тук, в скритата си стая, натъпкана с храна, тя знаеше, че ще може да изкара почти година. Какво би могло да се случи, когато провизиите свършат, какво събитие би могло да стане, което да я принуди да напусне бърлогата си и да излезе отново на дневна светлина, Рейчъл нямаше представа… но това бяха неща, за които не биваше да се тревожи. Щеше да си живее тук в безопасност, да поддържа убежището си чисто и да чака. Този урок й беше набиван в главата още от детството: прави каквото можеш. Довери се на Бога за останалото.
	Много мислеше за младостта си напоследък. Постоянната самота и скритият й начин на живот ограничаваха активността й и я потопяваха в спомени, които й бяха и развлечение, и утеха. Спомняше си много неща — Ейдонмансата, когато се бояха, че баща й се е загубил в снега, една сламена кукла, която й бе направила сестра й, за която не се беше сещала от години… Спомените, както и продуктите, които плуваха в саламурения мрак на бурканите, които преподреждаше, просто чакаха да бъдат извадени.
	Рейчъл бутна последния буркан малко по-назад, за да се получи равна редица. Замъкът можеше и да се разпада, но тук, в своето убежище, тя щеше да въведе ред! „Само още едно излизане — мислеше си тя. — Тогава няма да има от какво да се страхувам. Тогава ще мога най-после да си почина малко“.


	Управителката на камериерките бе стигнала горния край на стълбището и тъкмо посягаше към вратата, когато изведнъж я връхлетя невероятен студ. Стъпки се приближаваха от другата страна на вратата — тъп цъкащ звук, сякаш вода капеше върху камък. Някой идваше! Щяха да я хванат!
	Сърцето й биеше толкова бързо, че тя се изплаши да не изскочи от гърдите й. Бе скована от кошмарно вцепенение.
	„Бягай, глупачко, бягай!“
	Стъпките се чуваха все по-близо. Тя най-сетне дръпна ръката си, после, като видя, че в края на краищата може да се движи, се застави да слезе едно стъпало, като неистово се оглеждаше. Къде, къде да отиде? Пипнаха я!
	Отстъпваше все по-надолу по хлъзгавите стъпала. На завоя на стълбата имаше площадка, много подобна на тази, на която бе намерила новото си жилище. И тя беше украсена с мухлясала парцалива завеса. Рейчъл се вкопчи в нея, бореше се с тежката прашна тъкан, която й се съпротивляваше. Беше прекалено да се надява, че и зад тази завеса има скрита стая, но поне можеше да се притисне до стената и да се надява, че онзи, който в момента отваряше вратата горе, е късоглед или че бърза.
	Имаше врата! Рейчъл за миг се зачуди дали в огромния замък има поне един гоблен, който да не прикрива някакъв таен вход. Тя натисна дръжката.
	„О, Ейдон на Дървото — безгласно изрече тя, — сигурно пантите ще изскърцат!“ Но те не издадоха нито звук и вратата се отвори тихо в момента, когато вратата на стълбището над нея издращи по каменните плочи. Тракането на токовете на ботуши се засилваше — непознатият слизаше по стълбите. Рейчъл се промуши в тъмното и дръпна вратата. Тя остана леко открехната. Не можеше да се затвори докрай — беше прищипала завесата, под горния праг.
	Рейчъл си пое дъх. Не можеше да отвори капаците на фенера си, но беше благодарна, че на стълбите гори мъждива факла.
	С приближаването на шума приближаваше и усещането за студ — мраз до кости, като да излезеш от топла стая направо на зимния вятър. Рейчъл се разтрепери неудържимо. През открехнатата врата видя две обвити в черно фигури. Тихият им разговор, който едва започваше да се чува, внезапно спря. Единият се обърна и Рейчъл зърна за миг бледото му лице. Сърцето й подскочи, сякаш спря да бие. Беше един от онези — Белите лисици! Той пак заговори на спътника си с тих, странно мелодичен глас, после погледна назад по стълбите, откъдето току-що бяха слезли. Нови стъпки прокънтяха по стълбите.
	„Идват още!“
	Въпреки ужаса от движението и всичко, което би могло да вдигне шум, Рейчъл започна да отстъпва. Бе вперила поглед в открехнатата врата, молеше се онези да не я забележат и опипваше зад гърба си за задната стена. Направи няколко крачки назад — цепнатината на вратата се превърна само в една отвесна линия жълтеникава светлина, — но ръката й все още не напипваше нищо. Най-после Рейчъл спря и се обърна, ужасена от мисълта, че може да се блъсне в нещо и да го катурне с трясък.
	Не беше стая. Стоеше в началото на коридор, който водеше надалече в мрака.
	Спря и се помъчи да помисли. Нямаше смисъл да остава тук, особено с цял куп от онези създания зад вратата. Голата каменна стена не предлагаше скривалища и тя знаеше, че всеки миг може неволно да изтрака с нещо или, по-лошо, да припадне и да се строполи шумно на пода. А и онези същества можеха да останат тук и да чакат като гарвани на клон. А после можеха да нахълтат в коридора! Ако тръгнеше сега, поне можеше да намери по-хубаво място да се скрие или някой изход.
	Заситни по коридора, като провличаше ръка по стената — какви ужасни, кирливи неща усещаше под пръстите си! — и държеше затъмнения фенер пред себе си с другата си ръка, като внимаваше да не го блъсне в камъка. Тънкото резенче светлина от вратата изчезна зад един завой на коридора и я остави в пълна тъмнина. Рейчъл внимателно повдигна капака на фенера — един лъч изскочи и заблестя по плочите пред нея — и бързо тръгна напред.


	Вдигна високо фенера и впери очи в тъмния коридор отвъд езерцето светлина. Нямаше ли край лабиринтът от коридори в замъка? Бе смятала, че познава целия Хейхолт, но последните няколко седмици бяха донесли откритие след откритие. Сякаш имаше още цял замък под по-долните етажи, които някога бяха границата на опита й. Дали Саймън бе знаел за тези места?
	Мисълта за момчето беше мъчителна, както винаги. Тя поклати глава и се затътри напред. Все още не се чуваха преследвачи, но нямаше смисъл да стои тук и да чака.
	Но имаше проблем, разбира се: щом не смееше да се върне, къде щеше да отиде? Отдавна беше престанала да вярва на способността си да се ориентира в този лабиринт. Ами ако завиеше в погрешна посока и останеше завинаги да броди в тъмното, ако се загубеше и умреше от глад?
	„Глупачко, просто върви по този коридор и отбележи мястото, ако завиеш. Тогава винаги ще можеш да намериш площадката и стълбището“.
	Тя изсумтя — същото пуфкане, което докарваше много от новичките камериерки до циврене. Рейчъл разбираше от дисциплина — а и самата тя имаше нужда от дисциплина този път.
	Нямаше време за глупости.
	Все пак беше странно да се скита из тези пусти непознати коридори. Малко приличаше на казаното от отец Дреосан за Чистилището — мястото между Ада и Рая, където душите на мъртвите чакали Деня на Отсъждането и където оставали неопределено дълго, ако не били достатъчно лоши за Ада, но не били готови и за Рая. Тази мисъл никак не й хареса. Тя обичаше разликите да са ясни и праволинейни: правиш зло — ще си прокълнат и ще гориш. Живееш праведно и строго спазваш повелите на Ейдон — литваш към Рая, пееш и оставаш завинаги под вечно сините небеса. Това средно място, за което бе разказвал свещеникът, изглеждаше просто неприятно тайнствено. Богът, когото Рейчъл почиташе, не би трябвало да прави така.
	Светлината на лампата падна на стена пред нея: коридорът беше свършил с перпендикулярно разклонение, което значеше, че ако иска да продължи, трябва да завие надясно или наляво. Рейчъл се намръщи. Ето, че вече й се налагаше да напусне правия път. Това не й харесваше. Въпросът беше смееше ли да се върне назад, или дори да остане в коридора? Не смяташе, че е отишла твърде далече, откакто бе напуснала стълбището.
	Споменът за шепнещите бледолики фигури, събиращи се на стълбището, я накара да се реши.
	Тя топна пръст в саждите на фенера, после се надигна на пръсти и отбеляза лявата стена на коридора. Това щеше да види на връщане. После неохотно тръгна по дясното разклонение.
	Коридорът се виеше и виеше, пресичан от проходи, които водеха в малки тъмни галерии, всичките празни като ограбени гробници. Рейчъл задължително отбелязваше всеки завой. Започваше да се тревожи за фенера — скоро маслото щеше да свърши. И изведнъж коридорът я изведе до някаква древна врата.
	Нямаше нито ключалка, нито резе. Дървото беше старо и напукано, и така нашарено от водата, че приличаше на черупка на костенурка. Пантите бяха големи, от грубо желязо, прикрепени с дебели гвоздеи. Рейчъл погледна пода, за да се увери, че по него няма други пресни следи от стъпки освен нейните, след това направи знака на Дървото пред гърдите си и дръпна дръжката. Вратата се открехна със скърцане, после застърга и спря, заклинена сигурно от вековния прах и мръсотията по пода. Зад нея цареше червеникав полумрак.
	„Това е Адът! — беше първата мисъл на Рейчъл. — Излизаш от Чистилището и през вратата — в Ада! Елисия, Божия майко! Та ти не си умряла, дърто! Бъди разумна!“ Тя пристъпи напред.
	Коридорът не беше като този, по който беше дошла. Вместо да е облицован с дялан камък, стените му бяха от гола скала. Отблясъците от червена светлина, които се кривяха по грубите стени, идваха като че ли някъде отгоре и отляво, сякаш някъде зад завоя гореше огън.
	Рейчъл тъкмо се канеше да тръгне по коридора към източника на червената светлина, когато чу внезапен шум от противоположната посока, от един коридор отдясно. Бързо отстъпи към вратата, но тя беше здраво заклинена и не можеше да се затвори. Рейчъл се притисна в сянката и затаи дъх.
	Онзи, който издаваше новия шум, не се движеше бързо. Рейчъл се сви от страх, докато слабото дращене бавно се засилваше, но към страха й се примесваше дълбок гняв. Като си помислиш само, че тя, управителката на камериерките, бе принудена да се бои в собствения си дом от… от разни твари! Като се мъчеше да успокои бясно биещото си сърце, тя възкреси в паметта си мига, когато беше замахнала към Приратес — адското вълнение, странното удовлетворение, че се е оказала способна реално да направи нещо след всичките тези сурови месеци на страдания. Но сега? И най-силният й удар явно ни най-малко не беше засегнал червения проповедник, така че какво можеше да се надява да направи срещу цяла банда демони? Не, по-добре да стои скрита и да запази гнева си за когато може да свърши работа.
	Когато фигурата мина покрай вратата, Рейчъл първо изпита огромно облекчение, когато видя, че това е в края на краищата само някакъв смъртен — тъмнокос мъж, чиито очертания едва се забелязваха на фона на осветените в червено скали. След миг любопитството я връхлетя отново, смесено с гнева отпреди малко. Кой се чувстваше толкова свободен да се разхожда по тези тъмни места?
	Тя промуши главата си през вратата, за да види отдалечаващата се фигура. Мъжът вървеше много бавно, провличаше ръка по стената и главата му беше отметната назад и се клатушкаше, сякаш той се опитваше да прочете нещо, написано на тъмния таван.
	„Божичко, та той е сляп!“ — разбра внезапно тя. Колебанието, опипващите ръце — беше очевидно. След миг разбра, че познава този човек, и бързо се скри в тъмното зад вратата.
	„Гутулф! Това чудовище! Какво прави тук?“ За момент тя изпита ужасяващата увереност, че съветникът на Елиас все още я търси, че проверява коридорите на замъка един по един в педантично претърсване. Но защо ще изпрати слепец? И кога Гутулф бе ослепял?
	В паметта й изплува спомен, откъслечен и все пак объркващ. Беше за Гутулф на балкона с краля и Приратес, нали така? Графът на Утаниат се беше вкопчил в алхимика, когато той, с кинжала на Рейчъл в гърба, се бе нахвърлил върху нея, докато лежеше зашеметена на пода. Защо Гутулф беше направил това? Всички знаеха, че Утаниат е най-коравосърдечният от кралските любимци.
	Дали наистина бе спасил живота й?
	Главата й се завъртя. Тя отново надникна през открехнатата врата, но графът на Утаниат беше изчезнал зад завоя на коридора, който водеше към червеното зарево. Мъничка сянка се отдели от по-дълбоката тъмнина и го последва в мрака. Котка? Сива котка?
	Светът под замъка беше заприличал прекалено смущаващо на сън. Тя отново отвори капака на фенера и тръгна назад в посоката, откъдето беше дошла, като остави вратата към тайнствения коридор открехната. Засега не искаше да си има работа с Гутулф, сляп или не. Щеше да следва собствените си знаци назад към стълбищната площадка и да се моли Белите лисици да са си отишли по своите нечестиви дела. Имаше да мисли за много неща, твърде много неща. И искаше само да се прибере благополучно в скривалището си и да заспи.


	Гутулф се тътреше напред. Главата му беше пълна с прелъстителна музика — Музика, която му говореше, която го зовеше, но която го и плашеше, както нищо досега.
	От много време в мрака на своите дни и нощи той бе чувал тази песен само в сънищата си, но днес музиката най-после беше дошла при него, когато беше буден, призоваваше го от дълбините и изместваше дори шепнещите гласове, които му бяха постоянните придружители освен мислите му. Това беше гласът на сивия меч и той беше някъде наблизо.
	От една страна, графът на Утаниат знаеше прекрасно, че мечът е само вещ, безгласно парче метал, провесено на кралския колан, и че последното, което би желал да прави, е да го търси, защото където беше той, щеше да е и Елиас. Гутулф категорично не желаеше да бъде заловен — малко го беше грижа за безопасността му, но по-скоро би умрял сам в катакомбите под замъка, отколкото да го видят хора, които бе познавал преди да се превърне в такава жалка развалина. Но присъствието на меча беше наистина непреодолимо. Животът му сега не беше нищо, освен отзвуци и сенки, студен камък, призрачни гласове, провличането и тупването на собствените му стъпки. Но мечът беше жив и неговият живот някак си беше по-силен от неговия собствен. Той искаше да го чуе.
	„Няма да ме хванат — мислеше си Гутулф. — Ще съм хитър, ще внимавам“. Просто щеше да се промъкне по-близо, за да усети пеещата сила на меча…
	Мислите му бяха смутени от нещо, което се преплете в краката му — котката, неговата приятелка-сянка. Той се наведе да погали животинчето, прокара пръсти по костеливия му гръбнак, усети мършавите му мускули. Котката беше дошла с него, може би да го предпази от неприятности. Той почти се усмихна.
	Пот потече по бузата му. Въздухът ставаше все по-топъл. Гутулф почти вярваше, че след всичките стълбища, които беше изкачил, всичките дълги нанагорнища, по които се беше мъкнал, би трябвало да се е приближил до повърхността, но възможно ли бе нещата да са се променили толкова много по време на пребиваването му под земята? Можеше ли зимата да си е отишла, заменена от горещо лято? Не изглеждаше възможно да е минало толкова много време, но вечният мрак е измамен. Слепият Гутулф бе научил това още докато беше в замъка. Колкото до времето навън… е, в такива злокобни и объркани дни като тези всичко бе възможно.
	Каменните стени започнаха да парят под опипващите му пръсти. В какво навлизаше? Каквото и да бе то, мечът беше там. Мечът беше този, който го зовеше. Сигурно трябваше да отиде само още мъничко по-нататък…
	Мигът, когато мечът Печал беше запял в него, го изпълваше…
	В мига, когато Елиас го беше накарал да го докосне, Гутулф сякаш беше станал част от него. Беше включен в една чужда мелодия. Поне в онзи момент той и оръжието бяха едно цяло.
	Печал имаше нужда от братята си. Заедно те щяха да създадат още по-велика музика.
	В кралската тронна зала, въпреки страха си, Гутулф беше копнял за това единение. Сега отново болезнено жадуваше за него. Какъвто и да беше рискът, той искаше да почувства песента, която го преследваше. Беше някаква лудост, знаеше това, но нямаше сила да й се противопостави. Щеше да използва всичките си запаси от хитрост и самообладание, за да се доближи, без да го разкрият. Вече беше толкова близо…
	Въздухът в тесния коридор беше задушаващ. Гутулф спря и опипа наоколо. Котката си беше отишла, може би й пареше на лапичките. Той отново докосна стената и бързо отдръпна ръка. Някъде пред себе си сега чуваше слаби, но постоянни звуци, някакъв тих тътнеж. Какво можеше да има пред него?
	Някога един дракон си бил направил леговище под замъка — червеният червей Шуракай. Престър Джон го беше убил и от костите му бяха направили трона на Хейхолт — от костите на звяра, чието дихание беше убило двама крале и безчет жители на замъка в по-ранен век. Възможно ли бе тук все още да има дракон, някой от котилото на Шуракай, пораснал в мрака? Ако беше така, нека го убиеше, нека го изпепелеше. Гутулф вече не го беше грижа за подобни неща. Единственото му желание беше да се потопи отново в песента на сивия меч, Пътят зави рязко нагоре, тунелът стана по-нисък и той трябваше да се наведе, за да продължи напред. Горещината беше жестока. Той си представяше как кожата му потъмнява и се сбръчква като на печено прасе. Докато се бореше със стръмнината, тътнещият шум стана по-силен — глух постоянен рев като гръмотевица, или разлютено море, или неспокоен сън на спящ дракон. Звукът започна да се променя. След миг Гутулф разбра, че коридорът се разширява. След като сви зад ъгъла, сетивата му на слепец му подсказаха, че помещението е станало не само по-широко, но и по-високо. Горещи ветрове го облъхваха на талази. Ревящият звук странно кънтеше.
	След още няколко стъпки той разбра причината. Имаше много по-голяма зала зад тази, нещо обширно като катедралата „Свети Сутрин“ в Ерчестър. Огнена бездна? Гутулф усещаше, как косата му се развява от горещия ветрец. Дали някак си не беше стигнал до знаменитото Езеро на Страшния съд, когато грешниците ги захвърлят в огнено море завинаги? Дали самият Бог не чакаше тук долу в каменната крепост? В тези объркани, безумни дни Гутулф не помнеше много от живота си преди ослепяването, но това, което си спомняше, беше пълно с глупави, безсмислени действия. Ако имаше такова място, такова наказание, той несъмнено го заслужаваше, но щеше да е жалко никога вече да не усети силната магия на сивия меч.
	Започна да прави по-малки стъпки, провлачваше крака във внимателна дъга един до друг, преди да стъпи. Напредването му се забави още повече, когато насочи цялото си внимание към опипването на пътя си напред. Най-после кракът му увисна във въздуха. Той спря, приклекна и запотупва с ръка горещия под. Каменен ръб лежеше пред него от всички страни, докъдето можеше да достигне. След него нямаше нищо, освен пустота и знойни ветрове.
	Той се изправи и запристъпва от крак на крак, тъй като камъкът пареше през подметките на ботушите му, и се заслуша в силния рев. Имаше и други звуци. Единият беше глухо, равномерно подрънкване, като от парчета метал, които се удрят едно в друго. Другият беше от човешки гласове.
	Звукът от удряне на метал в метал долетя отново и най-после събуди в паметта му спомен от някогашния му живот в замъка. Гръмовното дрънчене беше от огромните врати на пещта, когато се отваряха и затваряха. Леярите хвърляха гориво в пламъците — беше виждал това много пъти, когато беше проверявал леярните в качеството си на Ръка на краля. Вероятно стоеше в някой от тунелите почти над огромната пещ. Нищо чудно, че косата му едва не се запали!
	Но сивият меч беше тук. Той знаеше това със същата сигурност, с каквато мишката разбира, че над главата й лети бухал. Елиас сигурно беше долу в ковачницата, с меча на бедрото си.
	Гутулф се отдръпна от ръба: мислеше трескаво как да слезе в леярната, без да го забележат.
	Под краката му припари, така че трябваше да се отдръпне още. Изруга. Нямаше как да се доближи до меча. Можеше да скита из тези тунели с дни, без да намери друг път надолу, а дотогава Елиас навярно щеше да си е отишъл. Но и не можеше просто да се откаже. Мечът го зовеше и не го интересуваше какво се изпречва на пътя му.
	Гутулф се запрепъва по коридора — отдалечаваше се от горещината, макар че мечът го зовеше да се върне, да скочи долу в огнената забрава.
	— Защо ми причини това, мили Боже? — извика той. Гласът му се стопи в рева на огъня. — Защо ме наказа с това проклятие?
	Сълзите по лицето му изсъхваха толкова бързо, колкото и се появяваха.


	Инч се поклони на крал Елиас. В подскачащата светлина на ковачницата огромният мъж приличаше на маймуна от южните джунгли — маймуна, облечена в дрехи, но все пак зла подигравка с човек. Останалите леяри и ковачи се бяха хвърлили на пода при влизането на краля — пръснатите им из огромната зала тела изглеждаха така, сякаш самото му присъствие беше поразило със смърт стотина души.
	— Работим, ваше величество, работим — измърмори Инч. — Обаче става бавно.
	— Работите? — грубо попита Елиас. Въпреки че Инч се къпеше в пот, бледата кожа на краля беше суха. — Разбира се, че работите. Но не сте довършили задачата, както бях наредил, и ако бързо не чуя причината, мръсната ти кожа ще бъде одрана и провесена да съхне над собствената ти пещ.
	Едрият мъж падна на колене.
	— Работим толкова бързо, колкото можем.
	— Но не е достатъчно бързо. — Погледът на краля се плъзна по тъмния таван на пещерата.
	— Трудно е, господарю, трудно е — ние имаме само част от плановете. Понякога можем да довършим нещо чак когато видим следващия чертеж. — Инч вдигна глава, единственото око на мрачното му лице пронизващо следеше реакцията на краля.
	— Какво искаш да кажеш с това „част от плановете?“ — Нещо помръдна в тунела високо на стената над огромната пещ. Кралят се вторачи натам, но мярналото се светло петно — лице? — се скри в изригващия дим и наситения с горещина въздух.
	— Ваше величество! — извика някой. — Ето ви и вас!
	Елиас бавно се обърна към облечената в алена роба фигура и вдигна вежда леко изненадан, но не каза нищо.
	Приратес забърза към него.
	— Изненадах се, като разбрах, че ви няма. — Стържещият му глас беше по-мек от обикновено. — С какво мога да ви бъда полезен?
	— Не ми трябваш всеки миг, проповеднико — каза Елиас рязко. — Има неща, които мога да правя и сам.
	— Но не ви беше добре, ваше величество. — Приратес вдигна ръка, червеният му ръкав се изду. За миг изглеждаше, като че ли ще хване ръката на Елиас и ще се опита да го изведе навън, но вместо това той вдигна пръсти към собствената си глава и избърса голия си череп. — Поради неразположението ви, ваше величество, се боях, че можете да се препънете по тези стръмни стъпала.
	Елиас го погледна и присви очи така, че те се превърнаха в черни цепнатини.
	— Не съм старец, проповеднико. Не съм като баща си в последните му дни. — Той хвърли поглед към коленичилия Инч, после отново се обърна към Приратес. — Тоя дръвник казва, че плановете за защитата на замъка са трудни.
	Алхимикът хвърли убийствен поглед на Инч.
	— Лъже, ваше величество. Вие самият ги одобрихте. Знаете, че не е така.
	— Ти ни ги даваш на части, отче. — Гласът на Инч беше глух и бавен, но гневът, скрит зад него, беше по-видим от всякога.
	— Не се обаждай, без да те питат! — изръмжа Приратес.
	— Казвам истината, отче.
	— Тихо! — Елиас се стегна. Възлестата му ръка сграбчи дръжката на сивия меч. — Млъкнете! — извика той. — Кажи сега какво приказва той? Защо получава плановете на парчета?
	Приратес дълбоко пое дъх.
	— За секретност, кралю. Знаете, че няколко от леярите и ковачите вече избягаха. Не смеем да позволим на никого да види изцяло плана за защита на замъка. Какво ще им попречи да избягат право при Джосуа, ако знаят всичко?
	Последва продължителна тишина. Приратес втренчено гледаше краля. Въздухът в леярната сякаш се сгъстяваше, ревът на огъня странно заглъхваше. Подскачащите пламъци хвърляха дълги сенки.
	Елиас внезапно сякаш стана безразличен.
	— Да де. — Погледът на краля бавно се отмести към тунела, където му се бе сторило, че е видял движение. — Ще ви пратя още хора. Тогава поне няма да имате никакво оправдание.
	Тръпка пробяга по широките рамене на Инч.
	— Благодаря, ваше величество.
	— Добре. Казах ви кога искам работата по стените и портите да бъде свършена. И ще я свършите.
	— Слушам, ваше величество.
	Кралят се обърна към Приратес.
	— Така. Виждам, че трябва да се намеси кралят, та нещата да тръгнат както трябва.
	Свещеникът наведе лъскавата си глава.
	— Вие сте незаменим, сир.
	— Но съм и малко уморен, Приратес. Може би е както казваш — не съм добре в края на краищата.
	— Да, ваше величество. Може би трябва да изпиете чаша от лековитото си питие и после да поспите? — Приратес бавно пъхна ръка под лакътя на Елиас и меко го обърна към стълбището, което водеше към замъка. Кралят тръгна, покорен като дете.
	— Може да полегна малко, Приратес, да… Но не мисля, че ще мога да заспя. — Той крадешком погледна към стената над пещта, после сънено поклати глава.
	— Да, сир, трябва да полегнете. Хайде да оставим майстор ковача да си продължава работата. — Приратес многозначително погледна Инч, чието единствено око му отвърна с идиотски блеснал поглед, после се обърна и поведе краля извън пещерата.
	Проснатите работници бавно започнаха да се изправят, прекалено капнали и изтощени дори да шепнат след такова необикновено събитие. Докато те се мъкнеха към работните си места, Инч остана коленичил още известно време. Лицето му беше замръзнало като лицето на свещеника.


	Рейчъл внимателно се върна по следите си и стигна до площадката. За нейно още по-голямо облекчение, стълбището беше пусто. Белите лисици си бяха отишли.
	„Излезли са да свършат някоя дяволска работа, няма съмнение“. Тя направи знака на Дървото.
	Отмахна един побелял кичур от очите си. Беше изтощена не само от вървенето по ужасния коридор — беше вървяла с часове, както й се струваше — но и от шока от откритието си. Вече не беше момиче и не обичаше сърцето й да бие така, както беше блъскало днес. Това не беше препускащата от хубава, честна работа кръв.
	„Стара си — остаряваш, жено“.
	Не беше толкова глупава, че да изостави всяка предпазливост, затова стъпваше леко и тихо, докато се прокрадваше надолу по стълбите; надничаше внимателно зад всеки ъгъл, като държеше закрития си фенер зад гърба си, за да не я издаде. Така че видя кралския виночерпец Хенгфиск застанал на стълбището под нея миг преди да налети на него в тъмния участък между две факли. Но дори така изненадата й беше толкова голяма, че тя ахна и изпусна фенера. Той се затъркаля и заподскача надолу към площадката — нейната площадка, местонахождението на нейното скривалище! — и спря в обутите със сандали крака на монаха, като накапа пламтящо масло по камъните. Опуленият мъж погледна пламъците до краката си със спокойно любопитство, след това вдигна очи към Рейчъл с уста, разтегната в широка усмивка.
	— Милостива Риап — прошепна Рейчъл. — О, милост Божия! — Опита се да се отдръпне назад по стълбището, но монахът се движеше бързо като котка. След миг мина край нея и се обърна да й прегради пътя, все още усмихнат с противната си усмивка. Очите му бяха празни езерца.
	Рейчъл направи няколко залитащи стъпки заднешком надолу. Монахът се движеше с нея, стъпало по стъпало, абсолютно тихо, и точно копираше движенията й. Когато тя спря, спря и той. Когато се опитваше да върви по-бързо, той я изпреварваше и тя се свиваше до каменната стена, за да не се допре до него. Монахът излъчваше трескава топлина и някаква странна, чужда воня, смрад на нагрят метал и гниещи растения.
	Тя се разплака. С потрепващи рамене, неспособна да се сдържа нито миг повече, Рейчъл Драконката се свлече до стената и се сви на кълбо.
	— Благословена Елисия, Божия майко — молеше се тя на глас, — чист съсъд, който роди Изкупителя, смили се над мене, грешницата! — Стисна очи и направи знака на Дървото. — Елисия, издигната над всички останали смъртни, кралица на Небето и Морето, застъпи се за мене грешницата!
	За свой ужас не можа да си спомни останалите думи. Сви се още повече, мъчеше се да си ги припомни — о, сърцето й, сърцето й — то биеше толкова бързо! — и чакаше тази твар да я хване, да я докосне с нечестивите си ръце. Но след като мина дълго време и не се случи нищо, любопитството й надделя над страха и тя отвори очи.
	Хенгфиск още стоеше пред нея, но усмивката му беше изчезнала. Монахът се бе облегнал на стената и дърпаше дрехите си, сякаш беше изненадан, че е облечен с тях. Нещо се бе променило. Имаше някакъв нов вид живот у този човек — замъглен, размътен, но по-човешки от онзи у монаха, който стоеше пред нея допреди малко.
	Хенгфиск погледна локвичката горящо масло и сините пламъци, които ближеха краката му, и отскочи стреснато. Пламъчетата скачаха. Устните на монаха се движеха, но отначало нищо не излезе от тях.
	— Вад ес?… — изломоти най-после той. — Ум намен Гот… вад ес?…
	И изгледа слисано Рейчъл — но вече нещо друго работеше зад погледа му. Чертите му се изопнаха, сякаш невидима ръка сграбчи изотзад обръснатата му глава. Устните му се стиснаха здраво, очите му се изпразниха. Рейчъл изпищя от уплаха. Ставаше нещо, което не можеше да разбере, някаква борба в този изцъклен човек. Тя можеше само да гледа ужасена.
	Хенгфиск разтърси глава като куче, излизащо от вода, погледна Рейчъл още веднъж, после огледа цялото стълбище. Изражението му се промени отново: приличаше на човек, притиснат от смазваща тежест. След миг, без предупреждение, Хенгфиск се обърна и се запрепъва нагоре по стъпалата. Тя слушаше как неравните му стъпки заглъхват в мрака.
	Рейчъл политна към завесата и я дръпна с неловки, разтреперани пръсти. Отвори непохватно вратата, едва не падна вътре, но успя да я затвори. Залости я, после се хвърли на сламеника и се зави презглава. Лежеше трепереща като от треска.


	Песента, която го бе изкушавала, ставаше все по-неясна Гутулф тихо изруга. Беше закъснял. Елиас си отиваше, отнасяше сивия меч в тронната зала, обратно в онази прашна, безкръвна гробница от малахитови статуи и драконови кости. Където се беше носила музиката на меча, сега цареше само пустота, гризяща кухина в съществото му.
	Изгубил надежда, той избра следващия коридор, който сякаш се спускаше надолу, бягаше от повърхността като червей, изкопан с лопата. Дупка зееше в него, дупка, през която щеше да духа вятър и да прониква прах. Той беше опустошен.
	Когато въздухът стана по-лесен за дишане и камъкът под ръката му стана по-хладен, котката го намери отново. Той чуваше бръмчащото й мъркане, докато тя се извиваше в краката му, но не спря, за да я погали. Мечът му бе пял, а после си бе отишъл отново. Скоро идиотските гласове щяха да се върнат, призрачни гласове, безсмислени, безсмислени…
	Като опипваше пътя си, бавен като голямото колело на Времето, Гутулф се потътри надолу към дълбините.


>>	15. Леденото езеро

	Шумът от пристигането им беше като силен вятър, рев на бикове, опустошителен пожар, помитащ пресъхнали земи. Макар че препускаха по пътища, неизползвани от векове, конете не се колебаеха, а бързаха по тайни пътеки, които се виеха през гори, долини и мочурища. Старите пътища, непосещавани от безброй смъртни поколения, през тези дни се отвориха отново, сякаш колелото на Времето беше спряло по пътя си и дори се бе обърнало назад.
	Ситите бяха пристигнали от лятото в страна, скована от зима, но когато минаваха през голямата гора и през местата на древното си кралство — хълмистата Маа’ша, покритата с кедър Педжа’ура, Шисае’рон с нейните потоци и Черната земя на Хексазор — почвата сякаш се движеше неспокойно под тропота на копитата, като че ли се мъчеше да се събуди от леден сън. Птиците излитаха стреснати от зимните си гнезда и висяха във въздуха като диви пчели, докато ситите тътнеха под тях; катеричките се прилепваха вцепенени към замръзналите клони. Дълбоко в бърлогите си под земята заспалите мечки ръмжаха в гладно очакване. Дори светлината като че ли се променяше след ездачите, когато слънчевите лъчи пробождаха забуленото небе и заискряваха по снега.
	Но хватката на зимата беше силна. Когато ситите отминаваха, юмрукът й пак се затваряше над гората и отново потопяваше всичко в мразовита тишина.


	Не спряха да си починат дори когато червеният отблясък на залеза се процеди от небето и между клоните над главите им заблещукаха звезди. На конете също не им трябваше повече от звездната светлина, за да намират пътя по старите пътеки, въпреки че бяха обрасли през годините. Смъртни и земни, конете бяха само от плът и кръв, но техните бащи бяха от потеклото на Вениха До’сае, отгледани в Градината в големия табун. Когато местните коне от Остен Ард още бяха бягали диви и плашливи по ливадите, непознали ръка и юзда, прадедите на тези ситски жребци бяха яздили на война с великани или бяха пренасяли послания по пътищата, прорязвали великата империя от край до край. Бяха носили ездачите си вихрено като морски вятър и така гладко, че, както се говореше, Беная от Кементари пишел стихове, докато яздел, без да зацапа нито един ред. Съвършеното познаване на тези пътища бе отгледано в тях — познание, съдържащо се в буйната им кръв — но издръжливостта им приличаше почти на магия. В тези безкрайни дни, докато ситите яздеха отново, конете сякаш ставаха все по-силни с изтичането на часовете. Докато ездачите препускаха напред и слънцето започваше да се стопля, конете тичаха като връхлитаща вълна, устремена към края на гората.
	Ако конете носеха древна кръв, ездачите им бяха живата история на Остен Ард. Дори най-младите, родени след изгонването им от Асу’а, бяха видели векове да отминават. Най-младият помнеше Тумет’ай с многото му кули през неговата пролет, и поляните с ярки като огньове макове — левги пламтящ цвят, обкръжаващи Джина-Т’сеней, преди морето да го погълне.
	Дълго Мирните се бяха крили от хорските очи, дълго бяха таили тъгата си, дълго бяха живели само със спомените за друго време. Днес те яздеха в доспехи, ярки като перата на птици, пиките им блестяха като замръзнали светкавици. Те пееха, защото ситите винаги са пеели. Яздеха и старите пътища се разгръщаха пред тях, горските поляни кънтяха под стъпките на конете им за пръв път, откакто най-високите дървета са били още едва поникнали. След вековен сън един гигант се беше събудил.
	Ситите яздеха.


	Макар че беше изтощен до изнемога от битката през деня, а после бе прекарал повече от час с Фреозел да събира стрели в ледената кал — тази работа би била трудна и на дневна светлина, но беше жестоко тежка при осветление с факли — Саймън не спа добре. Събуди се след полунощ с болки в мускулите и мисли, прилитащи на кръгове. Лагерът беше спокоен. Вятърът беше разчистил небето и звездите проблясваха като върхове на ножове.
	Когато стана очевидно, че сънят си е Отишъл безвъзвратно, Саймън стана и тръгна към огньовете, които горяха по планинския склон над голямата барикада. Най-големият пламтеше до един от очуканите от времето ситски паметни камъни. Там той намери Бинабик и още неколцина — Гелое, отец Странгиард, Слудиг и Деорнот — да седят с принца. Джосуа пиеше бульон от една вдигаща пара купа. Саймън си помисли, че това сигурно е първата храна на принца този ден.
	Когато Саймън пристъпи в осветения кръг, Джосуа вдигна очи и каза:
	— Добре дошъл, млади рицарю. Всички се гордеем с теб. Ти оправда днес доверието ми, както си знаех, че ще направиш.
	Саймън наведе глава, не знаеше какво да отговори. Радваше се на похвалата, но беше смутен от това, което бе видял и извършил на леда.
	— Благодаря, принц Джосуа.
	Той седна, сгуши се в наметалото си и се заслуша в обсъждането на днешната битка. Усещаше, че заобикалят най-главното, но се досети, че всички край огъня го знаят не по зле от него: просто не можеха да спечелят война на изтощение с Фенгболд. Бяха прекалено малко в сравнение с неговите сили. Сесуад’ра не беше крепост, която би могла да бъде защитавана при продължителна обсада — имаше твърде много места, откъдето би могла Да мине една нахлуваща армия. Ако не успееха да спрат войските на херцога на замръзналото езеро, не им оставаше нищо друго, освен да продадат живота си възможно най-скъпо.
	Когато Деорнот — главата му беше превързана — заговори за тенденциите, които бе наблюдавал у наемниците от Тритинг, дойде Фреозел. Още беше с изпоцапаните си от битката доспехи, ръцете и широкото му лице бяха целите в кал. Въпреки мразовитото време по челото му бяха избили капки пот, като че ли беше тичал по целия път надолу по хълма от Нови Гадринсет.
	— Идвам от селището, принц Джосуа — каза той запъхтян. — Хелфгрим, кметът на Гадринсет, е изчезнал.
	Джосуа погледна за миг Деорнот, после Гелое и попита:
	— Видял ли го е някой, когато си е тръгвал?
	— Беше с другите и гледаше боя. Никой не е видял какво е станало с него.
	Принцът се намръщи.
	— Това не ми харесва. Надявам се да не го е сполетяла беда. — Той въздъхна и остави купата, после бавно се изправи. — Мисля, че трябва да видим какво можем да открием. Сутринта шансовете ще са още по-малки.
	Слудиг, който беше дошъл веднага след Фреозел, каза:
	— Извинявай, принц Джосуа, но няма нужда ти да се занимаваш с това. Нека други го направят — ти трябва да си починеш.
	Джосуа се усмихна.
	— Благодаря, Слудиг, но имам и друга работа горе в селището, така че няма да ми е трудно. Деорнот, Гелое, елате с мен. Ти също, Фреозел. Има още неща, които трябва да обсъдим с теб. — Той разсеяно побутна една главня в огнището с ботуша си, после се уви в наметалото си и тръгна към пътеката. Тези, които бе повикал със себе си, го последваха, но Фреозел се върна за малко, приближи се до Саймън и сложи ръка на рамото му.
	— Сър Сеоман, онзи ден говорих прибързано, без да мисля.
	Саймън беше смутен и объркан, като чу титлата си от устата на този силен мъж.
	— Не разбирам какво искаш да кажеш.
	— За твоите приказни хора. — Фолшайърецът го изгледа втренчено и сериозно. — Може да мислиш, че се шегувах или показвах неуважение. Виж сега, мен ме е страх от Мирните като всеки богобоязлив ейдонит, но знам, че те могат да бъдат и могъщи приятели. Ако можеш да ги повикаш, направи го. Трябва ни всяка възможна помощ.
	Саймън поклати глава.
	— Нямам никаква власт над тях, Фреозел, съвсем никаква. Ти не ги познаваш.
	— Така е, не ги познавам. Но ако те са твои приятели, кажи им, че сме в тежка беда. Това исках да ти кажа. — Той се обърна и тръгна нагоре по пътеката да догони принца и другите.
	Слудиг направи гримаса.
	— Да се повикат ситите. Ха! По-лесно би било да повикаш вятъра.
	Саймън кимна с тъжно съгласие.
	— Но наистина ни трябва помощ, Слудиг.
	— Много си доверчив, момче. Ние не означаваме нищо за ситите. Съмнявам се, че някога пак ще видим Джирики. — Римърсгардецът се намръщи. — Освен това си имаме наши мечове, умове и сърца. — Той клекна до огъня и простря ръце към пламъците. — Бог дава на човека онова, което заслужава — ни повече, ни по-малко. — След миг той неспокойно се изправи. — Щом принцът няма нужда от мен, ще отида да потърся къде да поспя. Утре работата ще е още по-кървава от днес. — Кимна на Саймън, Бинабик и Странгиард, после слезе към барикадата. Мечът му подрънкваше тихо.
	Саймън го гледаше и се питаше дали е прав за ситите; издаваше го чувството за загуба, което му донесе тази мисъл.
	— Римърът е сърдит. — Архиварят изглеждаше изненадан от собствените си думи. — Искам да кажа, тоест, аз почти не го познавам, но…
	— Мисля, че казваш истината, Странгиард. — Бинабик погледна парчето дърво, което дялкаше. — Някои хора не обичат много-много да са по-ниско от другите, особено когато някога е било другояче. Слудиг отново стана пехотинец, след като е бил избран за изпитание и го е Издържал с чест. — Думите на трола бяха замислени, но лицето му беше печално, като че ли споделяше болката на римърсгардеца. — Страхувам се за него, щом ще участва в сражението с това чувство в сърцето — ние сме приятели още от пътуването ни на север, но той е все мрачен и с тъжно сърце, откакто дойдохме тук.
	Настъпи тишина, нарушавана само от пращенето на огъня.
	— Какво мислиш за думите му? — внезапно попита Саймън. — Прав ли е?
	Бинабик го погледна въпросително.
	— Какво имаш предвид, Саймън? За ситите ли?
	— Не. „Бог дава на човека онова, което заслужава, ни повече, ни по-малко“ — така каза Слудиг. — Саймън се обърна към Странгиард. — Истина ли е това?
	Архиварят объркано отмести поглед, помисли малко и каза:
	— Не, Саймън. Не мисля, че е вярно. Но пък и не знам какво мисли Бог.
	— Защото моите приятели Моргенес и Хейстън категорично не получиха това, което заслужаваха — единият бе изгорен, а другият — размазан от тоягата на великан. — Саймън не можа да скрие горчивината в гласа си.
	Бинабик отвори уста, сякаш искаше да каже нещо, но като видя, че и Странгиард е направил същото, не заговори.
	— Вярвам, че Бог има планове, Саймън. — Архиварят говореше внимателно. — И е възможно ние просто да не ги разбираме… или самият Бог не знае съвсем добре как точно ще подействат плановете Му.
	— Но вие, свещениците, винаги казвате, че Бог знае всичко!
	— Той може да е предпочел да забрави някои от най-мъчителните неща — каза меко Странгиард. — Ако ти живееше вечно и изпитваше цялата болка на света като своя собствена — ако умираше с всеки войник, плачеше с всяка вдовица или сирак, споделяше скръбта на всяка майка при смъртта на любимото й дете — дали може би нямаше да се научиш и да забравяш?
	Саймън гледаше подскачащите пламъци на огъня. „Като ситите — мислеше си той. — Впримчени в своята болка завинаги. Жадуващи и умиращи, както каза Амерасу“.
	Бинабик издялка още няколко тресчици от дървото. То бе започнало да придобива форма, която би могла да бъде вълча глава, остроуха и с дълга муцуна.
	— Ако ми е разрешено да попитам, приятелю Саймън, има ли причина, поради която думите на Слудиг така силно те поразиха?
	Саймън поклати глава.
	— Просто не знам как… какво да правя. Тези хора са дошли да ни избият — искам те всички да умрат, мъчително, ужасно… Но, Бинабик, те се еркинландци! Познавах ги в замъка. Някои от тях ми даваха сладкиши или ме качваха на конете си и ми казваха, че им напомням за собствените им синове. — Той си играеше с една пръчка, дращеше по калната земя. — Кое е правилното? Как могат да ни причиняват това, след като никога не сме им направили нищо лошо? Но кралят ги кара — защо тогава да е по-правилно те да бъдат избивани, а ние не?
	Устните на Бинабик се извиха в усмивка.
	— Забелязах, че нямаш тревоги за наемниците — не, не казвай нищо, няма нужда! Не е необходимо да съжаляваш за тези, които търсят война заради златото. — Той пъхна наполовина направената дърворезба под дрехата си и започна да сглобява тояжката си: прибра ножа в нея. — Въпросите, които задаваш, са важни, но те нямат отговори. Мисля, че това е като да бъдеш мъж или жена вместо момче или момиченце: трябва да намираш свои собствени решения на въпроси, които нямат верни отговори. — Той се обърна към Странгиард. — Подръка ли ти е книгата на Моргенес, или е горе в селището?
	Архиварят се беше вторачил в пламъците, потънал в мисли.
	— Какво? — попита той сепнато. — Книгата ли? О, пасища небесни, аз я нося винаги със себе си! Как бих могъл да имам доверие да я оставя някъде без надзор? — Той внезапно се обърна и погледна стеснително Саймън. — Разбира се, тя не е моя — моля те, не мисли, че съм забравил любезността ти, Саймън, като ми позволи да я прочета. Не можеш да си представиш колко беше чудесно да се наслаждавам на думите на Моргенес!
	Саймън изпита почти приятно бодване на съжаление при спомена за Моргенес. Как му липсваше този добър старец!
	— Тя не е и моя, отец Странгиард. Той просто ми я даде да я пазя, за да могат евентуално хора като теб и Бинабик да я четат. — Той се усмихна тъжно. — Мисля, че точно това научавам тези дни — че нищо не е истински мое. Известно време смятах, че Трън е предназначен за мен, но сега се съмнявам. Бяха ми дадени и други неща, но нито едно от тях не върши точно това, за което е предназначено. Радвам се, че някой добре използва думите на Моргенес.
	— Ние всички ги използваме добре — каза Бинабик с усмивка, но тонът му беше сериозен. — Моргенес планираше вместо всички ни в онези мрачни времена.
	— Момент, моля. — Странгиард с мъка се изправи, донесе торбата си и без да иска, изсипа цялото й съдържание — Книга на Ейдон, шал, мех с вода, няколко дребни монети и дрънкулки — в усилието си да измъкне ръкописа. — Ето я — каза той триумфално, после млъкна и попита: — Защо я търся?
	— Защото питах дали ти е подръка — обясни му Бинабик. — Там има един пасаж, който, мисля, ще се стори на Саймън твърде интересен.
	Тролът взе ръкописа и го запрелиства внимателно, като се мръщеше от усилието да чете на трепкащата светлина на огъня. Изглежда, нямаше да стане много бързо, така че Саймън стана и отиде да се изпикае. Вятърът беше студен и бялото езеро долу, на което хвърли поглед през пролуките между дърветата, изглеждаше призрачно. Когато се върна при огъня, трепереше.
	— Ето, намерих го. — Бинабик държеше пръст на една страница. — Сам ли предпочиташ да четеш, или аз да свърша това?
	Саймън се ухили на явното желание на трола.
	— Ти обичаш да ми четеш. Давай.
	— Това просто е в интерес на по-нататъшното ти образование — каза Бинабик с насмешлива сериозност. Слушай: „Фактически — пише Моргенес — спорът кой е най-великият рицар на ейдонитството от много години е източник на аргументи навсякъде — както в коридорите на санселанските ейдонити в Набан, така и в кръчмите на Еркинланд и Хернистир. Би било трудно да се претендира, че Камарис е по-посредствен от който и да било друг човек, но той явно толкова малко се радва на битките, че за него войната може би е нещо като епитимия, собственото му огромно майсторство — нещо като наказание. Често, когато честта го задължава да се бие в турнири, той крие знака на дома си — кръст като на птицата синьо рибарче — под дегизировка, за да не допусне неприятелите му да бъдат омаломощени от едното страхопочитание. Известен беше още и с това, че си създаваше сам невероятни препятствия — например да се бие само с лявата си ръка — не от перчене, а просто от нещо, което според мен беше ужасно желание някой някъде най-после да го надвие и по този начин да снеме от раменете му бремето да бъде най-бележитият рицар на Остен Ард, и оттам — мишена на всеки пиян скандалджия, както и вдъхновение за всеки автор на балади. Дори свещениците на Майката Църква бяха съгласни, че по време на истински битки неговото възхитително смирение и милосърдие към победения враг се простираха като че ли прекалено надалече, сякаш копнееше за почетна победа, за смърт. Неговите бойни подвизи, за които са говореше надлъж и шир из Остен Ард, бяха за Камарис почти позорни действия.
	След като Талистро от Пердруин беше убит от засада през Първата тритингска война — коварство, станало прочуто във всички песни, които описват неговите геройства — само самият Джон би могъл някога да бъде смятан за съперник на Камарис за званието най-велик воин на ейдонитството. Фактически никой никога не е допускал, че дори Престър Джон, колкото и могъщ да беше, би могъл да победи Камарис в открит бой: след Нарулах — битката, в която те се срещнаха, Камарис внимаваше никога вече дори в спор да не влиза с Джон от страх да не наруши деликатното равновесие на тяхното приятелство. Но докато уменията на Камарис бяха за него тежко бреме и воденето на войни — дори на такива, санкционирани от Майката Църква и, както някои биха казали, понякога насърчавани от нея — бяха за най-великия рицар на Набан изпитание и източник на скръб, Престър Джон беше човек, който изглеждаше най-щастлив на бойното поле. Той не беше жесток — към всеки победен неприятел проявяваше най-малкото честност — с изключение на ситите, срещу които Джон беше запазил особени, но силни лоши чувства и които преследва, докато почти не изчезнаха от погледа на смъртните. Но тъй като някои ще кажат, че ситите не са хора и следователно нямат душа — макар че аз не бих се аргументирал така, — тогава би могло да се каже, че всички неприятели на Джон са третирани по начин, който и най-скрупульозният духовник би бил длъжен да нарече справедлив и милосърден. И за своите поданици, дори за езичниците от Хернистир, Джон беше великодушен крал. Чак когато килимът на войната беше прострян пред него, той се превърна в опасно оръжие. Така именно Майката Църква, в името на която той воюваше, го нарече — от благодарност и може би от мъничко стаен страх — Меч на Бога.
	И така спорът се разгаряше, та чак до ден-днешен: кой беше по-велик? Камарис ли — най-опитният мъж, вдигал меч, откакто хората помнят? Или Джон, само мъничко по-неумел, но водач на мъже, и самият той човек, приветствал една справедлива и божествена война?…“


	Бинабик се прокашля.
	— И, както Моргенес ни съобщава, че спорът е продължавал, така и самият той продължава на още няколко страници, като обсъжда много задълбочено този въпрос, който е бил от голяма важност по онова време — или поне е смятан за много важен.
	— Значи Камарис е убивал по-добре, но това му е харесвало по-малко, отколкото на крал Джон? — попита Саймън. — Защо тогава го е правил? Защо не е станал монах или отшелник?
	— А, ето това е ядрото на по-раншния ти въпрос, Саймън — каза Бинабик. Тъмните му очи бяха сериозни. — Ето защо писанията на големите мислители толкова много помагат на нас, останалите, в мисленето ни. Тук Моргенес е сложил думите и имената иначе, но това е същият въпрос като твоя: редно ли е да се убива, дори ако така желае твоят господар, страната или църквата? По-добре ли е да убиваш и да не харесваш това, или въобще да не убиваш, но после да видиш може би как лоши неща се случват на тези, които обичаш?
	— Дава ли Моргенес някакъв отговор?
	— Не. — Бинабик поклати глава. — Както казах, мъдрите знаят, че тези въпроси нямат истински отговори. Животът се състои от подобни въпросителни и от отговорите, които всеки от нас намира за себе си.
	— Само веднъж, Бинабик, искам да ми кажеш, че има отговор на поне едно нещо. Уморих се да мисля толкова много.
	Тролът се разсмя.
	— Наказанието да си роден… Не, може би е прекалено силно да се нарече така. Наказанието да бъдеш истински жив — така е по-честно да се каже. Добре дошъл, Саймън, в света на тези, които са осъдени всеки ден да мислят и да се питат и никога да не знаят със сигурност.
	— Благодаря — изсумтя Саймън.
	— Да, Саймън. — Странна, мрачна сериозност имаше в гласа на Странгиард. — Добре дошъл. Моля се един ден да се радваш, че решенията ти не са били лесни.
	— Как е възможно това?
	Странгиард поклати глава.
	— Прости ми, че ти казвам нещо, което винаги повтарят старците, но… ще видиш.
	Саймън стана.
	— Е, добре. Сега, след като ми завъртяхте главата, ще направя като Слудиг: ще си отида отвратен и ще се опитам да поспя. — Той сложи ръка на рамото на Бинабик, после се обърна към архиваря, който благоговейно прибираше книгата на Моргенес в торбата си. — Лека нощ, отец Странгиард. Всичко хубаво. Лека нощ, Бинабик.
	— Лека нощ, приятелю Саймън.
	Докато лягаше, Саймън чуваше трола и свещеника да си говорят тихо. По някаква неизвестна причина се чувстваше малко по-сигурен, когато знаеше, че такива хора са будни.


	В последните мигове преди разсъмване Деорнот си беше свършил работата. Мечът му беше наточен, беше закърпил няколко брънки на ризницата си, което беше изисквало тежка, вдървяваща пръстите работа със специална игла; после грижливо беше почистил калта от ботушите си. Сега или трябваше да остане бос, само по парцалите, с които бяха увити краката му — а беше твърде, твърде студено — докато не стане време да тръгне към леда, или да си обуе ботушите и да ги изкаля пак. Една-едничка стъпка в калта на лагера щеше да унищожи всичките му старателни усилия, а ходенето по леда беше достатъчно трудно и без калта, полепнала по подметките му.
	Небето започваше да избледнява. Деорнот се заслуша в тихата песен на някои от хората си. До вчерашния ден никога не се беше сражавал заедно с тях. Те бяха посредствена войска, без съмнение. Много от тях никога преди не бяха хващали меч, а неколцината, които имаха оръжие, бяха толкова стари, че не бяха посещавали сезонните военни сборове от години. Но боят за защита на дома можеше да превърне дори най-кроткия земеделец в неприятел, с който трябва да се съобразяваш, а този огромен камък сега беше станал дом за мнозина. Хората на Деорнот, водени от малцината сред тях, които всъщност бяха служили във войската, се бяха приспособили храбро — много храбро наистина. Той само би искал да може да им предложи за награда нещо по-добро от клането през настъпващия ден.
	Чу цокането на конски копита в калта; тихото мърморене на хората около него заглъхна. Деорнот се обърна и видя малка група конници — криволичеха надолу по пътеката, която прекосяваше лагера. Най-отпред яздеше висок, строен мъж, яхнал кестеняв жребец; наметалото му се нагъваше от вятъра. Джосуа най-после беше готов. Деорнот въздъхна, изправи се, махна на групата си и взе ботушите си. Времето за заплесване беше изтекло. Все още бос, все още отлагайки неизбежния момент на обуването, той тръгна да посрещне принца.


	Отначало в битката на втория ден имаше малко изненади. Беше кървава работа, както беше предсказал Слудиг — гърди срещу гърди, меч срещу меч. Към средата на утрото ледът беше облян в червено и гарвани пируваха в околностите на бойното поле.
	Онези, които щяха да оцелеят в този бой, щяха да го наричат с различни имена: за Джосуа и най-близкото му обкръжение той беше Обсадата на Сесуад’ра. За капитаните от еркинландската армия на Фенгболд той беше Стефлодската долина; за наемниците от Тритинг — Битката при Камъка. Но за повечето, които я помнеха — а малко си я спомняха без потреперване, — името, което беше най-наситено с емоции, беше Леденото езеро.
	Цяла сутрин ту едната, ту другата страна вземаше временно надмощие. Отначало еркинландците, смутени от представянето си предишния ден, нападнаха толкова силно, че защитниците на Камъка бяха изтласкани до барикадата. И може би щяха да бъдат изклани от превъзхождащите ги по брой неприятели, но Джосуа се спусна напред на шеметния Вятокрък начело на малка група от тритингите на Хотвиг и обърка фланговете на кралските войници, така че те не можаха да се възползват изцяло от настъплението си. Стрелите, които бяха събрали Фреозел и други защитници, полетяха надолу по склона и облечените в зелено еркинландски гвардейци бяха принудени да се оттеглят в безпорядък и да изчакат боеприпасите на защитниците да се свършат. Фенгболд, с червено наметало, яздеше по леда насред езерото и размахваше меча си.
	Войската му атакува отново, но този път защитниците бяха подготвени и вълната еркинландски конници се разби пред стената на дърветата. Една резервна част откъм планината внезапно проникна през зелената линия и се заби дълбоко в средата на силите на Фенгболд. Не бе достатъчно силна, за да разцепи армията на херцога — тогава битката можеше да тръгне съвсем иначе, — но дори след като беше отблъсната с тежки загуби, стана ясно, че селските бойци на Деорнот са придобили нова решителност. Бяха разбрали, че могат да се сражават на това поле почти като равни. И беше ясно, че няма да предадат домовете си на кралските пълчища без съответстваща им кървава цена.
	Слънцето кацна на върховете на дърветата и ледът отново се покри с гъста мъгла. Долу в мрачината битката ставаше отчаяна не само поради сблъсъците на хората един с друг, но и заради измамното бойно поле. И двете страни, изглежда, възнамеряваха да приключат нещата преди падането на нощта и спорът да бъде решен веднъж завинаги. Ако се съдеше по броя на труповете, проснати по замръзналото езеро, почти нямаше съмнение, че до следобеда защитниците на Сесуад’ра ще останат прекалено малко, за да оспорват развитието му.


	Още през първия час след разсъмване Саймън беше забравил Камарис, Престър Джон и дори Бога. Чувстваше се като лодка, попаднала в страхотна буря, но вълните, които заплашваха да я потопят, имаха лица и носеха остри оръжия. Днес нямаше никакви опити тролите да се държат в резерва. Джосуа беше сигурен, че Фенгболд просто ще хвърля хората си срещу защитниците на Сесуад’ра, докато не ги разгроми, така че нямаше смисъл от опити за изненада. Нямаше никакъв ред в сражението, само бойни команди, парцаливи знамена и далечни сигнали с рог. Войските се нахвърляха едновременно, удряха и се вкопчваха една в друга като удавници, после се оттегляха да отдъхнат преди следващата атака, като оставяха десетки трупове по леда на мъгливото езеро.
	Когато щурмът на еркинландците притисна защитниците към барикадата, Саймън видя тролския пастир Сненек пронизан с еркинландска пика — противникът му го бе вдигнал от седлото на овена му и го приковал за барикадата. И въпреки че тролът несъмнено беше мъртъв или умиращ, покритият с броня гвардеец измъкна оръжието си и отново прониза малкото тяло, докато то се хлъзгаше надолу по стената, все едно убиваше насекомо. Вбесен, Саймън пришпори Намиращата дома през една пролука в тълпата, замахна с меча си с всичката сила, която му бе останала, и почти обезглави гвардееца, който се срина от коня си и падна на замръзналото езеро, облян в кръв. Саймън се наведе, хвана кожената дреха на Сненек и го вдигна от земята с една ръка, без да усеща тежестта му. Главата на трола се клатушкаше, кафявите му очи гледаха втренчено, без да виждат. Саймън сгуши малката набита фигурка до тялото си, без да обръща внимание на кръвта, която наквасваше панталоните и седлото му.
	По някое време по-късно се озова в края на бойното поле. Тялото на Сненек го нямаше. Саймън не знаеше дали го е оставил някъде, или го е изпуснал. Не си спомняше нищо, освен смаяното, изплашено лице на мъртвия трол: на устните и между зъбите на дребния човек имаше кръв.
	Лесно беше да мрази, ако не мисли, откри Саймън. Ако виждаше лицата на враговете само като бледи размазани петна в шлемовете им, ако виждаше отворените им усти като ужасни черни дупки, беше лесно да връхлита върху тях и да ги размазва с всичка сила, да се опитва да отдели буците на главите им и размахваните крайници от телата, докато омразните същества не умрат. Откри също, че ако не се страхува от смъртта — а в този момент не се страхуваше, чувстваше се така, сякаш всичките му страхове бяха изгорени — е лесно да оцелее. Мъжете, върху които връхлиташе, макар че бяха тренирани бойци, ветерани от много битки, изглеждаха изплашени от атаките му. Той замахваше и замахваше, всеки удар бе силен като предишния или още повече. Когато те надигаха собствените си оръжия, той замахваше към ръцете им. Ако отстъпваха в опит да го извадят от равновесие, насочваше Намиращата дома право срещу тях и ги смазваше, както някога Рубен Мечока беше ковал нагрят до червено метал в Хейхолт. Рано или късно, откри Саймън, страхът пропълзяваше в очите им, бялото проблясваше в дълбините на шлемовете им. Рано или късно те се дърпаха назад, но Саймън нанасяше страхотни удари, сечеше и поваляше, докато те не побягваха или не падаха. След това дълбоко поемаше въздух в дробовете си — не чуваше нищо, освен барабанните удари на собственото си сърце, — гневът възраждаше силите му и той продължаваше да язди и да търси да накълца още някого.
	Кръвта шуртеше и се плискаше като червена мъгла. Падаха коне, ритаха конвулсивно. Шумът от битката беше толкова силен, че бе просто непоносим. Докато си пробиваше път през тази касапница, Саймън почувства, че ръцете му се превръщат в желязо — сковани, твърди като желязото в шепата му. Той не яздеше кон — по-скоро четири силни крака го носеха, накъдето искаше. Беше изпръскан с червени петна, някои от него самия, но не усещаше нищо, освен огъня в гърдите си и трескавата нужда да поваля враговете, който бяха дошли да откраднат новия му дом и да изколят приятелите му.
	Саймън не знаеше това, но под шлема лицето му беше мокро от сълзи.


	Най-после сякаш завеса се дръпна и пусна светлина в тъмната стая на отвратителните му мисли. Беше някъде по средата на езерото и някой го викаше.
	Беше силен глас, макар и чужд. За момент той не можа да разбере откъде идва.
	— Саймън! — повика го гласът отново.
	Той погледна надолу, но пехотинецът, който лежеше сгърчен на леда, никога вече нямаше да повика никого. Ужасяващата вцепененост на Саймън леко омекна и той извърна глава — не искаше да гледа отпуснатото лице на мъртвеца.
	— Саймън, ела! — Беше Сиски, следвана от двама от своите сънародници. Яздеше към него. Когато обърна Намиращата дома към тях, той не можа да се сдържи и погледна жълтите очи на овните. Какво мислеха те? Какво можеха да мислят животните за събития като това?
	— Сиски! — Той премигна. — Какво…
	— Ела, ела бързо! — Тя посочи с копието си към барикадата. Боят все още бушуваше и въпреки че Саймън се взираше упорито, знаеше, че трябваше някой да е като стария Джарнауга, за да види нещо в този хаос.
	— Какво има?
	— Помогни на приятеля си! На твоя крохок! Бързо!
	Саймън заби пети в ребрата на Намиращата дома и последва тролите, които ловко насочваха овните си. Кобилата залиташе по хлъзгавия лед след тях. Саймън разбираше, че е уморена, смъртно уморена. Бедната! Би трябвало да спре и да й даде вода… да я остави да си почине… да поспи… Главата му клюмаше; усещаше дясната си ръка като пребита с тояги.
	„Милостиви Ейдон, какво направих? Какво направих днес?“
	Тролите го поведоха обратно в мътилката на сражението. Хората, които виждаше около себе си, бяха изтощени до безразличие, като южните островни роби, пращани да се бият по древните набански арени. Неприятелите сякаш се държаха един за друг, когато нанасяха удари, и дрънченето на оръжията беше печално, дисонансно, като биенето на сто пукнати камбани.
	Слудиг и група защитници бяха обкръжени от тритингски наемници. Римърсгардецът държеше две брадви. Беше без кон и се отбраняваше от двама тритинги с покрити с белези лица. Саймън и тролите пристигнаха със скоростта, която им позволяваше ледът, и налетяха върху нападателите на Слудиг изотзад. Макар че умореният Саймън не можа да нанесе чист удар, острието му попадна близо до незащитената опашка на единия от конете на тритингите и го накара да се изправи на задните си крака. Ездачът му рухна на леда и бе стъпкан от копитата. Римърът използва коня като щит срещу другия си неприятел, после успя да пъхне крак в стремето и да се покатери на седлото, като вдигна едната брадва тъкмо навреме, за да предотврати удара на тритинга. Оръжията им се сблъскаха още два пъти, после Слудиг изръмжа, изби меча от ръката на тритинга с едната брадва и заби другата в главата му, като разсече твърдия кожен шлем като черупка на яйце. Наемникът тежко се свлече на земята.
	Саймън извика на Слудиг, после бързо се обърна, тъй като нов пристъп на боя силно изтласка един кон без ездач в Намиращата дома и едва не го изблъска от седлото. Той се вкопчи в юздите на кобилата и изрита другия кон, който изцвили, подхлъзна се на леда и побягна.
	Римърът за миг се вторачи в Саймън, сякаш не го позна. Жълтата му брада беше изпръскана с кръв, забралото му беше счупено на няколко места.
	— Къде е Деорнот?
	— Не знам! Току-що идвам! — Саймън се надигна на стремената да се огледа, като стисна Намиращата дома с колене.
	— Раниха го! — Слудиг също се надигна на стремената на коня си. — Ей там! Виждам наметалото му! — Той посочи няколко тритинги, заобиколили едно яркосиньо петно. — Хайде! — Слудиг пришпори коня си. Животното, без специални железни шипове, се плъзгаше и залиташе.
	Саймън извика Сиски и приятелите й, които хладнокръвно промушваха ранените тритинги наоколо. Дъщерята на Пастира и Ловджийката излая нещо на другарите си на канукски и всички последваха Саймън и Слудиг.
	Небето над главите им беше потъмняло от облаци. Въздухът се изпълни с реещи се снежинки. Мъглата също се сгъстяваше. На Саймън му се стори, че вижда пурпурно петно в тъмното море на сражаващите се мъже недалече от Слудиг. Можеше ли да е Фенгболд? Тук, в центъра на битката? Изглеждаше невъзможно херцогът да е поел такъв риск, след като числеността и опитът бяха на негова страна.
	Саймън нямаше време дори за миг да обмисли тази малко вероятна възможност, когато Слудиг връхлетя в тълпата тритинги и развъртя брадвите си. Въпреки че двама мъже паднаха ранени, други се спуснаха към него. Слудиг щеше да бъде обкръжен. Чувството на Саймън за нереалност на ставащото се засили. Какво правеше тук? Та той не беше войник! Това беше лудост. И все пак какво друго би могъл да прави? Приятелите му ги раняваха и убиваха. Той препусна напред и започна да сече брадатите наемници. Всеки удар пращаше болка нагоре по ръката му — болка, която усещаше през раменете и в основата на черепа си. Чу странните лаещи викове на Сиски и нейните кануки зад себе си, след това настъпи някаква тишина.
	Слудиг бе скочил от коня си и тъкмо коленичеше пред паднал боец с наметало с цвят на небе в ранна привечер. Беше Деорнот; лицето му беше съвсем бледо. До рицаря на Джосуа, покрит отчасти с неговото наметало, лежеше по гръб тритинг с огромни мускули, вторачен невиждащо в облачното небе; по устните му имаше засъхваща кръв. С изострената яснота на близкото си до лудост състояние Саймън видя една снежинка, която бавно се спусна и кацна в отвореното око на наемника.
	— Това е водачът на наемниците — извика Слудиг през отново надигналата се врява. — Деорнот го е убил.
	— А той жив ли е?
	Слудиг вече се мъчеше да вдигне рицаря от леда. Саймън се огледа, за да види дали ги заплашва непосредствена опасност, но наемниците вече се биеха доста встрани от тях. Саймън скочи от коня и помогна на Слудиг да вдигне Деорнот на седлото. Римърсгардецът се метна зад него и го хвана здраво. Рицарят провисна като недопълнена сламена кукла.
	— Лошо — каза Слудиг. — Зле е. Трябва да го замъкнем зад барикадата.
	И смуши коня си. Сиски и двама троли тръгнаха след него. Римърът подкара коня си по широка дъга, за да заобиколи биещите се и да стигне до относителна безопасност.
	Саймън можа само да се подпре на Намиращата дома. Задъхан, гледаше гърба на Слудиг и бледото лице на Деорнот, подскачащо до рамото на римърсгардеца. Нещата бяха толкова зле, колкото можеше да се очаква. Джирики и неговите сити не идваха. Бог беше решил да не жали добрите. Ако само можеше целия този кошмарен ден да го няма! Саймън потрепери. Струваше му се, че само да затвори очи, всичко това ще изчезне, че ще се събуди в леглото си в Хейхолт в стаята на прислугата и пролетното слънце ще пропълзи по плочите навън…
	Той тръсна глава и с мъка се покатери на седлото, и пришпори кобилата. Нямаше време да позволява на съзнанието си да броди безцелно. Нямаше време.
	Отново припламна червено, точно отдясно. Той се обърна и видя рицар в пурпурно, яхнал бял кон. Шлемът на ездача беше украсен със сребърни крила.
	Фенгболд!
	Бавно, сякаш ледът се беше превърнал в лепкав мед под копитата на кобилата, Саймън дръпна юздите и се обърна към пурпурния рицар. Сигурно това беше сън! Херцогът беше зад малка група еркинландски гвардейци, но вниманието му явно беше приковано към сражението право пред него. Саймън пришпори Намиращата дома.
	Набираше скорост и сребърният шлем сякаш се увеличаваше пред него, ослепителен дори в мрачния ден. Червеното наметало и грейналата метална ризница бяха като рана на тъмния фон на далечните дървета.
	Саймън извика, но рицарят не се обърна. Младежът пак пришпори Намиращата дома, тя изцвили и препусна още по-бързо. От устата й капеше пяна.
	— Фенгболд! — викна Саймън и херцогът явно го чу. Спуснатият шлем се завъртя към Саймън, прорезите за очите бяха тъмни и загадъчни. Херцогът вдигна меча си и дръпна юздите, за да се обърне към новия нападател. Беше бавен, сякаш се движеше под вода, сякаш и той се намираше в някакъв ужасен сън.
	Устните на Саймън се дръпнаха назад и оголиха зъбите му. Значи беше кошмар. Този път той щеше да бъде кошмар за Фенгболд. Вдигна меча си и усети как мускулите на рамото му се напрягат. Когато Намиращата дома връхлетя, Саймън стисна меча си с две ръце и удари оръжието на херцога толкова силно, че едва не изхвърча от седлото. За миг не виждаше нищо, но когато обърна кобилата, видя, че Фенгболд е паднал от коня си и мечът е избит от ръката му. Херцогът лежеше по гръб и се мъчеше да се изправи.
	Саймън скочи от седлото и изведнъж се подхлъзна и падна по очи. Пропълзя до херцога, надигна се на колене и стовари плоското на меча си по бляскавия шлем с всичка сила. Херцогът падна назад с широко разперени ръце — като крилата на сребърния орел на туниката, която носеше върху бронята си. Саймън седна на гърдите му. Той, Саймън, беше победил херцог Фенгболд! Победили ли бяха враговете тогава? Задъхан, Саймън бързо се огледа, но като че ли никой не беше видял схватката. Нито пък имаше някакъв признак, че битката е свършила — десетки хора все още се биеха в мъглата. Възможно ли беше той да е спечелил битката и никой да не е забелязал?
	Извади канукския си нож и го притисна към гърлото на Фенгболд, после хвана шлема на херцога. Смъкна го, без много да го е грижа да не нарани противника си, и го захвърли настрани. Шлемът се търкулна по леда, а Саймън се наведе напред. Това не беше Фенгболд.
	— О, по дяволите! — изруга младежът. Светът рухваше. Нищо не беше истинско. Той се вторачи в туниката, в шлема с орлови крила, който лежеше наблизо. Бяха на Фенгболд, нямаше никакво съмнение. Но това не беше херцогът!
	— Измамени сме! — изстена Саймън. — О, Боже, измамени сме като деца! — Студена буца се сви в стомаха му. — Майко Божия, къде е Фенгболд?


	Далече на запад, далече от вниманието на защитниците на Сесуад’ра, от една дупка на планинския склон на Грианспог като бели мишки, пуснати от клетка, заизлизаха хора — спираха, мигаха и присвиваха очи от блясъка на снега.
	Хернистирците, неколкостотин всичко, повечето жени, деца и старци, се струпаха объркано на каменистия ръб. Мейгуин усети, че и при най-малкия подтик бързо ще се гмурнат обратно в безопасността на пещерите. Равновесието беше много деликатно. Беше й струвало огромни усилия, цялата й способност да убеждава, за да накара хората да се отправят на това явно обречено пътуване.
	„Богове на нашите предтечи — мислеше тя, — Бриниох и Рин, къде остана храбростта ни?“ Само Диауен — дишаше дълбоко в студения въздух, вдигнала ръце като за ритуално празнуване, сякаш разбираше славността на този поход. Изражението на сбръчкания Краобан не оставяше никакво съмнение относно мислите му за тази лудост. Но останалите й поданици изглеждаха най-вече изплашени и търсеха някаква поличба, някакъв повод, за да се върнат обратно.
	Трябваше им подтикване, това беше всичко. Беше страшно за смъртните да живеят така, както боговете искаха от тях, това беше по-голяма отговорност, отколкото повечето искаха и можеха да носят. Мейгуин дълбоко пое дъх.
	— Велики дни ни очакват, народе на Хернистир! — извика тя. — Боговете искат да слезем от планините и да се срещнем с неприятелите — враговете, които ни взеха домовете, говедата, свинете и овцете. Спомнете си кои сте! Тръгнете с мен!
	И пристъпи напред по пътеката. Бавно, неохотно хората й тръгнаха след нея: трепереха, въпреки че бяха увити с най-топлите си дрехи. Децата плачеха.
	— Арноран! — извика тя. Арфистът, който вървеше доста зад нея, може би с надеждата да изостане достатъчно, за да не забележат отсъствието му — излезе напред и се сви срещу силния вятър.
	— Да, господарке?
	— Върви до мен — нареди тя. Арноран погледна надолу към стръмните, заснежени склонове на планината точно под тясната пътека и бързо отклони поглед. — Искам песен — каза Мейгуин.
	— Коя песен, принцесо?
	— Някоя, на която всички знаят думите. Нещо, което повдига духа. — Тя се замисли. Арноран нервно погледна в краката си. — Изсвири „Лилията на Кюимн“.
	— Добре, господарке. — Арноран заналучква мелодията, докато замръзналите му пръсти се стоплят. После започна сериозно и засвири високо, така че хората зад него да могат да го чуят, и запя:
P>
	Розата в Хернисадарк е много красива,
	като кръв червена или снежнобяла,
	но аз на друго място отивам
	и неоткъсната тук я оставям.
P$
	Отначало един по един, после на групи, и други от хората на Мейгуин подхванаха думите на познатата песен.
P>
	— На Инискрих с теменужки е пълно —
	тъмни, прекрасни като небе вечер.
	Но само с поглед ще ги погълна —
	светла красавица ме привлече.

	Край Абаингат маргарити блещукат,
	като звезди в небесна градина.
	Но ги оставям в долината тука —
	не мога да спра. Трябва да отмина.

	Най-сладкото цвете от цветовете
	расте край реката сред поля дивни.
	И отивам там, при моето цвете —
	Лилията на Кюимн.

	Когато посърнат, повяхнат листата
	и бурно задухат ветрове зимни,
	таз любов ще си спомня, ще ми стопли душата
	Лилията на Кюимн.
P$
	На припева десетки хора се присъединиха към тях. Ходът им сякаш се ускори, за да влезе в ритъма на старата песен. Гласовете се издигнаха и заглушиха вятъра — и странно, той отслабна, сякаш призна поражението си.
	Остатъците от народа на Хернисадарк слизаха от своето планинско убежище и пееха.


	Спряха на една засипана със сняг площадка и обядваха под мъждивото, едва процеждащо се слънце. Мейгуин вървеше сред своя народ, като обръщаше особено внимание на децата. Беше щастлива за пръв път от много време: дъщерята на Лут най-после правеше това, за което беше предопределена. Най-после удовлетворена, тя чувстваше как любовта й към Хернистир блика в нея, и народът й усещаше това. Някои от по-старите хора може би все още изпитваха опасения към този безумен поход, но за децата той беше чудесна лудория. Те следваха Мейгуин из лагера, смееха се и крещяха, докато дори обезпокоените им родители забравяха за малко опасността, към която се бяха запътили, и отмахваха временно съмненията си. В края на краищата как би могла принцесата да е така пълна със светлина и увереност, ако боговете не бяха с нея?
	Колкото до Мейгуин, всичките й съмнения бяха останали на Брадах Тор. Тя и всички около нея запяха отново и тръгнаха на път още преди пладне.
	Когато стигнаха до подножието на планината, хората й сякаш се обнадеждиха. С изключение на неколцина, те за пръв път стъпваха на ливадите на Хернистир, откакто отрядите на римърите ги бяха прогонили по високите места преди половин година. Завръщаха се вкъщи.
	Първите от постовете на Скали препуснаха тревожно напред, когато видяха малката войска да слиза от Грианспог, но заковаха изненадани. Копитата на конете им изровиха едри буци пръхкав сняг, щом видяха, че войската не носи оръжие — всъщност тя не носеше нищо, освен повити бебета. Римърсгардците, до един закоравели воини, неустрашими в ужаса на битките, смаяно гледаха Мейгуин и хората й.
	— Стой! — извика водачът им и за миг заприлича на стреснат язовец, примигващ на входа на дупката си. — Накъде сте тръгнали?
	Мейгуин направи надменна гримаса и отвърна:
	— Отиваме при господаря ти, Скали от Калдскрайк.
	Войниците придобиха още по-слисан вид, ако това въобще беше възможно.
	— Толкова много не може да се предадат — каза водачът. — Жените и децата да чакат. Мъжете да дойдат с нас.
	Мейгуин се намръщи.
	— Глупак. Не идваме да се предадем. Идваме да си върнем земите. — Тя махна с ръка и хората й, които бяха спрели, докато тя говореше с войниците, отново тръгнаха напред.
	Римърите се разщъкаха около тях като кучета, които се опитват да съберат стадо безразлични овци.
	Когато минаха през снежните поляни между планините и Хернисадарк, Мейгуин отново усети как в нея нараства гняв, гняв, който за малко беше заглушен от величието на категоричните й действия. Гора след гора от стари дървета — дъб, бреза, елша, бяха изсечени от брадвите на римърсгардците, стволовете бяха обелени от кората и извлечени по набраздената от следите им земя. Войниците на Скали и конете им бяха изпотъпкали земята около лагерите си и я бяха превърнали в замръзнала кал; пепелта от безбройните им огньове се раздухваше от вятъра по сивкавия сняг. Самото лице на страната беше изранено и страдащо — нищо чудно, че боговете се гневяха! Мейгуин се огледа и видя собствения си бяс отразен по лицата на последователите си. Малкото им останали колебания сега се изпаряваха като капки вода върху горещ камък. Боговете отново щяха да въведат ред на това място с тяхна помощ. Как би могъл някой да се съмнява в това?
	Най-после, когато следобедното слънце увисна раздуто на сивото небе, стигнаха до подножието на самия Хернисадарк. Вече бяха част от много по-голяма тълпа: при бавното приближаване на хората на Мейгуин много от римърите бяха тръгнали от лагерите, за да видят това странно зрелище, докато не започна да изглежда, че цялата окупационна армия се влачи след тях. Смесената компания — вече гонеща хиляда души — вървеше напред по тесните, спирално виещи се улици на Хернисадарк към кралския дворец Тайг.
	Стигнаха до голямата поляна на върха на хълма. Скали от Калдскрайк ги чакаше пред високата дъбова порта. Беше облечен в тъмната си броня, сякаш очакваше битка, и носеше гарвановия си шлем под мишница. Беше заобиколен от личната си гвардия — мрачни брадати мъже.
	Много от хората на Мейгуин сега, в този последен момент, усетиха, че смелостта им внезапно засича. Тъй като и римърите на Скали останаха на почетно разстояние, мнозина от придружителите на Мейгуин също забавиха крачки и започнаха да изостават. Но тя и няколко други — старият Краобан, винаги верният служител, беше сред тях — пристъпиха напред. Мейгуин крачеше без страх и колебание към човека, който беше завоювал и брутално подчинил страната й.
	— Коя си ти, жено? — попита Скали. Гласът му беше изненадващо мек, с намек за заекване. Мейгуин го беше чувала само веднъж преди това — Скали беше крещял към скривалището на хернистирците на планинския склон, че им връща осакатеното тяло на брат й Гуитин — но онзи ужасен път беше достатъчен: крещящ или шепнещ, Мейгуин познаваше този глас и го ненавиждаше. Носът, който бе станал причина за прякора на Скали, стърчеше рязко на широкото му, обрулено от вятъра лице. Очите му бяха проницателни и умни. Тя не забеляза и намек за доброта в дълбините им, но не беше и очаквала да види.
	Лице в лице срещу унищожителя на семейството си, тя изпита удоволствие от собственото си ледено спокойствие.
	— Аз съм Мейгуин — обяви тя. — Дъщеря на Лут-уб-Литин, краля на Хернистир.
	— Който е мъртъв — каза Скали отсечено.
	— Когото ти уби. Дойдох да ти кажа, че твоето време изтече. Ти трябва да се махнеш от тази страна сега, преди да са те наказали боговете на Хернистир.
	Скали я изгледа внимателно. Гвардейците му се подхилваха на смешната ситуация, но не и Остроносия.
	— А ако не си отида, кралска щерко?
	— Боговете ще решат съдбата ти. — Тя говореше тържествено въпреки омразата, която кипеше в нея. — Тя няма да е приятна.
	Скали я погледа още малко, после направи знак на гвардейците си.
	— Затворете ги. Ако се съпротивляват, убийте първо мъжете. — Гвардейците, които вече се смееха открито, тръгнаха да обкръжат хората на Мейгуин. Едно дете заплака, други го последваха.
	Когато гвардейците започнаха грубо да посягат към хората й, Мейгуин усети, че увереността й се разклаща. Какво ставаше? Кога боговете щяха да поставят нещата на мястото им? Тя се огледа, очакваше убийствени светкавици да изскочат от небето или земята да се разтвори и да погълне осквернителите, но нищо такова не стана. Тя трескаво търсеше Диауен. Очите на гадателката бяха затворени в дълбоко съсредоточаване, устните й мърдаха беззвучно.
	— Не! Не ги докосвайте! — извика Мейгуин, когато гвардейците заплашиха с копията си някои от плачещите деца, за да ги вкарат в редиците на другите. — Трябва да напуснете тази страна! — извика тя, като призова цялата си властност. — Това е желанието на боговете!
	Но римърите не й обръщаха внимание. Сърцето на Мейгуин биеше, сякаш щеше да се пръсне. Какво ставаше? Защо боговете я предадоха? Можеше ли всичко това да е някакъв неразбираем трик?
	— Бриниох! — извика тя. — Мураг Едноръки! Къде сте?
	Небесата не отговориха.


	Светлината на ранното утро се процеждаше през върховете на дърветата и слабо потрепваше по ронливите камъни. Групата от петдесет конни рицари и двойно повече пехотинци премина през поредната разрушена стена — купчина разядени, поръсени със сняг блокове, гланцирани с блестящо розово и сияещо бледолилаво, които изглеждаха по-живи, отколкото се полагаше на обикновени камъни. Мъжете яздеха мълчаливо, след това започнаха да криволичат надолу по склона към леденото езеро — бяло пространство, набраздено със синьо и сиво, опънато зад дърветата като платно, в което художник е бърсал четката си.
	Хелфгрим, кметът, изви глава, за да погледне към развалините зад тях, макар че това му струваше не малко усилия, след като ръцете му бяха вързани за седлото.
	— Значи това е той — тихо каза той. — Приказният град.
	— Може да ми трябваш, за да ми покажеш пътя — изръмжа Фенгболд, — но това не означава, че не мога да ти строша ръцете. Няма да слушам за никакви „приказни градове“.
	Хелфгрим се обърна, нещо като усмивка изви смръщените му устни.
	— Срамота е да се минава край такова нещо и да не се погледне, херцог Фенгболд.
	— Гледай каквото си искаш. Само си затваряй устата. — И той изгледа кръвнишки воините, сякаш за да не позволи някой от тях да прояви същото любопитство.
	Когато стигнаха до брега на замръзналото езеро, Фенгболд погледна нагоре и приглади незавързаната си черна коса назад от лицето си.
	— А, облаците се събират. Добре. — Той се обърна към Хелфгрим. — Щеше да е най-добре това да се извърши на тъмно, но не съм толкова глупав, че да се доверя на един изкуфял старец да намери пътя в тъмнината. Освен това Леждрака и другите трябва да са вдигнали достатъчно гюрултия от другата страна на хълма, за да държат Джосуа доста зает.
	— Сигурен съм в това. — Хелфгрим отправи към херцога внимателен поглед. — Господарю, не може ли дъщерите ми да яздят поне близо до мен?
	Фенгболд го изгледа подозрително.
	— Защо?
	Старецът замълча за малко.
	— Трудно ми е да го кажа, господарю. Вярвам на думите ти, моля те, не смятай, че не вярвам. Но се боя, че твоите хора — е, ако не са пред очите ти, херцог Фенгболд — могат да направят някоя беля.
	Херцогът се изсмя.
	— Да не се страхуваш за добродетелността на дъщерите си, старче? Ако не се лъжа, техните момински дни отдавна са отминали.
	Хелфгрим не можа да прикрие потрепването си.
	— Въпреки това, господарю, би било много любезно да успокоиш едно бащино сърце.
	Фенгболд размисли за момент, след това подсвирна на пажа си.
	— Исак, кажи на гвардейците, които охраняват жените, да дойдат и да яздят близо до мен. Не че някой би се оплаквал, че го карат да язди близо до господаря си — добави той за успокоение на стареца.
	Младият Исак се поклони и забърза назад.
	След малко дойдоха гвардейците. Двете дъщери на Хелфгрим не бяха вързани, но всяка седеше на седло пред мъж в броня, така че приличаха на невести на хирките, които, както се разказваше из градовете, често били открадвани при среднощни набези и безцеремонно отвличани, метнати на седлата на похитителите си.
	— Добре ли сте, деца? — попита Хелфгрим. По-младата, която плачеше, избърса очи с подгъва на наметалото си и се опита да се усмихне храбро.
	— Съвсем добре сме, татко.
	— Хубаво. Никакви сълзи тогава, малкото ми зайче. Бъди като сестра си. Няма от какво да се страхуваш — знаеш, че херцог Фенгболд държи на думата си.
	— Да, татко.
	Херцогът се усмихна благосклонно. Той знаеше що за човек е, но беше приятно, че и обикновените хора знаеха това.
	Когато първите коне стъпиха на леда, вятърът задуха по-силно. Фенгболд изруга, когато неговият стъпи накриво и трябваше да се разкрачи, за да не падне.
	— Дори да нямах друга причина — изсъска той, — бих убил Джосуа само загдето ме докара в това затънтено място.
	— Хората трябва да бягат далече, за да избегнат дългата ти ръка, херцог Фенгболд — каза Хелфгрим.
	— Няма толкова далечно място.
	Снежна вихрушка се изви на северния склон на планината, движеше се почти хоризонтално от силния вятър. Фенгболд я погледна косо и сложи качулката си.
	— Не наближихме ли вече?
	Хелфгрим кимна и посочи едно петно от по-дълбоки сенки пред тях.
	— Там е подножието на планината, господарю. — Той продължи да се взира в мятащия се сняг.
	Фенгболд се усмихна.
	— Изглеждаш много навъсен — надвика той воя на вятъра. — Възможно ли е все още да не вярваш на думата ми?
	Хелфгрим погледна вързаните си ръце, понамръщи се и отговори:
	— Не, херцог Фенгболд, но не мога да не изпитвам известна мъка, след като предавам хора, които бяха добри към мен.
	Херцогът махна с ръка към най-близките ездачи.
	— За да спасиш дъщерите си — достатъчно благородна причина. Освен това Джосуа е обречен да загуби във всички случаи. Ти не заслужаваш да те обвиняват за това повече, отколкото един червей, който поглъща труп, може да бъде обвинен за жътвата на Смъртта. — Той се ухили, доволен от цветистото си сравнение. — Не можеш да бъдеш обвинен повече от червей, разбираш ли?
	Хелфгрим вдигна очи. Сбръчканата му кожа, поръсена със сняг, изглеждаше сива.
	— Може би си прав, херцог Фенгболд.
	Планината се издигаше над тях като предупредително вдигнат пръст. Бяха само на няколкостотин лакътя от ръба на езерото, когато Хелфгрим посочи отново.
	— Там е пътеката, херцог Фенгболд.
	Беше мъничка празнина в растителността, едва видима дори от тяхната удобна близка позиция. Все пак Фенгболд виждаше достатъчно, за да се увери, че Хелфгрим каза истината.
	— Тогава значи… — почна херцогът, но от планината внезапно долетя глас:
	— Стой, Фенгболд! Не може да минеш!
	Херцогът стреснато дръпна юздите. Малка група призрачни фигури се появи на пътеката. Една от тях вдигна ръце пред устата си.
	— Върни се, Фенгболд, махай се и напусни това място. Върви си в Еркинланд и ще те оставим жив.
	Херцогът се обърна рязко и удари Хелфгрим по бузата. Старецът се олюля и едва не падна, но вързаните му китки го задържаха на седлото.
	— Предател! Ти каза, че там ще има само неколцина стражи!
	Лицето на Хелфгрим се сгърчи от страх. Бледата му буза пламна от удара на Фенгболд.
	— Не те излъгах, господарю! Погледни, те са само няколко!
	Фенгболд махна на войската си да остане на мястото си, после отиде малко напред, вперил поглед към пътеката.
	— Виждам, че сте само една шепа — извика той. — Как ще ме спрете?
	Най-близкият до ръба мъж пристъпи напред.
	— Ще те спрем, Фенгболд. Ще си дадем живота и отгоре, но ще те спрем.
	— Много добре. — Херцогът очевидно беше решил, че в края на краищата това е просто блъф. — Тогава ще ви накарам да побързате и да го пожертвате. — Той вдигна ръка, за да даде знак на войската си да нападне.
	— Стой! — извика мъжът. — Ще ти дам последен шанс, проклет да си! Знам, че не познаваш лицето ми, но какво ще кажеш за името ми? Аз съм Фреозел, синът на Фреоборн!
	— Какво ме интересува това, луди човече? — извика Фенгболд. — За мен ти си нищо!
	— Както бяха нищо жена ми и децата ми, баща ми и майка ми и всички други, които изби! — Набитата фигура излезе напред на леда заедно с останалите. Те нямаха и дузина. — Ти изгори половината Фолшайър, гаден кучи сине! Сега дойде време да си платиш!
	— Стига! — Фенгболд се обърна, за да махне на хората си да нападнат. — Напред и очистете тоя луд. Това е гнездо на плъхове!
	Фреозел и другите се наведоха и надигнаха нещо, което отначало приличаше на брадви, мечове или други някакви оръжия, с които да се защитят. След миг, когато хората му поведоха своите подхлъзващи се коне край него, Фенгболд смаян видя, че защитниците на планината размахват тежки дървени чукове. Фреозел пръв замахна със своя и го стовари върху леда сякаш от някакво идиотско безсилие. Придружителите му пристъпиха от двете му страни и се присъединиха към него.
	— Какво правят? — изрева Фенгболд. Най-предният му войник беше все още на стотина лакътя от брега. — Нима всичките хора на Джосуа са полудели от глад?
	— Убиват те — каза спокоен глас зад него.
	Херцогът се обърна и видя Хелфгрим, все още завързан за седлото на коня си. Дъщерите му и пазачите им стояха наблизо, войниците бяха едновременно и възбудени, и объркани.
	— Какви ги дрънкаш? — изръмжа Фенгболд и вдигна меча си, за да отсече главата на стареца. Но преди да направи и крачка към него, се чу страхотен оглушителен трясък като от трошенето на костите на великан. След миг се чу отново. Някъде от предния край на групата на Фенгболд се издигна внезапен рев от човешки гласове и още по-смразяващото цвилене на ужасени коне.
	— Какво става? — извика херцогът, като напрегнато се взираше напред през мелето от конници.
	— Приготвиха леда като за теб, Фенгболд. Помогнах им да го измислят. Нали знаеш, и аз съм от Фолшайър. — Хелфгрим говореше достатъчно високо, за да бъде чут въпреки вятъра. — Брат ми му беше кмет, както ти би научил веднага, ако си беше направил труда да дойдеш не само за да ограбиш хляба, златото ни и дори младите ни жени за леглото си. Сигурно не си смятал, че ще стоим настрана и ще те оставим да унищожиш и малцината от нашия народ, избягали от твоята жестокост?
	Последва нов рязък трясък и внезапно на метри от кмета и херцога с пяна избликна черна вода на мястото, където допреди миг имаше лед. Още лед се напука покрай цепнатината и парчетата се откъснаха. Двама конници се катурнаха в дупката, размахали отчаяно ръце, и мракът ги погълна.
	— Но и ти ще умреш, проклет да си! — извика Фенгболд и пришпори коня си към стареца.
	— Разбира се, че ще умра. Стига ми, че дъщерите ми и аз си отмъстихме заради другите — душите им ще ни приветстват. — И Хелфгрим се усмихна — студена усмивка без капчица милост в нея.
	Фенгболд внезапно се килна настрана, защото бялата повърхност под него се пропука, надигна се нагоре като челюсти на дракон. След миг конят на херцога потъна. Той опита да се хване за острите като трион ръбове на леда. Ботушите и панталоните му вече бяха потопени в ледената вода.
	— Помощ! — изкрещя той.
	Кой знае как, Хелфгрим и дъщерите му все още седяха изправени на обезумелите си коне само на няколко лакътя от него. Пазачите им се мъчеха да минат през здравото парче лед и да се доберат до сигурността на скалата.
	— Твърде късно — извика старецът. Двете жени се вторачиха надолу към херцога, очите им бяха разширени, те с мъка сдържаха ужаса си. — Твърде късно е за теб, Фенгболд — повтори Хелфгрим. След миг, с неочаквано смилащо хрущене, цялото парче, върху което стояха тримата с конете си, се отчупи и потъна сред натрошения лед в черната вода. Кметът и дъщерите му изчезнаха като призраци, прогонени от утринен камбанен звън.
	— Помощ! — изкрещя Фенгболд. Пръстите му се хлъзгаха. Докато бавно се пързаляше надолу, парчето лед, за което се беше вкопчил, започна да се килва; далечният му край се протегна към сивото небе, докато неговият се гмурна неумолимо надолу. Очите на Фенгболд се изцъклиха. — Не! Не мога да умра! Не мога!
	Назъбеното парче лед, вече почти вертикално, се преобърна. Ръката в ръкавица на херцога за миг се размаха във въздуха и изчезна.


	Слънцето блестеше в очите на Мейгуин. Съмнение разяждаше сърцето й и отправяше черни болезнени лъчи в крайниците й. Римърите на Скали обкръжаваха нейните хора, мушкаха ги с копията си, подкарваха ги, сякаш бяха животни.
	— Богове на нашия народ! — Гласът й звучеше продрано. — Спасете ни! Вие обещахте!
	Скали Остроносия се приближи със смях, ръцете му бяха пъхнати под колана.
	— Боговете ви са мъртви, момиче. Като баща ти. Като кралството ви. Но все още мога да те използвам. — Мейгуин усети вонята му — като острата, гнила смрад на престаряло еленско месо. — Ти си грозна, но краката ти са дълги… а аз харесвам дълги крака. По-добре е, отколкото да станеш парцал на мъжете ми, нали?
	Мейгуин отстъпи и вдигна ръце като да се предпази от удар. Преди да успее да каже нещо, въздухът бе пронизан от звук на далечен рог. Скали и някои от мъжете му се обърнаха изненадани. Рогът протръби отново, по-силно този път, ясен, пронизващ и мощен. Свиреше каскада от ноти, които прокънтяха около Тайг и над полята на Хернисадарк. Мейгуин впери поглед натам.
	Отначало беше само проблясък, трепкащо просветване от изток. Копитата вдигаха стремителен шум, като река след проливен дъжд. Хората на Скали затърсиха шлемовете си, които бяха оставили, когато бяха видели що за птици са хората на Мейгуин. Самият Скали завика коня си.
	Беше войска, разбра Мейгуин — не, беше сън, сън от плът, отприщен по снежните поляни. Те идваха най-после!
	Рогът прокънтя отново. Ездачите се носеха към Хернисадарк невъзможно стремително. Броните им сияеха с всички цветове на дъгата — небесносиньо, рубиненочервено, тревистозелено, оранжевото и аленото на мъгла при залез. Тя вече чуваше песента им, докато яздеха, висок, брилянтен стон, като ято невъзможни птици. Можеше да са сто или десет хиляди ездачи. Мейгуин дори не се опита да отгатне, защото в прекрасния ужас на идването им беше почти невъзможно да ги гледаш много дълго. Те струяха с цветове, звук и светлина, сякаш светът беше разкъсан и тъканта на сънуваната дъга се беше разляла по него.
	Рогът прозвуча отново. Мейгуин, внезапно останала сама, се запрепъва към Тайг, без дори да съзнава, че за пръв път докосва дървени стени, откакто Скали бе заставил народа й да избяга. Римърсгардците, поразени, се събираха на планинския склон под голямата зала на баща й, блъскаха се и крещяха и се мъчеха да накарат конете си да застанат срещу неясния неприятел. Роговете на пристигащата войска прозвучаха отново.
	Боговете бяха дошли! Застаналата на вратата Мейгуин се обърна, за да гледа. Кулминацията на всичките й тревоги и надежди беше тук най-после, пламтеше през снежните поля, за да спаси народа й. Боговете! Боговете! Тя беше довела боговете!
	Откъм Тайг се чу дрънчене. Стичаха се още хора на Скали, намъкваха шлемове, вадеха мечовете си. Един от тях налетя на Мейгуин и я запрати на пътя на друг, който вдигна железния си юмрук и го стовари върху главата й.
	Светът на Мейгуин изведнъж изчезна.


	Бинабик най-после намери Саймън. Сиски му помагаше да го търси — или по-скоро беше Куантака, чийто нос можеше да различи нужната миризма дори в безумието, обхванало Сесуад’ра. Откриха го седнал с кръстосани крака на леда до една неподвижна фигура, носеща доспехите на Фенгболд. Намиращата дома стоеше до него, трепереща на свирепия вятър, муцуната й беше до ухото на младежа. Куантака го побутна с лапа по крака и издаде тих звук, докато чакаше господаря си.
	— Саймън! — Бинабик забърза към него по издраната повърхност на езерото. Наоколо бяха пръснати тела, но тролът не спря да погледне нито едно. — Ранен ли си?
	Саймън бавно вдигна глава. Гърлото му беше толкова възпалено, че от него излезе само шепот.
	— Бинабик? Какво стана?
	— Добре ли си, Саймън? — Дребният човек се наведе да огледа приятеля си, после се изправи. — Имаш много рани. Трябва да те отведем в лагера.
	— Какво стана? — повтори Саймън. Бинабик го дърпаше за раменете и се опитваше да му помогне да се изправи, но Саймън явно не можеше да събере сили. Сиски дойде и застана до тях.
	— Победихме — каза Бинабик. — Платихме висока цена, но Фенгболд е мъртъв.
	— Не е. — Загрижено изражение пробяга по измъченото лице на Саймън. — Не беше той. Това е някой друг.
	Бинабик хвърли поглед към тялото, лежащо наблизо.
	— Знам, Саймън. Фенгболд загина на друго място — с ужасна смърт, и не само той. Но ела. Имаш нужда от огън, храна и някой да се погрижи за раните ти.
	Саймън издаде ужасен стон — глух звук, който предизвика нов тревожен поглед на Бинабик, изправи се, олюля се и хвана поводите на Намиращата дома.
	— Не мога да се кача на седлото — измърмори тъжно той.
	— Тогава върви, ако можеш — каза Бинабик. — Бавно. Ние със Сиски ще вървим до теб.
	Куантака отново ги поведе. Затътриха се към Камъка, чийто връх беше облян с розова светлина от залязващото слънце. Сгъстяваща се мъгла висеше над замръзналото езеро, гарваните подскачаха и кълвяха от тяло на тяло като мънички черни демони.
	— О, Боже — промълви Саймън. — Искам вкъщи.
	Бинабик само поклати глава.


>>	16. Факли в калта

	— Стой! — Кадрах почти шепнеше, но напрежението му беше очевидно. — Спри веднага!
	Исгримнур потопи пръта, докато не докосна дъното, и спря движението им. Лодката бавно заплува назад в тръстиката.
	— Какво има, човече? — попита раздразнено херцогът. — Спираме вече десет пъти. Трябва да плуваме напред.
	На носа на лодката Камарис опипваше дългото копие, което Исгримнур беше направил от твърда блатна тръстика. Беше тънко и леко и върхът му беше наточен на камък, докато беше станал остър като кинжал на убиец. Старият рицар, както обикновено, изглежда, не слушаше разговора на другарите си. Той претегли копието на ръка и бавно, на шега го заби в спокойната вода.
	Кадрах дълбоко, на пресекулки си пое дъх. Мириамел си помисли, че е готов да се разплаче.
	— Не мога да отида.
	— Не можеш? — почти извика Исгримнур. — Какво искаш да кажеш с това „не мога“? Твоя идея беше да чакаме до сутринта и чак тогава да отидем в гнездото! Какви ги дрънкаш сега?
	Монахът поклати глава, неспособен да срещне погледа на херцога.
	— Опитвах се да се успокоя цяла нощ. Цяла сутрин редя молитви — аз! — Той се обърна към Мириамел с изражение на мрачна ирония. — Аз! Но все пак не мога да направя това. Страхливец съм и не мога да отида в… на това място.
	Мириамел протегна ръка и докосна рамото му.
	— Дори за да спасиш Тиамак? — Тя сложи ръката си внимателно, сякаш монахът се беше превърнал в крехко стъкла. — И както сам каза, дори за да се спасим всички? Защото без Тиамак може никога да не излезем оттук.
	Кадрах закри лицето си с ръце. Мириамел почувства полъх на старото си недоверие — бавно се прокрадваше в нея. Дали монахът не разиграваше театър? Какво друго би могъл да таи в главата си?
	— Бог да ми прости, господарке — простена той, — но просто не мога да вляза в оная дупка с онези създания. Не мога. — Той потрепери — толкова неволно конвулсивно движение, че просто не можеше да е фалшиво. — Аз отдавна съм се отказал от правото си да бъда наричан човек — промълви Кадрах през разперените си пръсти. — Дори не ме е грижа за живота ми, повярвайте ми. Но… не мога… да отида.
	Исгримнур изръмжа от безсилие.
	— Добре, дявол да те вземе, това е краят. Трябваше да ти строша черепа още когато се срещнахме, както исках. — Херцогът се обърна към Мириамел. — Не трябваше да ти позволя да ме разубеждаваш. — Той отново отмести пълния си с презрение поглед към Кадрах. — Похитител на деца, пияница и страхливец.
	— Да, вероятно трябваше да ме убиеш още първия път, когато имаше възможност — тихо каза Кадрах. — Но те уверявам, че ще е по-добре да го направиш сега, отколкото да ме влачиш в онова кално гнездо. Там няма да отида.
	— Но защо, Кадрах? — попита Мириамел. — Защо няма да отидеш?
	Той я погледна. Хлътналите му очи и зачервеното от слънцето лице сякаш молеха за разбиране, но мрачната му усмивка подсказваше, че не го очаква.
	— Просто не мога, господарке. То… то ми напомня за място, където съм бил. — Той отново потрепери.
	— Какво място? — подкани го тя, но той не отговори.
	— Ейдон на Свещеното дърво — изруга Исгримнур. — Какво ще правим тогава?
	Мириамел гледаше развълнуваните тръстики, които в момента ги скриваха от гнездото на гхантите на няколкостотин лакътя нагоре по потока. Калният бряг край тях миришеше на отлив. Тя сбърчи нос и въздъхна. Какво наистина можеха да направят?


	Не бяха успели да измислят план до късния следобед вчера. Имаше голяма вероятност Тиамак вече да е мъртъв, което правеше решението още по-трудно. Макар никой да не беше пожелал да го каже направо, всички имаха чувството, че най-доброто, което могат да направят, е да продължат с надеждата, че вранът, когото бяха намерили да се носи в лодката на Тиамак, ще се оправи достатъчно, за да може да ги изведе. Ако не успееха така, можеше да открият някой друг блатен жител, който да им покаже пътя. Никой не се чувстваше удобно при мисълта да изоставят Тиамак, макар че това изглеждаше решително най-безопасният вариант, но беше ужасяващо да си помислят какво би им струвало да разберат дали е още жив, и да го спасят, ако е така.
	Все пак, когато Исгримнур най-после каза, че да изоставят Тиамак няма да е по ейдонитски, Мириамел изпита облекчение. Тя не искаше да избяга, без поне да се опитат да спасят Тиамак, колкото и страховита да беше мисълта да влязат в онова гнездо. И, припомни си тя, беше се срещала с не по-малко лоши неща през последните месеци. Във всеки случай как би могла да живее в мир със себе си, ако предпочетеше безопасността и трябваше цял живот да си спомня стеснителния дребен учен, изоставен при тези потракващи чудовища?
	Кадрах, който явно се страхуваше от гнездото повече от останалите, беше настоявал упорито да почакат до сутринта. Аргументите му изглеждаха състоятелни: нямаше смисъл да се предприема нещо толкова безразсъдно без план, и още по-безсмислено беше да се започва, когато скоро щеше да мръкне. И без това, беше казал Кадрах, щели да им трябват не само оръжия, но и факли, защото макар гнездото да имаше дупки, през които влизаше светлина, кой знае какви тъмни коридори минаваха в центъра му. С това се съгласиха.
	Намериха шумоляща горичка от дебела зелена тръстика край брега на потока и спряха край нея. Мястото беше кално и мокро, но беше и на прилично разстояние от гнездото, което беше достатъчно преимущество. Исгримнур измъкна меча си Квалнир и насече голям сноп тръстика, после с Кадрах изсушиха стъблата над жаравата на лагерния огън. Някои от пръчките заостриха и направиха къси копия. На други разцепиха върха и завързаха с лиани камъни, за да направят нещо като боздугани. Исгримнур се оплакваше от липсата на хубава дървесина и връв, но Мириамел се възхищаваше на работата. Беше много по-успокояващо да влезеш в гнездото дори с такива примитивни оръжия, отколкото с голи ръце. Накрая пожертваха няколко от роклите, които Мириамел беше взела от Селска горичка — накъсаха ги на парцали и ги увиха около останалите тръстикови пръчки. Мириамел пречупи едно листо на дърво, което Тиамак беше нарекъл маслена палма по време на ботаническата си лекция преди няколко дни, после потопи един парцал в сока и го доближи до огъня. Гореше, макар и не като истинско масло за лампи. Миризмата при изгарянето му беше остра и отвратителна. Все пак сокът щеше да държи факлите запалени малко по-дълго, а тя имаше чувството, че ще им трябва всеки миг, който могат да спечелят. Събра наръч листа и втри сока им в парцалите за факли, докато ръцете й така се измазаха, че пръстите й залепнаха.
	Когато нощното небе започна най-после да просветлява, малко преди разсъмване, Исгримнур ги събуди. Решиха да оставят ранения вран в лагера: нямаше смисъл да го вкарват в нови опасности, и без това изглеждаше изтощен. Ако оживееха след опита си да спасят Тиамак, винаги можеха да се върнат за него; ако не, поне щеше да има малкия шанс да оцелее и да се спаси сам.


	Исгримнур измъкна пръта от водата и изтръска калта, полепнала по него.
	— Е, тогава? Какво да правим? Монахът е безполезен.
	— Може и да се намери начин да бъде от полза. — Мириамел многозначително погледна Кадрах. Той гледаше настрани. — Във всеки случай, можем да продължим с изпълнението на първата част от плана си, нали?
	— Предполагам. — Исгримнур изгледа хернистиреца така, като че ли му се щеше да изпробва един от тръстиковите боздугани върху него. После пъхна пръта в ръцете на монаха. — Хайде. Можеш отлично да бъдеш полезен.
	Кадрах избута лодката извън люлеещата се тръстика към откритата среда на потока. Утринното слънце не беше много силно тази сутрин, скрито зад неравна облачна покривка, но въздухът беше дори още по-горещ от предния ден. Челото на Мириамел бе цялото в пот; искаше й се да събере смелост, да пренебрегне крокодилите и да натопи краката си в тъмната вода.
	Те се плъзгаха по водния път, като се опитваха да се прикриват зад тръстиката и дърветата. Гнездото изглеждаше толкова зловещо, колкото и вчера, макар че като че ли по-малко гханти щъкаха отвън. Когато се Приближиха толкова, колкото посмяха, Исгримнур остави лодката на дрейф към външния край на потока, докато обрасъл с дървета завой ги скри напълно от гнездото.
	— Сега ще чакаме — тихо каза той.
	Седяха мълчаливо доста време. Насекомите ги измъчваха. Мириамел, която се боеше да ги пляска, за да не вдига шум, се опитваше да ги хваща с пръсти, когато кацаха, но те бяха прекалено многобройни и твърде настойчиви. Изпохапаха я жестоко. Кожата я сърбеше и пулсираше цялата и това я подлудяваше. Мисълта да скочи във водата и да ги издави всичките наведнъж я завладяваше все повече и повече, докато не започна да й се струва, че всеки момент вече може да не издържи и да я осъществи. Пръстите й стискаха бордовете на лодката. Щеше да е прохладно. Щеше да спре да я сърби. Пък да дойдат крокодилите, проклети да са…
	— Хайде — прошепна Исгримнур. Мириамел вдигна очи.
	На не повече от двайсетина лакътя от тях един гхант слизаше по дълъг клон, който се виеше над водата. Поради членестите му крака движенията му изглеждаха странно непохватни, но той пълзеше бързо и уверено по тънкия люлеещ се клон. От време на време внезапно спираше и ставаше така неподвижен, че какъвто беше сив и покрит с лишеи, заприличваше на част от кората, просто някаква особено голяма шикалка.
	— Бутни — тихо каза Исгримнур на Кадрах. Монахът отблъсна лодката от брега и я пусна свободно по течението към клона. Всички замръзнаха неподвижни.
	Отначало гхантът като че ли не ги забеляза. Когато се приближиха, продължаваше да пълзи по клона, като търпеливо се придвижваше към три птички, кацнали на края му. Както и тварта, която ги преследваше, те сякаш не забелязваха опасността.
	Исгримнур се наведе напред и се напрегна. Гхантът сякаш най-после забеляза лодката, която се носеше бавно към него. Черните му очи блеснаха, когато се завъртя, като се опитваше да разбере дали приближаващият предмет представлява опасност, или е възможна храна. Когато Исгримнур вдигна тръстиковото копие, гхантът явно взе решение: обърна се и се закатери назад към ствола на дървото.
	— Хайде, Исгримнур! — извика Мириамел. Римърът запрати копието с всички сили. Лодката се разлюля предателски от силата на замаха му. Птичките отлетяха от клона, като писукаха и махаха с крила. Вързаното с парче от скъпоценната връв на Тиамак копие изсъска във въздуха и улучи гханта, но не проби черупката му, а отскочи и падна във водата. Силата на удара обаче беше достатъчна, за да събори съществото от клона. То цопна в зелената вода и след миг изплува, като енергично свиваше крака, после започна странно, на тласъци, да плува към брега.
	Кадрах тласкаше лодката с всички сили и бързо настигна създанието. Исгримнур се наведе и го удари силно два пъти с плоското на меча си. Когато то изплува отново, явно престанало да се бори, той омота с въжета изкривения му като хищен нокът крак, така че можеха да го завлекат на брега.
	— Не искам да го качвам в лодката — каза той. Мириамел просто не можеше да не одобри това решение.
	Гхантът изглеждаше мъртъв — черепът му беше пукнат и изпускаше сиво-синя течност, но никой не посмя да го пипне: използваха пръта на лодката, за да го обърнат по гръб върху пясъчния бряг. Камарис остана в лодката, макар че, изглежда, наблюдаваше с толкова любопитство, колкото и останалите.
	Исгримнур се намръщи.
	— Бог да ни е на помощ. Грозни гадини са, нали?
	— Копието ти не можа да го убие. — Надеждите на Мириамел за шансовете им паднаха още по-ниско.
	Исгримнур утешително махна с ръка.
	— Дебело са бронирани тия твари. Копията трябва да се направят малко по-тежки. Цепнат камък в края ще свърши работа. Не се тревожи излишно, принцесо. Ще можем да направим каквото трябва.
	Странно, тя му повярва и се почувства по-добре. Исгримнур винаги се бе отнасял към нея като към любима племенница, дори когато отношенията му с баща й станаха напрегнати, и тя на свой ред му отвръщаше с пълна с обич насмешлива фамилиарност, каквато никога не бе могла да прояви към Елиас. Знаеше, че той ще направи всичко възможно за безопасността им, а възможното за херцога на Елвритшала обикновено беше твърде много. Макар че позволяваше на приятелите и дори на телохранителите си да си правят шеги със свирепия му, но краткотраен гняв и прикритото му добродушие, херцогът беше необикновено способен човек. Мириамел за кой ли път беше признателна, че той е с нея.
	— Дано си прав. — Тя стисна широката му лапа.
	Всички се вторачиха в мъртвия гхант. Сега Мириамел видя, че той има шест крака като бръмбар, а не четири, както беше й се сторило. Двата, които беше пропуснала да види при първия си гхант, бяха мънички, съсухрени, тикнати точно под мястото, където лишената от шия глава се съединяваше със закръгленото тяло. Устата на гадината беше полускрита зад странен четинест ръб и обвивката й беше матова и кожеста като на яйце на морска костенурка.
	— Обърни се, принцесо — каза Исгримнур, като надигна Квалнир. — Няма да ти е приятно да гледаш това.
	Мириамел се усмихна. Какво си мислеше той, че е правила през последната половин година?
	— Давай. Не съм гнуслива.
	Херцогът опря меча в корема на създанието, после натисна. Гхантът се плъзна малко по калта. Исгримнур изсумтя, после подпря тялото с крак и натисна отново. Този път, след моментно усилие, успя да пробие черупката, която се сцепи със слаб пукащ звук. Солено-кисел мирис лъхна нагоре и Мириамел отстъпи назад.
	— Черупките са твърди — каза Исгримнур замислено, — но могат да се пробият. — Той опита да се усмихне. — Тревожех се, че ще трябва да обсаждаме замък с облечени в броня войници.
	Кадрах беше пребледнял, но продължаваше да гледа гханта като омагьосан.
	— Той смущаващо прилича на човек, както каза Тиамак — измърмори монахът. — Но няма да съжалявам твърде много нито за този, нито за останалите, които ще убием.
	— Ще убием? — започна Исгримнур ядосано, но Мириамел отново стисна ръката му.
	— Какво друго може да ни покаже това? — попита тя.
	— Не виждам никакви отровни жила или зъби, така че предполагам, че не хапят като паяците — това вече е облекчение. — Херцогът сви рамене. — Могат да бъдат убити. Черупките им са по-меки от тези на костенурките. Мисля, че това е достатъчно.
	— Тогава е време да вървим — каза Мириамел.


	Кадрах избута лодката до брега. Намираха се само на няколкостотин стъпки от края на гнездото. Досега, изглежда, не ги бяха забелязали.
	— А какво ще правим с лодката? — прошепна Исгримнур. — Дали да я оставим, за да можем да се върнем бързо в нея? — Изражението му стана кисело. — И какво да правим с тоя проклет монах?
	— Ето какво мисля — прошепна на свой ред Мириамел. — Кадрах, ако държиш лодката в средата на потока, докато не излезем, можеш да дойдеш право пред гнездото и да ни вземеш. Сигурно ще бързаме много — каза тя леко иронично.
	— Какво?! — Исгримнур се мъчеше да сдържа гласа си, но успя само донякъде. — Каниш се да оставиш този страхливец в нашата лодка, свободен да отплува, ако му хрумне? Свободен да ни зареже тук? Не, в името на Ейдон, ще го вземем с нас — вързан и със запушена уста, ако трябва.
	Кадрах стисна здраво пръта, кокалчетата на ръцете му побеляха.
	— По-добре ме убийте преди това — каза дрезгаво той. — Защото ще умра, ако ме завлечете вътре.
	— Стига, Исгримнур. Той може да не е в състояние да влезе в гнездото, но никога няма да ни изостави тук. Не и след всичко, което преживяхме с него. — Тя се обърна и отправи към монаха многозначителен поглед. — Би ли ни изоставил, Кадрах?
	Той я изгледа внимателно, сякаш подозираше някакъв номер, после каза:
	— Не, господарке. Няма да ви изоставя, каквото и да мисли херцог Исгримнур.
	— И защо трябва да те оставя да вземаш такова решение, принцесо? — Исгримнур беше ядосан. — Каквото и да смяташ, че знаеш за този човек, ти каза също и че те е отвлякъл и те е продал на враговете ти.
	Мириамел сбърчи чело. Това беше вярно, разбира се — а тя не беше казала всичко на Исгримнур. Не беше споменала за опита на Кадрах да избяга и да я изостави на кораба на Аспитис, което сигурно нямаше да натежи в негова полза. Откри, че се чуди защо е толкова сигурна, че може да имат доверие на Кадрах да ги чака, но безполезно: отговор нямаше. Тя просто вярваше, че той ще е тук, когато излязат… ако излязат.
	— Наистина имаме твърде малък избор — каза тя на херцога. — Освен ако не го принудим да дойде с нас — а ще е достатъчно трудно да намерим пътя и да свършим каквото трябва и без да влачим пленник със себе си — ще трябва да го завържем някъде, за да не му позволим да вземе лодката. Не виждаш ли, Исгримнур, че предлагам най-добрия начин? Ако оставим лодката празна, дори ако се опитаме да я скрием от гхантите… кой знае какво може да стане!?
	Исгримнур мисли доста дълго. Брадатите му челюсти се движеха, сякаш предъвкваше различните възможности.
	— Добре — каза той най-после. — Може и да си права. Но ако не си тук, когато ни потрябваш — той заплашително се извърна към Кадрах, — един ден ще те намеря и ще ти строша костите. Ще те изям като кокошка.
	Кадрах тъжно се усмихна.
	— Сигурен съм, че ще го направиш, херцог Исгримнур. — Монахът се обърна към Мириамел. — Благодаря ти за доверието, господарке. Не е лесно да си човек като мен.
	— И аз така си мисля — изръмжа Исгримнур. — Иначе щеше да има повечко като теб.
	— Мисля, че всичко ще е наред, Кадрах — каза Мириамел. — Но се моли за нас.
	— Ще се моля на всички богове, които познавам.
	Херцогът, все още гневно мърморещ, изби искра с огнивото си и запали една от факлите. Останалите затъкнаха зад коланите си, докато не станаха бодливи като таралежи. Мириамел носеше боздуган и едно от утежнените копия, както и Камарис, който разсеяно се занимаваше със своите оръжия, докато тя и Исгримнур се подготвяха. Херцогът пъхна Квалнир в ножницата на кръста си и стисна две копия.
	— Тръгваме на бой с тояги — измърмори той. — Да се бием с буболечки.
	— От това ще излезе гадна песен — каза шепнешком Мириамел. — Пък може и да е славна. Ще видим. — Тя се обърна към стареца. — Сър Камарис, отиваме да помогнем на Тиамак. Твоя приятел — нали го помниш? Той е там, вътре. — Тя посочи с копието си тъмната грамада, която се мержелееше между дърветата. — Трябва да го намерим и да го измъкнем. — Тя се вторачи в равнодушното му лице. — Мислиш ли, че разбира, Исгримнур?
	— Той си е загубил разума… но не толкова, колкото изглежда, смятам. — Херцогът се хвана за един нисък клон и влезе във водата, дълбока до пищялките му. — Хайде, принцесо, ела, ще ти помогна. — Той я вдигна и я остави на брега. — Джосуа никога няма да ми прости, ако ти се случи нещо. Все още мисля, че е лудост да те вземам в гнездото, особено пък когато тоя монах остава зад нас в безопасност.
	— Трябвам ти — отвърна тя. — Ще е доста трудно дори за трима.
	Исгримнур поклати глава неуверено.
	— Просто стой зад мен.
	— Добре, чичо Исгримнур.
	Щом Камарис зашляпа към брега, Кадрах започна да отблъсква лодката към по-дълбоката вода.
	— Спри — каза Исгримнур. — Изчакай поне докато влезем вътре. Няма нужда да привличаме вниманието им, преди да сме готови.
	Кадрах кимна и спря лодката с пръта.
	— Бъдете благословени всички — каза меко той. — Успех!
	Херцогът изсумтя и се шмугна в гъсталака. Ботушите му жвакаха в калта. Мириамел кимна на Кадрах, после хвана Камарис за ръка и го поведе след херцога.
	— Успех! — повтори Кадрах. Говореше шепнешком и май никой от тях не го чу.
	— Виж! — пошушна Мириамел. — Ето един доста голям!
	Тихо бръмчене изпълваше въздуха. Вяха много близо до гнездото, толкова близо, че ако Мириамел дръзнеше да протегне ръка от скривалището им в гъсталака от цъфнали храсти, почти щеше да го пипне. С приближаването си към огромната постройка от кал те бързо разбраха, че повечето от вратите — всъщност просто дупки в стените — са прекалено малки да влезе дори принцесата, да не говорим за едрия Исгримнур.
	— Добре — каза херцогът. — Тогава да идем до него. — Той посегна към факлата, после спря и направи знак и на другите да спрат. На няколко лакътя от тях два гханта изпълзяха покрай гнездото. Макар че вървяха един зад друг, те потракваха и съскаха, сякаш разговаряха. Мириамел отново се изуми колко са умни тези твари. Гхантите вървяха на всичките си четири членести крака и цъкаха. Тримата ги изчакаха да се скрият зад ъгъла на огромното гнездо.
	— Сега. — Исгримнур взе забодената в калта факла. Беше я забучил зад себе си, така че широката му фигура да скрива светлината й. Дори на утринното слънце пламъкът караше Мириамел да се чувства малко по-спокойна.
	След като предпазливо се огледа във всички посоки, херцогът приведен бързо отиде до гнездото и се вмъкна в отвора. След миг се подаде и повика Мириамел и Камарис.
	Мириамел се поколеба, преди да го последва вътре; пое си дълбоко дъх, сякаш се гмурваше във вода. Тя разбираше по-добре решението на Кадрах, отколкото своето собствено. Вътре сигурно гъмжеше от онези пълзящи цъкащи многокраки твари… Коленете й омекнаха. Как щеше да влезе в тая черна дупка? Но Тиамак беше вътре, сам с гхантите. И може би викаше за помощ в тъмното…
	Мириамел преглътна и се вмъкна в гнездото.
	Озова се в кръгъл коридор, широк колкото да мине с разперени ръце и малко по-висок от ръста й. Исгримнур се беше навел, а Камарис, който следваше Мириамел, трябваше да се превие още повече. Стените от кал бяха бодливи от хлабаво прикрепени камъни и парчета разцепени пръчки, всичките покрити с бледа пяна, която приличаше на слюнка. Тунелът беше тъмен, пълен с влажни изпарения, и миришеше на гниещи растения.
	— Уф! — Мириамел сбърчи нос. Сърцето й биеше силно. — Не ми харесва.
	— Знам — прошепна Исгримнур. — Отвратително е. Хайде да видим каквото можем.
	Тръгнаха по криволичещия коридор, като се хлъзгаха в калта. Мириамел усети, че смелостта й започва да се изпарява. Какво толкова упорито се мъчеше да си докаже? Това не беше място за момиче. Не беше място за никого.
	— Мисля, че Кадрах беше прав. — Тя се опита да скрие треперенето на гласа си.
	— Никой разумен човек не би пожелал да дойде тук — каза тихо херцогът, — но не това е въпросът. Пък и ако е зле само колкото сега, ще се радвам. Боя се, че тунелът може да стане по-нисък и тогава ще трябва да вървим на колене.
	Мириамел си представи как я гонят препускащи гханти, а тя не може да хукне и да избяга. Погледна матово проблясващите стени на тунела и потрепери.
	Светлината от входа помръкваше, тъй като няколко завоя вече бяха останали зад тях. Миризмата на гнило стана по-силна, придружена от остра воня на плесен, сладникава до гадене. Мириамел пъхна боздугана в колана си и запали една от факлите си от факлата на Исгримнур, после запали още една и я подаде на Камарис. Той я взе кротко като дете, на което са подали коричка хляб. Мириамел му завиждаше за идиотското спокойствие.
	— Къде са гхантите? — прошепна тя.
	— Не си търси белята. — Исгримнур направи във въздуха знака на Дървото с факлата си.
	Коридорът завиваше и завиваше, сякаш вървяха в червата на гигантско животно. След още няколко жвакащи стъпки те стигнаха до място, където друг тунел пресичаше техния. Исгримнур спря и се ослуша.
	— Струва ми се, че чувам шум. — Херцогът посочи едното разклонение. Наистина оттам се чуваше глухо бръмчене.
	— Но към него ли да вървим, или обратно? — Мириамел се мъчеше да отвее задушаващия дим на факлата от лицето си.
	— Смятам, че Тиамак и другите пленници, ако има такива, ще са в центъра на това нещо. Казвам да вървим към шума. Не че ми харесва — добави той, посегна и начерта кръг в пяната с едно от тръстиковите си копия; пяната падна и се видя калната стена под нея. — Не трябва да забравяме да бележим пътя си.
	В новия коридор пяната по стените беше по-гъста. На места висеше от тавана на тунела на лепкави, подобни на въжета повлекла. Мириамел полагаше всички усилия да избягва докосването им, но нямаше как да избегне дишането. Усещаше осезаемо как влажният неприятен въздух се желира в гърдите й. Все пак, казваше си тя, нямаше сериозна причина да се оплаква: бяха в гнездото вече доста отдавна и все още не бяха срещнали някой от обитателите му. Това само по себе си беше невероятен късмет.
	— Това място съвсем не изглежда толкова огромно отвън — каза тя на Исгримнур.
	— Първо, ние въобще не видяхме задната му страна. — Той внимателно прескочи кълбо бледа мръсотия на пода. — И ми се струва, че тези тунели се затварят като примка всеки в себе си. Обзалагам се, че ако минем през стената… — той бодна пяната с копието си и тя изсъска и шупна, — ще намерим друг тунел от онази страна.
	— В кръг и в кръг. Все по-навътре и по-навътре. Като в раковина — пошепна Мириамел. Беше повече от замайващо да си мислиш за такава безкрайна спирала от кал и мрак. Тя се насили да се пребори с надигащата се паника.
	— И все пак…
	Пред тях нещо помръдна.
	Гхантът явно беше влязъл от друг страничен отвор. Сви се неподвижно в средата на тунела като зашеметен. Исгримнур също замръзна за миг, после бавно тръгна напред. Гхантът, макар да нямаше нищо, което би могло да се нарече лице, ги гледаше вторачено как приближават; малките крачета под главата му се изпъваха и свиваха. Изведнъж той се обърна и хукна по тунела. Исгримнур се подвоуми за миг, след това тежко затича след него, като се мъчеше да пази равновесие, после спря и запрати копието си, но внезапно се олюля и изохка от болка. Сърцето на Мириамел задумка.
	— По дяволите! Ударих си главата. Внимавайте, проклетият таван е нисък! — Той разтри челото си.
	— Улучи ли го?
	— Мисля, че да. Не мога още да го видя. — Той отиде малко напред. — Да. Мъртъв е — или поне така изглежда.
	Мириамел надникна иззад широките му рамене. Гхантът лежеше в калта на коридора, копието на Исгримнур стърчеше от бронята на гърба му. От раната се процеждаше тънка струйка течност. Членестите крака потрепнаха няколко пъти, после бавно замряха. Камарис пристъпи напред, протегна дългата си ръка и обърна животното. Образът на гханта в смъртта беше толкова безизразен, колкото и в живота. Старецът — лицето му беше замислено — загреба шепа кална пръст от пода и я пусна върху гърдите на гадинката. „Странен жест“, помисли си Мириамел.
	— Хайде — измърмори Исгримнур.
	Новият тунел не криволичеше толкова, колкото първия. По-скоро се спускаше стръмно надолу, бабунест и прогизнал. Стените му бяха така неравни, че сякаш бяха прогризани в калта от чудовищни челюсти. Като гледаше блестящите повлекла пяна, Мириамел реши, че тази мисъл не е много приятна.
	— По дяволите — каза внезапно Исгримнур. — Заклещих се.
	Ботушът му беше затънал дълбоко в жвакащата кал на пода. Мириамел му подаде ръка, за да се опре, докато се мъчеше да се измъкне. Ужасна воня се надигна от разбутаната кал и мънички влажни създания, извадени на светлината от усилията на Исгримнур, бързо се заровиха отново. Херцогът, въпреки всичките си усилия, сякаш потъваше още по-дълбоко.
	— Това е като плаващите пясъци, за които говореше Тиамак. Не мога да се измъкна. — В гласа на Исгримнур звучеше паника.
	— Най-обикновена кал. — Мириамел се мъчеше да говори спокойно, но не можеше да не се пита какво ще стане, ако гхантите внезапно ги нападнат. — Остави си ботуша, ако трябва.
	— Целият ми крак е, не само ботушът. — Наистина, единият му крак вече беше потънал до коляното, а другият беше до глезена в лепкавата тиня. Миризмата на мърша ставаше все по-силна.
	Камарис пристъпи напред, след това здраво опря краката си от двете страни на крака на Исгримнур И го хвана с двете си ръце. Мириамел се молеше предателската кал да е само малко. Ако не, и двамата можеха да се заклещят. Какво щеше да прави тя тогава?
	Старият рицар дръпна. Исгримнур изохка от болка, но кракът му не се освободи. Камарис дръпна пак с такова напрежение, че жилите на врата му се опънаха като въжета. С жвакащ звук кракът на Исгримнур се измъкна и Камарис извлече херцога до по-твърд участък.
	Той постоя приведен известно време, като изучаваше топката кал под коляното си.
	— Просто залепнах — каза той; дишаше тежко. — Залепнах. Да вървим нататък. — Страхът не беше изчезнал напълно от гласа му.
	Зажвакаха напред, като се мъчеха да стъпват на най-сухите места. От дима на факлите и вонята на калта на Мириамел й прилошаваше, затова почти се зарадва, когато тесният коридор най-после се отвори към по-широко помещение, нещо като пещера, в която бялата пяна висеше като сталактити. Влязоха предпазливо в нея, но и тя изглеждаше празна като тунела. Докато я прекосяваха, заобикаляйки големите локви, Мириамел погледна нагоре.
	— Какви са тези? — попита тя и сви вежди. Грамадни слабо светещи торби висяха от тавана неприятно близо до главите им. Всяка беше дълга колкото хамак, с тънки паяжинести бели пипала, провисващи от центъра — пискюлести ресни, които се поклащаха мързеливо в топлия въздух, издигащ се над факлите.
	— Не знам, но не ми харесват — отвърна Исгримнур с отвратена гримаса.
	— Мисля, че са торби за яйцата им. Като яйцата на паяците, които намираме в основата на листата.
	— Не съм разглеждал особено основите на листата — измърмори херцогът. — И не ми се гледат тези тук повече, отколкото трябва.
	— Не трябва ли да направим нещо? Да ги убием ли? Да ги изгорим?
	— Не сме тук, за да избием всички тези буболечки — отвърна Исгримнур. Дошли сме, за да намерим нашия малък блатен приятел, после си тръгваме. Само Бог знае какво би могло да стане, ако започнем да си играем с тези неща.
	Бързо прекосиха до другата страна на голямата камера, където тунелът възвръщаше предишните си размери. Мириамел, подтикната от ужасно любопитство, се обърна назад. В избледняващата светлина на факлите й се стори, че вижда тъмно движение в една от торбите, сякаш нещо дращеше с лапи по бялата като ларва обвивка и се мъчеше да излезе. Съжали, че беше погледнала.
	След две-три крачки коридорът зави и се озоваха пред половин дузина гханти. Някои се бяха покатерили по стените на тунела и сега увиснаха, тракайки от явна изненада. Другите бяха приклекнали на пода, изкаляните им черупки проблясваха матово на светлината от факлите. Сърцето на Мириамел подскочи.
	Исгримнур пристъпи напред и размаха Квалнир. Мириамел преглътна с мъка, последва го и вдигна факлата си. След няколко секунди цъкаща нерешителност гхантите се обърнаха и запълзяха по тунела.
	— Те се плашат от нас! — окуражи се Мириамел.
	— Може би — каза Исгримнур. — Или може би отиват да съберат приятелите си. Да вървим. — Той закрачи бързо, свил глава в раменете си под ниския таван.
	— Но това е посоката, където те отидоха — посочи Мириамел.
	— Казах, че ни трябва центърът на това проклето място.
	Минаха покрай множество странични тунели, но Исгримнур изглеждаше сигурен къде отива. Бръмченето продължаваше да се засилва и Мириамел я заболя главата. Минаха през още две камери за яйца — ако наистина бяха такива: Мириамел вече не изпитваше ни най-малко желание да ги гледа.
	Излязоха в централната камера толкова внезапно, че едва не паднаха от устието на тунела по калния склон право в огромно гъмжило гханти.
	Помещението беше огромно и тъмно. Факлите на Мириамел и спътниците й хвърляха единствената светлина, но тя беше достатъчна да разкрие огромната пълзяща орда, слабото потрепване на черупките, когато гхантите се катереха един върху друг в мрака на дъното на камерата, нямото проблясване на безбройните им очи. Камерата беше широка един хвърлей, със стени от загладена кал. Целият под беше покрит с многокраки същества, стотици и стотици гханти.
	Бръмченето, което се надигаше от гъмжащата маса, тук беше по-силно, пулсиращи звучни удари, толкова мощни, че Мириамел ги усещаше със зъбите си и с костите на черепа си.
	— Майко на Усирис — изруга Исгримнур.
	Мириамел стоеше замръзнала и замаяна.
	— К-к-какво… — Тя преглътна жлъчка и опита пак. — Какво… ще правим?
	Исгримнур се наведе и се огледа. Стотиците гханти сякаш не ги бяха забелязали, макар че най-близките бяха само на няколко лакътя: изглеждаха заети с някакви ужасни и всепоглъщащи действия. Мириамел се мъчеше да овладее дишането си. Може би снасяха тук яйцата си и, в силната хватка на Природата, не забелязваха натрапниците.
	— Какво е онова в средата? — попита Исгримнур, гласът му трепереше. — Онова, около което са се струпали всички?
	Мириамел се напрегна да види, макар че в този момент не искаше да гледа нищо. Беше като най-лошата картина от ада — гърчеща се купчина кални същества без надежда или радост, безцелно ритащи крака, дращене на черупки — и ужасното бръмчене, непрестанният скърцащ звук на струпаните гханти. Мириамел замига и се насили да се съсредоточи. В центъра, където дейността изглеждаше най-ревностна, имаше редица бледи блестящи буци. Най-близката имаше тъмно петно отгоре, което като че ли се движеше. Трябваше й миг да разбере, че петното е глава — човешка глава.
	— Това е Тиамак! — промълви тя ужасена. Догади й се. — Облепен е в нещо ужасно — като пудинг. О, Елисия, трябва да му помогнем!
	— Шшшт! — Исгримнур, потресен не по-малко от нея, й направи знак да мълчи. — Мисли. Трябва да помислим.
	Малката топчица, която беше главата на Тиамак, започна да мърда над гадното желе. Докато Мириамел и Исгримнур гледаха слисани, устата се отвори и Тиамак завика с висок глас. Но вместо думи това, което излизаше, беше измъченият звук на бръмчащата, потракваща реч на гхантите — нещо толкова жестоко неподходящо да излезе от устата на човек, че Мириамел избухна в сълзи.
	— Какво са му направили? — извика тя. Изведнъж нещо зад нея се раздвижи, вълна от топъл въздух; една факла профуча покрай нея, после пламъкът заподскача по склона към пода и гъмжащата маса гханти.
	— Камарис! — извика Исгримнур, но старецът вече си пробиваше път през гхантите, като размахваше факлата като коса. Силното бръмчене секна, но все още кънтеше в ушите на Мириамел. Гхантите около Камарис забръмчаха остро, други от огромното сборище подеха тревожните викове. Високият старец газеше през тях както господарят на хрътки идва, за да измъкне лисицата. Възбудените твари се блъскаха в краката му, някои се вкопчваха в наметалото и панталоните му дори когато той отмахваше други с боздугана си.
	— О, Боже, помогни ми, той не може да го направи сам! — изпъшка Исгримнур и тръгна надолу по хлъзгавата кал, разперил ръце за равновесие, като викна на Мириамел:
	— Стой там!
	— Идвам с теб — извика в отговор тя.
	— Не, по дяволите! — изкрещя херцогът. — Стой там с факлата, за да намерим пътя си обратно през тунела! Ако изгубим светлината, с нас е свършено!
	После вдигна Квалнир над главата си и го стовари върху най-близките гханти. Последва ужасен кух звук. Херцогът продължи напред в гъмжилото и ударите на меча му заглъхнаха в силното бръмчене.
	А после бръмченето спря. Чуваха се само отривистите скърцания на вбесените гханти — и ужасен хор от влажно тракане. Мириамел се опита да разбере какво става, но Исгримнур вече беше загубил факлата си и беше само тъмна сянка посред кипящата маса от черупки и мърдащи крака. Някъде по-близо до средата факлата на Камарис все още прорязваше въздуха като огнено знаме, докато той газеше към Тиамак.
	Мириамел беше ужасена, но бясна. Защо да чака, докато Исгримнур и Камарис рискуват живота си? Те бяха нейни приятели! И какво щеше да стане, ако умряха или ги заловяха? Тогава щеше да остане сама и да търси път навън, преследвана от тези страховити твари. Глупаво! Нямаше да стои и да чака. Но какво би могла да направи?
	„Помисли, момиче, помисли“ — каза си тя, докато нервно се надигаше на пръсти и се опитваше да види дали Исгримнур е още на крака. Какво да направи? Какво?
	Не можеше да чака повече. Беше прекалено ужасяващо. Тя измъкна останалите две факли от пояса си и ги запали. После ги забоде в калта от двете страни на отвора на тунела, пое си дълбоко дъх и тръгна след Исгримнур. Краката й бяха толкова несигурни, че я беше страх да не падне. Обхвана я усещане за нереалност: това не можеше да е тя. Кожата й беше настръхнало студена. Никой със здрав разум не би слязъл в тази вълча яма. Но някак си обутите й в ботуши крака продължаваха да вървят.
	— Исгримнур! — изпищя тя. — Къде си?
	Студени кални крака се вкопчваха в нея — хитинови крака, като оживели клони. Съскащите твари бяха навсякъде: валчести глави се бутаха в краката й; отново започна да й се гади. Тя риташе като кон и се мъчеше да ги отблъсне. Челюсти се вкопчиха в крака й и един гхант увисна на ботуша й. Факлата моментално освети мишената й, която блестеше като мокър камък. Тя вдигна късото си копие, като едва не изпусна факлата, която стискаше в същата ръка, и го заби надолу с всичка сила. Острието потъна в нещо, което задоволително поддаде. Когато измъкна копието, челюстта се отпусна.
	Беше по-лесно да размахва боздугана, но той явно не убиваше тварите. При всеки удар те падаха и се премятаха, но след миг се връщаха, дращеха, хапеха, по-лоши от всякакъв кошмар. След малко тя го пъхна в колана си и хвана факлата с лявата си ръка. Цапардоса един гхант в муцуната и капки от горящия мазен сок го изпръскаха. Тварта изпищя като свирка на шут и се зарови в калта, но следващата се покатери по потрепващата й черупка и зае мястото й. Мириамел извика от страх и отвращение и я ритна. Армията гханти нямаше край.
	— Мириамел! — викна Исгримнур някъде пред нея. — Къде си?
	— Тук! — извика тя; гласът й заплашваше да се превърне в писък. — О, бързай! Бързай! Бързай!
	— Казах ти да стоиш горе! — извика той. — Камарис се връща! Виж факлата!
	Тя мушна едно от съществата пред себе си, но копието само одраска черупката му. В кипящата маса пред нея изведнъж проблесна пламък.
	— Виждам го!
	— Идваме! — Гласът на херцога едва се чуваше през тракането на гхантите. — Стой на място и размахвай факлата!
	— Тук съм — изкрещя тя. — Ето ме!
	Морето черупчести твари като че ли пулсираше, сякаш някаква вълна преминаваше през него. Светлината на факлата се клатушкаше над тях, приближаваше се. Мириамел се бореше отчаяно — все още имаше шанс! Размаха факлата ниско, за да задържи нападателите си на разстояние. Ноктест крак обаче я сграбчи и тя изсъска в калта и угасна. Мириамел остана на тъмно и бясно заразмахва копието.
	— Насам! — изпищя тя. — Факлата ми угасна!
	Нямаше отговор от Исгримнур. Всичко беше загубено. За миг Мириамел се запита дали би могла да се самоубие с копието — категорично не биваше да им се остави жива…
	Нещо сграбчи ръката й. Тя с писък се опита да се изтръгне, но не можа.
	— Аз съм! — извика Исгримнур. — Не ме боди! — Той я привлече до дебелия си корем и извика Камарис, който все още беше далече от тях. Факлата се приближи; гхантите танцуваха в светлината й като водни капки по камък.
	— Оставих факли на входа. — Мириамел се обърна да ги види, но нещо сграбчи наметалото й. — Там! — Тя разбра, че Исгримнур не може да види какво му показва; ритна и щипците я пуснаха. — Зад теб!
	Исгримнур я грабна като вързоп и я пренесе на няколко крачки — разчистваше пътя с Квалнир. Пробиха стената на бръмчащите твари и стъпиха на склона.
	— Трябва да изчакаме Камарис.
	— Той идва — измуча Исгримнур. — Върви!
	— Взел ли е Тиамак?
	— Върви!
	Като се хлъзгаше — напредваше твърде бавно, — Мириамел почти пълзеше в калта към светлината на двете факли. Чуваше задъханото дишане на Исгримнур зад себе си, чуваше глухото блъскане на стоманата на Квалнир върху черупките на преследвачите им. Когато стигна горе, грабна двете факли и ги измъкна от калта, после се обърна, готова да се бие отново. Исгримнур беше точно зад нея; блещукащата факла на Камарис беше точно под склона.
	— Бързай! — извика тя надолу. Факлата спря, после се размаха силно, сякаш Камарис я използваше, за да разгонва пълчищата, докато се катери. Тя вече виждаше косата му — сияеше сребристожълта в светлината на пламъците.
	— Помогни му! — умолително се обърна тя към Исгримнур.
	Херцогът слезе няколко стъпки надолу; Квалнир свистеше в размазана дъга и след миг Камарис беше освободен и двамата с Исгримнур с препъване и подхлъзване стигнаха до тунела. Камарис беше загубил оръжието си. Тиамак, покрит с бяло желе и явно в безсъзнание, висеше на рамото му. Мириамел втрещено загледа отпуснатите черти на врана.
	— Върви, дявол да го вземе! — Исгримнур я бутна към тунела. Тя откъсна очи от лепкавия Тиамак и затича, като размахваше горящата факла; сенките подскачаха и се щураха бясно по тъмните стени.
	Подът на камерата зад тях като че ли изригна — гхантите хукнаха да ги преследват. Исгримнур се вмъкна в тунела; маса сърдито тракащи сенки го последва — вълна от бронирана плът. Преследващите гханти можеха да хванат херцога и спътниците му всеки момент, но бяха толкова много, че запълваха прохода почти изцяло и си пречеха. Задните напираха да си проправят път и след миг устието на тунела беше задръстено с щъкащи, размахващи крака тела.
	— Води! — извика херцогът.
	Не беше лесно да върви бързо с наведена глава и прегърбена, а и калният под беше коварен дори ако вървиш бавно. Мириамел падна няколко пъти и лошо си изви глезена. Едва усещаше болката, но една смътна част от съзнанието й разбираше, че ако оцелее, със сигурност ще я почувства по-късно. Правеше всичко възможно да намира белезите, които Исгримнур толкова добросъвестно беше драскал по пенестите стени, но след няколкостотин крачки с ужас разбра, че е пропуснала един завой. Знаеше, че досега трябваше да са минали поне през едната камера за яйца, но вместо това бяха все още в един от безличните тунели, и той слизаше надолу, докато по обратния си път те трябваше да се изкачват!
	— Исгримнур, загубихме се! — Тя тръгна по-бавно. Държеше факлата близо до капещите стени и отчаяно търсеше нещо познато. Чуваше тежките стъпки на Камарис зад гърба си.
	Римърсгардецът изруга и после викна:
	— Не спирай! Тичай!
	Мириамел ускори крачка. Всяко вдишване бодеше дробовете й с остри игли. Вече сигурна, че са се загубили, тя избра следващия от напречните тунели, който като че ли водеше нагоре. Наклонът не беше голям, но хлъзгавата кал правеше изкачването трудно. През накъсаното си дишане чуваше тракането на гхантите — беше все по-близо.
	Стигнаха друг тунел, минаващ перпендикулярно на техния, но точно когато малко й олекна, пълчище гханти нахълта в тунела под тях. Мириамел се поколеба само за миг, преди да тръгне надясно. Задъхваше се. Дори дишането на Камарис вече беше станало шумно, свистящо. Няколко от най-бързите гханти стигнаха до Исгримнур, който завършваше колоната. Като изрева от гняв и отвращение, херцогът замахна с Квалнир; съскайки, гхантите се катурнаха назад в кипящата маса на събратята си.
	Преди Мириамел да измине и петдесетина крачки по новия коридор, гхантите стигнаха края на наклона зад тях и заляха тунела. По равна почва те вървяха още по-бързо, подскачаха напред с ужасяваща скорост. Някои дори тичаха по стените.
	— Трябва да се обърнем и да се бием — задъхано каза Исгримнур.
	— О, Боже милостиви, не! — извика Мириамел. — Чувам още от тях и пред нас! — Това беше кошмар, страхотен, безкраен кошмар. — Исгримнур, ние сме в капан!
	— Спри, по дяволите! Спри! Ще се бием тук!
	— Не! — Мириамел беше ужасена. — Ако спрем тук, ще трябва да се бием и с двете пълчища, отпред и отзад. Да бягаме!
	Тя направи още няколко крачки, но усети, че никой не я следва. Обърна се и видя Исгримнур, вторачен мрачно в гхантите зад тях — те бяха забавили ход, когато плячката им бе спряла, и сега напредваха предпазливо. Броят им нарастваше непрекъснато, тъй като нови и нови се изкатерваха от по-ниския коридор. Мириамел се обърна и видя танцуващи светли точки — лъскавите безжизнени очи на гхантите там отразяваха светлината на факлата.
	— О, милостива Елисия — прошепна Мириамел, окончателно сломена. Камарис, който стоеше до нея, беше вперил поглед в пода, сякаш размишляваше над нещо странно, но не ужасно важно. Тиамак лежеше на рамото му със затворени очи и отворена уста като заспало дете. Сърцето на Мириамел трепна. Беше искала да спасят блатния човек… щеше да е толкова хубаво да го спасят…
	Исгримнур внезапно изрева, обърна се и за пълно смайване на Мириамел изрита стената с всичка сила. Обхванат от някаква луда безнадеждност, той блъскаше с подметката си отново и отново.
	— Исгримнур! — започна Мириамел, но в този момент ботушът на херцога проби ронливата стена и направи дупка колкото главата му. Той ритна пак и се откърти друго парче.
	— Помогни ми! — изръмжа Исгримнур. Мириамел пристъпи напред, но преди да успее да му помогне, новият му удар откърти голяма буца. Сега в стената имаше дупка, широка почти два лакътя, и зад нея имаше само чернота.
	— Влизай! — викна херцогът. На десетина крачки от тях гхантите тракаха бясно. Мириамел пъхна факлата в дупката, след това вмъкна главата и раменете си, почти сигурна, че безброй нокти веднага ще се вкопчат в нея. Тя се промъкна през отвора, като се молеше там да има твърда почва, да не пропадне в нищото. Ръцете й напипаха мръсотията на пода на друг тунел. Тя огледа празния проход, после се обърна да помогне на другите. Камарис бутна отпуснатото тяло на Тиамак към нея. Тя едва не го изпусна — лекият вран беше натежал ужасно от хлъзгавата тиня, с която беше покрит. Старият рицар го последва, после се провря и Исгримнур. Дупката се изпълни с протегнати крака на гханти, твърди и лъскави като полирано дърво.
	Квалнир засвистя и краката бързо се дръпнаха. Тракането на гхантите обаче продължаваше да се усилва.
	— Ще минат, не мога да ги спра — изпъхтя херцогът.
	Мириамел се вторачи в отвора. Вонята на гхантите беше силна, както и грубият шум, който вдигаха, като се търкаха един в друг. Събираха се за ново нападение и бяха съвсем близо до тях.
	— Дай ми ризата си — изведнъж каза тя на Исгримнур. — И неговата също. — Тя посочи Камарис.
	Херцогът я погледна, сякаш разтревожен, че може да е загубила разсъдъка си. После бързо смъкна окъсаната си риза и й я подаде. Мириамел я вдигна над пламъка на факлата да я запали — оказа се подлудяващо бавно, тъй като ризата беше влажна и опръскана с кал — след това с върха на копието си я натика в дупката в стената. Изненадано съскане и тихи клъцващи шумове долетяха откъм гхантите. Мириамел пъхна в дупката и ризата на Камарис. Когато и тя се запали, взе и дебелото наметало на Исгримнур и го натъпка при тях.
	— Сега да бягаме — каза тя. — Май не обичат огъня. — Изненада се колко е спокойна, макар и леко замаяна. — Но това няма да ги забави много.
	Камарис грабна Тиамак и забързаха напред. При всеки завой избираха коридора, който се изкачваше нагоре. Още два пъти пробиваха дупки в стените и душеха в тях като ловни кучета за въздух отвън. Най-после откриха тунел, който, макар и по-нисък и по-тесен от много други, през които бяха минали, изглеждаше малко по-свеж.
	Врявата на преследването се беше подновила, макар че все още нито една твар не се беше мярнала пред погледа им. Мириамел не обръщаше внимание на желатиноподобната пяна в ниския тунел. Светли повлекла падаха мокро по лицето й и цапаха косата й. Една къдрица се лепна на устните й и преди да успее да я изплюе, тя усети гаден горчив вкус. При следващия завой тунелът внезапно се разшири и след още няколко залитащи крачки те завиха зад друг ъгъл и се озоваха сред море от светлина, плисната над калта.
	— Дневна светлина! — извика Мириамел. Никога не й се беше радвала повече.
	Затичаха. Тунелът зави отново и се изправиха пред дупка в стената — и отвъд нея беше небето, сиво и мрачно, но все пак небе, славното небе. Мириамел се хвърли напред, покатери се през дупката и излезе на кръгла площадка, обсипана с буци кал.
	Дървета се полюшваха под тях, толкова зелени и преплетени, че притъпеното от мръсотия съзнание на Мириамел едва ги възприемаше. Стояха почти на върха на гнездото. На някакви си двеста лакътя пред тях беше каналът, спокоен като огромна змия. Но никаква лодка не ги чакаше там.
	Камарис и Исгримнур излязоха след нея на покрива на гнездото.
	— Къде е монахът? — изрева Исгримнур. — Проклятие! Проклятие! Знаех си, че не може да му се вярва!
	— Това вече няма значение — каза Мириамел. — Трябва да слезем оттук.
	Намериха път надолу към по-нисък покрив — тънък кален ръб, по който успяха да стигнат до сигурността на следващото ниво. После продължиха от покрив на покрив, като се движеха към фасадата на гнездото. Когато почти стигнаха земята, десетина гханти изскочиха от дупката до върха на гнездото.
	— Ето ги! — изхриптя Исгримнур. — Скачайте!
	Но преди Мириамел да скочи, цяло пълчище гханти се изсипа от един от най-големите предни входове и се струпа като възбуден рояк право под тях. Смъртна, ужасна умора обхвана Мириамел. Да са толкова близко и… Не беше честно!
	— Свети Ейдон, спаси ни! — изпъшка херцогът. — Дръпни се, Мириамел! Ще скоча пръв.
	— Не! — извика тя. — Твърде много са!
	— Не можем да останем тук. — И наистина, другите гханти се смъкваха пъргаво от върха на гнездото, многокраки като паяци, чевръсти като маймуни. Тракаха от нетърпение и черните им очи святкаха.
	Ярка линия внезапно проряза плажа. Стресната, Мириамел погледна към гхантите долу — те диво се мятаха. Пронизителните им писукания бяха още по-остри и безумни отпреди, няколко като че ли бяха се запалили. Какво ставаше? Лодката се беше показала. Кадрах стоеше разкрачен на носа и държеше нещо, което приличаше на голяма факла — горният й край гореше ярко.
	Докато Мириамел гледаше с нямо изумление, монахът замахна и топка огън изскочи от края на факлата, прелетя над водата и падна сред гхантите. Пламтящото кълбо избухна и пръсна парцали огън, които се лепяха по тварите като запален туткал. Някои от пламналите гханти започнаха да свистят като попарени омари, други се мятаха напред-назад, раздираха безсмислено собствената си броня, тракаха и трещяха като строшени колела на каруца. Кадрах се наведе и когато се изправи, нов пламък беше разцъфнал на края на странната му факла. Той пак замахна и нова вълна течен огън плисна върху пищящите гханти.
	— Скачайте! — викна монахът. — Бързо!
	Мириамел се обърна към Исгримнур. Херцогът гледаше изумен, но след миг се стегна и я побутна.
	— Чу ли? — изръмжа той. — Скачай!
	Тя скочи, падна тежко на пясъка и се търкулна. Пламнало нещо се вкопчи в наметалото й, но тя го отблъсна с ръце. След миг със силно пухтене Исгримнур тупна до нея. Гхантите — врещяха и се мятаха бясно по покрития с трева бряг — не им обръщаха внимание. Херцогът се изправи и протегна ръце нагоре. Камарис се наведе над ръба на гнездото и му пусна Тиамак. Херцогът падна на пясъка под тежестта му, но успя да го хване и не го изпусна. След миг и Камарис скочи долу. Хукнаха по пясъка. Няколко гханта, които не бяха засегнати от огнената атака на Кадрах, се втурнаха да им пресекат пътя, но Мириамел и Камарис ги изритаха. Тримата стигнаха до брега и нагазиха в тихата зелена вода.


	Мириамел се просна на дъното на лодката. Едва си поемаше дъх. С няколко тласъка на пръта монахът изкара лодката до средата на канала, извън обсега на подскачащите гханти.
	— Ранени ли сте? — Лицето на Кадрах беше бледо, очите му горяха трескаво.
	— Какво… какво направи? — Ней стигна въздух да довърши изречението.
	Кадрах наведе глава и сви рамене.
	— Ами… листата на маслената палма. Хрумна ми, когато отидохте в… там де, вътре. Сварих ги. Това са неща, които умея да правя. — Той вдигна тръбата, която си беше направил от голяма тръстика. — Използвах това, за да мятам огъня. — Ръката му беше покрита с възпалени мехури.
	— О, Кадрах, виж какво си направил!
	Кадрах не й обърна внимание, а погледна Камарис и Исгримнур, които се бяха навели над Тиамак. На брега гхантите подскачаха и съскаха като прокълнати души, заставени да танцуват върху жарава. Петна от пламък все още горяха по предните стени на гнездото и изпращаха кълба мастилен дим в късното следобедно небе.
	— Не, по-добре виж вие какво сте направили — отвърна монахът и се усмихна криво, но съвсем не недоволно.


>	Втора част
>	Криволичещият път

>>	17. Нощта на големия огън

	{img:karta_naban.png}
	— Не искам да ходя, Саймън. — Джеръмайъс полагаше всички усилия да почисти меча на Саймън с парцал и брус.
	— Не си длъжен. — Докато намъкваше ботуша си, Саймън изохка от болка. Три дни бяха минали след битката на замръзналото езеро, но той все още чувстваше всеки свой мускул като начукан върху наковалня. — Той иска това само от мен.
	Джеръмайъс изглеждаше облекчен, но не му се щеше да приеме свободата си толкова лесно.
	— Но не трябва ли твоят адютант да е с теб, когато те вика принцът? Ами ако ти потрябва нещо, което си забравил? Кой ще се върне да ти го донесе?
	Саймън се засмя, но спря, защото остра болка прониза гърдите му. В деня след боя той едва можеше да стои на крака. Усещаше тялото си като чувал с натрошени грънци. И досега едва се движеше, като някой престарял дядо.
	— Аз просто трябва да отида и да го взема сам — или ще те извикам. Не се тревожи. Сега не е като навремето, което би трябвало да знаеш не по-зле от всички. Това не е кралски дворец като в Хейхолт.
	Джеръмайъс огледа съсредоточено острието на меча, после поклати глава.
	— Така говориш, но човек не знае кога един принц може да го погледне накриво. Не можеш да кажеш кога внезапно ще започне да се държи като безмилостен крал.
	— Това е риск, който трябва да поема. Дай ми сега тоя проклет меч, докато не си го изтънил като карфица.
	Джеръмайъс неспокойно вдигна очи. Беше малко понапълнял, откакто бе дошъл в Нови Гадринсет, но храната беше оскъдна и той все още беше далече от закръгленото момче, с което Саймън беше израсъл. Имаше измъчен вид и Саймън се съмняваше, че той някога ще изчезне напълно.
	— Никога няма да повредя меча ти — каза сериозно Джеръмайъс.
	— О, дявол да го вземе! — изръмжа Саймън с тренираното безразличие на врял и кипял воин. — Шегувах се. Дай ми го вече. Трябва да тръгвам.
	Джеръмайъс му хвърли надменен поглед.
	— Колкото до шегите, Саймън, предполага се, че те трябва да са смешни. — Въпреки усмивката, която бе започнала да извива устните му, той внимателно подаде меча. — И ще ти кажа, ако някога си наистина смешен, обещавам ти.
	Остроумният отговор на Саймън — който той всъщност още не беше измислил — беше изпреварен от повдигането на входното платно на палатката. Мъничка фигурка се появи там, мълчалива и сериозна.
	— Лелет! — възкликна Джеръмайъс. — Влизай! Искаш ли да се разходим? Или пък да ти доразкажа приказката за Мандуоуд и мечката?
	Момиченцето пристъпи крачка напред — това беше начинът й да изрази съгласие. Погледът й, когато за миг го обърна към Саймън, беше смущаващо не детски. Той си спомни как тя бе гледала на Пътя на сънищата — свободно създание в своята стихия, летящо, ликуващо — и изпита смътно чувство на срам, като че ли по някакъв начин допринасяше едно прекрасно същество да се държи в плен.
	— Отправям се на път — каза той. — Грижи се за Джеръмайъс, Лелет. Не му позволявай да пипа никакви остри неща.
	Джеръмайъс го замери с парцала за лъскане.
	Навън Саймън дълбоко си пое дъх. Въздухът беше студен, но той си помисли, че е съвсем мъничко по-топъл, отколкото преди няколко дни — сякаш някъде наблизо пролетта надничаше откъде да дойде.
	„Победихме само Фенгболд — предупреждаваше се той. — Въобще не сме засегнали Краля на бурите. Така че няма голяма вероятност да сме прогонили зимата“.
	Но тази мисъл повдигна друг въпрос. Защо Кралят на бурите не бе изпратил помощ на Фенгболд, както бе направил за Елиас при обсадата на Наглимунд? Разказите на оцелелите за ужаса при нападението на норните беше толкова жив в паметта на Саймън, колкото и спомените за собствените му приключения. Ако мечовете бяха толкова важни и ако на Хикеда’я беше известно, че Джосуа притежава един от тях — което, според принца и Деорнот, беше почти сигурно — защо тогава защитниците на Сесуад’ра не се оказаха изправени срещу армия от ледени гиганти и въоръжени норни? Имаше ли това нещо общо със самия Камък?
	„Може би защото това е място на ситите. Но те не се изплашиха да нападнат Джао е-Тинукай’и, в края на краищата“.
	Той поклати глава. Това трябваше да се сподели с Бинабик и Гелое, макар да беше сигурен, че то вече им е минавало през ума. Или грешеше? Беше вече твърде много да се прибавя и нова неразрешима загадка към купчината, която и без това стоеше пред тях. Беше му омръзнало от въпроси без отговор.
	Докато вървеше през Огнената градина към Дома на раздялата, ботушите му скриптяха по тънкия сняг. С радост се беше правил на глупак с Джеръмайъс, тъй като това като че ли измъкваше приятеля му от тревогите и мрачните му спомени, но настроението му не беше особено весело. Сънищата му последните нощи бяха изпълнени с касапницата на битката, с лудост, кръв и цвилещи коне. Сега отиваше на среща с Джосуа, а принцът беше дори в още по-черно настроение от него, Саймън съвсем не изгаряше от нетърпение за тази среща.
	Той спря. Леденото му дихание се издигаше около главата му на облак. Впери поглед в полуразрушения купол на Обсерваторията. Ако само смееше да вземе огледалото и да опита да поговори пак с Джирики! Но фактът, че ситите не дойдоха въпреки острата нужда на защитниците, даваше ясно да се разбере, че Джирики има по-важна работа от делата на смъртните. При това ситите специално бяха предупредили Саймън, че по това време е пагубно да се върви по Пътя на сънищата. Може би ако опиташе, щеше да привлече някак вниманието на Краля на бурите към Сесуад’ра — може би щеше да наруши самото безразличие, което сякаш беше единствената и най-голяма причина за тяхната невероятна победа.
	Той вече беше мъж, или почти. Не можеше повече да прави глупости. Залогът беше твърде голям.


	Домът на раздялата беше слабо осветен: горяха само няколко факли и голямата зала изглеждаше потопена в сянка. Джосуа стоеше до постамента с ковчега.
	— Благодаря ти, че дойде, Саймън. — Принцът едва вдигна поглед и го впери отново в тялото на Деорнот, което беше положено на каменната плоча със знамето на Дървото и Кораба, метнато върху него, сякаш рицарят беше заспал под тънко одеяло. — Бинабик и Гелое са ей там. — Принцът посочи две фигури, седнали край огнището до отсрещната стена. — След малко ще дойда при вас.
	Саймън отиде до огъня внимателно, като се стараеше да избегне неуважителен шум. Тролът и магьосницата си говореха тихо.
	— Привет, приятелю Саймън — каза Бинабик. — Ела, седни да се стоплиш.
	Саймън седна с кръстосани крака на каменния под, после се примъкна към по-топло място.
	— Изглежда дори още по-тъжен от вчера — прошепна той.
	Тролът погледна Джосуа и каза тихо:
	— Ударът е много тежък. Сякаш всички, които е обичал и за чиято безопасност се е страхувал, са убити заедно с Деорнот.
	— Не може да се биеш без загуби — тъжно каза Гелое. — Деорнот беше добър човек, но и други умряха.
	— Джосуа сега скърби за всички, сигурен съм. По свой си начин. — Тролът сви рамене. — Но съм сигурен и че ще се съвземе.
	Магьосницата кимна.
	— Да, но времето ни е малко. Трябва да ударим, докато имаме надмощие.
	Саймън я погледна с любопитство. Гелое изглеждаше без възраст, както винаги, но явно беше позагубила частица от безпределната си увереност. Не че това беше изненадващо: изминалата година беше просто ужасна.
	— Исках да те попитам нещо, Гелое — каза той. — Знаеше ли за Фенгболд?
	Тя го изгледа с жълтите си очи.
	— Дали знаех, че ще изпрати на бойното поле човек, облечен в неговите доспехи, за да ни заблуди? Не, не знаех. Но пък знаех, че Джосуа тайно се е разбрал с Хелфгрим, кмета. И не знаех дали Фенгболд ще се хване на въдицата.
	— Аз също знаех, Саймън — добави Бинабик. — Моята помощ беше необходима, за да се измисли как да се разчупи ледът. Това беше направено с помощта на няколко от моите кануки.
	— Значи знаеха всички освен мен?
	Гелое поклати глава.
	— Не, Саймън. Освен Хелфгрим, Джосуа и мен, знаеха само Бинабик, Деорнот, Фреозел и тролите, които помогнаха да подготвим капана. Това беше последната ни надежда и не посмяхме да рискуваме дори слух да стигне до Фенгболд.
	— Нямахте ли ми доверие?
	Бинабик успокояващо сложи ръка на рамото му.
	— Не доверието имаше значение, Саймън. Всички, които се биехте на леда, можехте да попаднете в плен. Дори най-смелите ще кажат всичко, което знаят, ако ги изтезават — а Фенгболд нямаше скрупули в това отношение. Колкото по-малко знаеха, толкова по-голяма вероятност имаше да се запази тайната. Ако се наложеше да ти кажем, както и на другите, щяхме да го направим без колебание.
	— Бинабик е прав, Саймън. — Джосуа тихо беше се приближил, докато говореха, и сега стоеше до тях. Огънят хвърляше сянката му по тавана — дълга, празна ивица мрак. — Вярвам ти така пълно, както и всички останали — останали живи, тоест. — Някаква сянка пробяга по лицето му. — Аз заповядах да знаят само тези, които участват в плана. Сигурен съм, че можеш да го разбереш.
	— Разбирам го, принц Джосуа. — Саймън преглътна.
	Джосуа впери отсъстващ поглед в полюшващите се пламъци.
	— Спечелихме голяма победа и това е чудо, наистина. Но цената е толкова ужасно висока…
	— Никаква цена, която може да съхрани живота на невинни хора, не може да е много висока — обади се Гелое.
	— Може би. Но имаше вероятност Фенгболд да пусне жените и децата да си вървят…
	— Но сега те са и живи, и свободни — отсече Гелое. — И доста от мъжете също. И извоювахме неочаквана победа.
	Крива усмивка изви устните на Джосуа.
	— Ти ли ще заемеш сега мястото на Деорнот, валада Гелое? Защото той винаги правеше това — напомняше ми, когато изпадах в мрачно настроение.
	— Не мога да заема мястото му, Джосуа, но не мисля, че трябва да се извиняваме за победата. Скръбта е за уважение, разбира се. Не се старая да те утеша.
	— Знам, знам. — Принцът за миг я погледна, после бавно се завъртя и огледа дългата зала. — Трябва да почетем мъртвия.
	На вратата се чу скърцане на кожа. Там стоеше Слудиг с дисаги, преметнати през загорялата му ръка. Като видя напрегнатото му лице, Саймън се запита дали са пълни с камъни.
	— Принц Джосуа!
	Принцът се обърна.
	— Кажи, Слудиг.
	— Това са всичките, които намерихме. Носят герба на Фенгболд. Обаче са прогизнали. Не съм ги отварял.
	— Сложи ги край огъня. Много ми помогна, Слудиг.
	Римърсгардецът енергично поклати глава.
	— Благодаря, принц Джосуа. Но имам и друго съобщение. Пленниците вече са готови да говорят — поне така казва Фреозел.
	— Аха. — Джосуа кимна. — Е, Фреозел несъмнено е прав. Той е грубоват, но е много хитър. Доста прилича на стария ни приятел Айнскалдир, нали, Слудиг?
	— Точно така, ваше височество. — Слудиг явно се стесняваше да говори с принца. Най-после беше получил вниманието и доверието, които очевидно бе желал, отбеляза Саймън, но не изглеждаше съвсем доволен от това.
	Джосуа сложи ръка на рамото на Саймън и каза:
	— Трябва да отида да изпълня дълга си. Ще дойдеш ли с мен, Саймън?
	— Разбира се, принце.
	— Добре. — Джосуа се обърна към другите. — Бъдете така добри да дойдете при мен след вечеря. Има много неща, за които да си поговорим.
	Джосуа пъхна чукана на дясната си ръка под лакътя на Саймън и го поведе към постамента, където лежеше Деорнот. Саймън не можеше да не отбележи, че е малко по-висок от принца. Отдавна не беше стоял толкова близо до Джосуа, но все пак се изненада. Той, Саймън, беше висок — и не само за юноша, а и за мъж. Това беше странна мисъл.
	Спряха пред постамента. Саймън стоеше почтително мълчалив, но искаше по-скоро да си тръгнат. Близостта на мъртвия рицар го притесняваше. Бледото ъгловато лице, което лежеше на каменната плоча, не приличаше на Деорнот, както го помнеше, а на нещо, изрязано от сапун. Кожата на лицето му, особено на клепачите и ноздрите, беше безкръвно прозрачна.
	— Ти не го познаваше добре, Саймън. Това беше най-добрият мъж на света.
	Саймън преглътна. Устата му беше пресъхнала. Мъртвите бяха… толкова мъртви. Някой ден Джосуа, Бинабик, Слудиг, всички в Нови Гадринсет щяха да станат като Деорнот. Дори той щеше да стане такъв — помисли си го с отвращение. Защо?
	— Той винаги беше много добър с мен, принце.
	— Той не можеше иначе. Беше най-истинският рицар, когото съм познавал.
	Колкото повече Джосуа говореше за Деорнот през последните дни, толкова повече Саймън разбираше, че явно изобщо не го е познавал. Деорнот бе изглеждал обикновен човек, любезен и спокоен, но едва ли бе пример за рицарство, за какъвто явно го смяташе Джосуа — нещо като съвременен Камарис.
	— Той загина храбро. — Това изглеждаше несръчно утешение, но Джосуа се усмихна.
	— Така е. Искаше ми се със Слудиг да бяхте стигнали до него по-бързо, но направихте каквото можахте. — Лицето на Джосуа се промени рязко, все едно облаци връхлитаха пролетно небе. — Не искам да кажа, че вие двамата се провалихте, Саймън. Моля те, прости ми — ставам неразумен в скръбта си. Деорнот можеше винаги да ме измъкне от моята снизходителност към себе си. О, Боже, наистина ще ми липсва. Мисля, че той беше най-добрият ми приятел, макар и да не знаех това, докато беше жив.
	Саймън видя сълзи в очите на Джосуа и се обърка още повече. Искаше да отмести поглед, но внезапно си спомни за ситите и за думите на Странгиард. Може би най-високите и най-великите винаги носеха най-огромната скръб. Как би могло да има нещо срамно в такава печал?
	Саймън протегна ръка и хвана принца за лакътя.
	— Ела, принце. Нека се поразходим. Разкажи ми за Деорнот. Никога не съм имал възможност да го опозная истински.
	Принцът откъсна очи от алабастровите черти на Деорнот.
	— Да, нека се разходим.
	И се остави Саймън да го изведе навън.


	— И той всъщност дойде при мен и ми се извини! — Джосуа вече се смееше, макар че в смеха му явно нямаше радост. — Сякаш той самият беше прегрешил. Горкият верен Деорнот! — Той поклати глава и избърса очите си. — Ейдон! Защо все този облак от съжаление ме заобикаля, Саймън? Или аз моля за прошка, или тези около мен — нищо чудно, че Елиас ме смята за малоумен. Понякога си мисля, че е прав.
	— Може би проблемът е в това, че прекалено бързаш да споделиш мислите си с хора, които не познаваш много добре, принце. Като избягали прислужници например.
	Джосуа за миг го изгледа с присвити очи, после се засмя. Този път веселостта му изглеждаше по-малко скована.
	— Може би си прав, Саймън. Хората обичат принцовете им да са силни и непоколебими, нали? — Той пак се засмя. — О, милостиви Усирис, как е възможно принцът им да е толкова далече от това, колкото съм аз? — Той огледа палатковия лагер. — Бог да ми е на помощ, заблудих се. Къде е пещерата, където държат пленниците?
	— Там. — Саймън посочи каменисто оголено пространство чак след най-горната бариера на Сесуад’ра. Джосуа тръгна натам и Саймън го последва — вървеше бавно, за да облекчи болката от многото си рани.
	— Много се отдалечих от целта — каза Джосуа, — и не само в търсенето на пленниците. Поисках да дойдеш с мен, за да те попитам нещо.
	— Какво? — Саймън не можеше да скрие интереса си. Какво ли можеше да иска от него принцът?
	— Искам да погребем нашия покойник на този хълм. — Джосуа махна с ръка към цялата шир на тревистия връх на Сесуад’ра. — Смятам, че ти най-добре от всички тук познаваш ситите, или поне най-отблизо, защото сигурно и Бинабик, и Гелое са ги изучавали. Мислиш ли, че е редно? В края на краищата това място е тяхно.
	Саймън помисли малко и каза:
	— Позволено? Не мога да си представя, че ситите ще попречат, ако искаш да кажеш това. — Той се усмихна криво. — Те дори не дойдоха да го защитят, така че не смятам, че изведнъж ще пристигнат с войска, за да не ни разрешат да си погребем покойника.
	Повървяха известно време мълчаливо. Саймън обмисляше думите си. После заговори отново:
	— Не, не мисля, че биха възразили — не че претендирам, че мога да говоря от тяхно име — добави той бързо. — В края на краищата Джирики погреба своя родственик Ан’наи с Гримрик там, на Урмшайм. — Дните на Драконовата планина сега изглеждаха толкова далече, сякаш бяха преживени от някакъв друг Саймън, далечен роднина. Той размачка мускулите на болезнено схванатата си ръка и въздъхна. — Но, както казах, не мога да говоря вместо ситите. Аз бях там колко — месеци? И въпреки това дори не мога да се надявам някога да ги разбера.
	Джосуа го изгледа проницателно.
	— Какво ти беше да живееш с тях, Саймън? И какъв беше техният град Джао… Джао…
	— Джао е-Тинукай’и. — Саймън беше горд от лекотата, с която изрече трудните звуци. — Бих искал да мога да обясня, Джосуа. Това е нещо като опит да опишеш сън — можеш да кажеш какво е станало, но не можеш да накараш някого да разбере как си се чувствал. Те са стари, много, много стари. Но като ги погледнеш, са млади, здрави и… красиви. — Той си спомни сестрата на Джирики Адиту, нейните прекрасни, светнали, хищни очи, усмивката й, изпълнена със скрита веселост. — Те имат пълното право да ни мразят, Джосуа — поне така смятат, — но вместо това изглеждат… озадачени от нас. Както бихме се чувствали ние, ако овцете станат могъщи и ни изгонят от градовете ни.
	Джосуа се засмя.
	— Овцете ли, Саймън? Да не искаш да кажеш, че императорите на Набан и крал Фингил… и моят баща, ако това е въпросът… са били рошави безобидни създания?
	Саймън поклати глава.
	— Не. Просто имах предвид, че ние също толкова се различаваме от ситите. Те ни разбират не повече, отколкото ние тях. Джирики и неговата баба Амерасу може и да не са толкова различни като някои — те наистина се отнасяха към мен с доброта и разбиране, — но останалите сити… — Той замълча объркано. — Не знам как да го обясня.
	Джосуа го погледна меко.
	— Как изглеждаше градът?
	— Опитах се да го опиша, когато дойдох тук. Тогава казах, че е като огромен кораб, но беше и като дъга пред водопад. Ужасно е, но и досега не мога да го опиша по-добре. Целият е направен от плат, окачен между дърветата, но изглежда солиден колкото всеки град, който съм виждал. Но ти се струва, че всеки момент могат да го опаковат и да го отнесат някъде на друго място. — Той се засмя притеснено. — Виждаш ли, не ми стигат думите.
	— Мисля, че го обясни много добре, Саймън. — Фините черти на принца бяха замислени. — Ах, колко бих искал да се запозная истински със ситите някой ден. Не мога да разбера какво е накарало баща ми да се страхува от тях и толкова да ги мрази. Какви съкровища история и знания сигурно притежават!
	Бяха стигнали до входа на пещерата, който беше преграден с импровизирана решетка от тежки, грубо одялани греди. На пост беше един от тритингите на Хотвиг — стана от мангала, над който топлеше ръцете си, за да им отвори вратата и да ги пусне вътре.
	Още няколко пазачи, поравно тритинги и еркинландци на Фреозел, стояха в преддверието. Всички почтително поздравиха както принца, така и Саймън, за смаяно объркване на последния. Фреозел се появи от дълбините на пещерата — потриваше ръце.
	— Ваше височество… и сър Сеоман — каза той и сведе глава. — Мисля, че са готови. В смисъл — съвсем са изнервени. Ако чакаме още, ще си имаме неприятности — ще ме прощавате, че го казвам.
	— Вярвам на преценките ти, Фреозел — каза Джосуа. — Заведи ме при тях.
	Вътрешната част на обширната пещера, която беше отделена от предната с една извивка на каменната стена и по този начин скрита от слънцето, беше разделена с помощта на още по-здрави греди на две клетки с доста голямо пространство между тях.
	— Те си викат през пещерата. — Усмивката на Фреозел показа дупката в зъбите му. — Обвиняват се. Не мигват по цяла нощ. Вършат нашата работа, така да се каже.
	Джосуа кимна, тръгна към лявата клетка и прошепна на Саймън:
	— Не говори нищо. Само слушай.
	В полутъмната, осветена само с две-три факли пещера, Саймън не виждаше почти нищо. Миризмата на урина и немити тела — нещо, което Саймън смяташе, че вече не може да забележи — беше наистина неприятна.
	— Искам да говоря с капитана ви — извика Джосуа. Сенките се раздвижиха и един облечен в парцалива зелена туника еркинландски гвардеец пристъпи към неодяланите греди.
	— Аз съм, ваше височество — каза воинът.
	Джосуа го огледа.
	— Скеълдуайн? Ти ли си?
	— Тъй вярно, принц Джосуа — отвърна притеснено капитанът.
	— Виж ти. — Джосуа явно беше изненадан. — Никога не съм си представял, че ще срещна тук точно теб.
	— Аз също, ваше височество. Нито пък съм очаквал, че ще бъда изпратен да се бия срещу вас, сир. Срамота…
	Фреозел изведнъж излезе напред и каза насмешливо:
	— Не го слушай, Джосуа. Той и неговите убийци ще кажат всичко, за да си спасят кожата. — Той тупна с яката си ръка стената на клетката толкова силно, че дървото потрепери. — Не сме забравили какво направиха тези типове на Фолшайър.
	Скеълдуайн се отдръпна уплашено, но после се наведе напред, за да вижда по-добре. Бледото му лице, сега осветено от факлата, беше изтощено и тревожно.
	— Никой от нас не се радваше на това. — Той се обърна към принца. — Не искахме да тръгваме срещу вас, принц Джосуа. Трябва да ни повярвате.
	Джосуа понечи да каже нещо, но Фреозел изненадващо го прекъсна:
	— Народът няма да допусне това, Джосуа. Това не ти е Хейхолт или Наглимунд. Не вярваме на тия престъпници. Ако ги оставиш живи, ще стане беля.
	Мънкащо ръмжене се пронесе сред пленниците, изпълнено със страх.
	— Не искам да ги екзекутирам, Фреозел — каза безрадостно Джосуа. — Те са се заклели пред брат ми. Какъв избор са имали?
	— А какъв избор имахме ние? — дръпнато отвърна фолшайърецът. — Те са избрали грешната страна. Нашата кръв е на техните ръце. Убий ги и край. Нека Бог отсъди избора им.
	Джосуа въздъхна.
	— Ти какво казваш, Скеълдуайн? Защо трябва да те оставя жив?
	Еркинландският гвардеец за миг се обърка.
	— Защото ние сме само бойци, които служат на господаря си, ваше височество. Няма друга причина. — Той се загледа в далечината между бариерите.
	Джосуа поведе Фреозел и Саймън към центъра на пещерата, за да не ги чуват.
	— Е?
	Саймън поклати глава.
	— Да ги убием, принц Джосуа? Аз не бих…
	Джосуа вдигна ръка.
	— Не, не. Разбира се, че няма да ги убия. — Той се обърна към фолшайъреца, който се беше ухилил. — Фреозел ги обработва вече два дни. Те са убедени, че им иска главите и че гражданите на Нови Гадринсет искат те да бъдат обесени пред Дома на раздялата. Просто се стараем да ги докараме до подходящо настроение.
	Саймън отново беше смутен: не беше разбрал правилно.
	— И какво ще правите тогава?
	— Само гледай. — След още малко протакане Джосуа се навъси тържествено и бавно закрачи към клетката с изнервените пленници.
	— Скеълдуайн — каза той твърдо, — може и да съжалявам за това, но ще оставя теб и хората ти живи.
	Фреозел се развика гневно и ядосано се отдалечи. Въздишка на облекчение мина през пленниците.
	— Но — Джосуа вдигна пръст — няма да ви държим тук и да ви храним. Ще работите, за да спечелите живота си. Хората ми ще обесят мен, ако не го направя — и без това ще са много недоволни, че няма да ви екзекутирам. Ако докажете, че може да ви се вярва, можем да ви позволим да се биете на наша страна, докато не свалим лудия ми брат от Престола от драконова кост.
	Скеълдуайн сграбчи дървените греди с две ръце.
	— Ще се бием за теб, Джосуа! Никой друг не би проявил такова милосърдие към нас в тези ненормални времена. — Другарите му нададоха нестройни викове.
	— Добре. Ще мисля по-нататък как да го направим. — Джосуа кимна сдържано и се обърна с гръб към пленниците. Саймън отново го последва до средата на пещерата.
	— В името на Изкупителя — каза Джосуа, — ако те наистина се бият за нас, това ще е чудесно! Още сто дисциплинирани войници. И ще дойдат още много, когато слухът за това се разпространи.
	Саймън се усмихна.
	— Ти беше много убедителен. Фреозел също.
	Джосуа изглеждаше доволен.
	— Мисля, че в рода на Фреозел трябва да е имало доста скитащи актьори. Колкото до мен — е, всички принцове са родени лъжци, нали знаеш. — Лицето му отново стана сериозно. — А сега трябва да се заема с наемниците.
	— На тях няма да направиш същото предложение, нали? — попита Саймън, внезапно разтревожен.
	— Защо не?
	— Защото… защото който се бие за злато, е друго нещо.
	— Всички войници се бият за злато — каза кротко Джосуа.
	— Нямам предвид това. Чу какво каза Скеълдуайн. Те са се били, защото са смятали, че трябва да се бият — това е поне отчасти вярно. А тритингите се биеха, защото Фенгболд им плащаше. Ти не можеш да им платиш с нищо друго освен с живота им.
	— Това не е незначителна цена — отбеляза Джосуа.
	— Но след като са въоръжени отново, каква тежест ще има това? Те не са като еркинландските гвардейци, Джосуа, и ако искаш да създадеш кралство, което да е различно от това на брат ти, не можеш да го построиш с хора като наемниците. — Той изведнъж млъкна, ужасен от откритието, че изнася лекции на принца. — Извинявай — изтърси той. — Нямам право да говоря така.
	Джосуа го гледаше с вдигната вежда.
	— Прави са хората за теб, млади Саймън — бавно каза той. — Има умна глава под тая твоя червена коса. — Той сложи ръка на рамото на младежа. — Нямах намерение да говоря с тях, поне докато не дойде Хотвиг. Ще обмисля внимателно това, което ми казваш.
	— Надявам се, че ще ми простиш за дързостта — каза Саймън сконфузено.
	— Вярвам на мислите ти, Саймън, както и на мислите на Фреозел. Човек, който не се вслушва внимателно в честно даден съвет, е глупак. Разбира се, който сляпо приема всеки даден му съвет е още по-голям глупак. — Той стисна рамото на Саймън. — Хайде да се връщаме. Иска ми се да чуя още за ситите.


	Беше странно да използва огледалото на Джирики за такова просто нещо като подстригване на брадата си, но Слудиг му беше казал, и то не съвсем меко, че изглежда доста занемарен. Подпряно на камък, ситското огледало проблясваше на бавно гаснещата следобедна светлина. Лека мъгла се стелеше във въздуха и непрестанно караше Саймън да бърше огледалото с ръкав. Костеният нож беше неудобен — можеше да поиска от Слудиг по-остър стоманен, но тогава римърът вероятно щеше да стои край него и да му дава съвети — и Саймън правеше болезнени гримаси. Точно тогава се приближиха трите девойки.
	Саймън ги беше виждал и трите в Нови Гадринсет, дори беше танцувал с две от тях вечерта, когато бе станал рицар, а най-стройната му беше ушила риза. Изглеждаха ужасно млади, макар че той не беше по-голям и година от тях. Едната обаче — тъмнооко момиче, чиято закръглена фигура и къдрава кестенява коса му напомняха за камериерката Хепсибах, беше доста привлекателна.
	— Какво правиш, сър Сеоман? — попита слабичката. Имаше големи сериозни очи, които прикриваше с клепки, когато Саймън я гледаше прекалено дълго.
	— Подстригвам си брадата — каза той рязко. Сър Сеоман, как пък не! Подиграваха ли му се?
	— О, не я отрязвай! — каза къдрокосото момиче. — С нея изглеждаш толкова величествен!
	— Да, недей! — заприглася й тъничката й приятелка.
	Третата — ниско момиче с права руса коса и няколко петна на лицето, поклати глава и също каза:
	— Недей!
	— Само я оформям. — Той се чудеше на глупостта на жените. Само преди дни тук умираха хора, защитавали Камъка! Хора, които тези момичета най-вероятно познаваха. И все пак ето ги тук, да му досаждат заради брадата му. Как можеха да са толкова лекомислени? — Наистина ли мислите, че изглежда… величествено? — попита той.
	— О, да — изтърси къдрокосата и се изчерви. — Тоест тя те прави… тя прави един мъж да изглежда по-стар.
	— Значи смяташ, че имам нужда да изглеждам по-стар? — осведоми се той с възможно най-суровия си тон.
	— Не! — отвърна припряно момичето. — Но ти отива.
	— Казват, че си бил много смел в битката, сър Сеоман — каза слабото момиче.
	Той сви рамене.
	— Ние се борехме за дома си… за живота си. Просто се стараех да не ме убият.
	— Точно както би казал Камарис — въздъхна слабичкото момиче.
	Саймън гръмко се разсмя.
	— Няма нищо общо с Камарис. Съвсем нищичко!
	Малкото момиче се беше промъкнало по-близо и сега съсредоточено гледаше огледалото на Саймън.
	— Това огледало магьосническо ли е?
	— Магьосническо?!
	— Казват, че… — Тя заекна и погледна към приятелките си за помощ.
	Слабата се намеси енергично.
	— Казват, че си приятел с магьосници. Че идват феи, когато ги повикаш с вълшебното си огледало.
	Саймън отново се усмихна, но неуверено. Частици истина се смесваха с глупостите. Как се бе получило така? И кой говореше за него?
	— Не, това не е съвсем вярно. Огледалото ми беше дадено от един сит, да, но те не идват ей така, когато ги повикам. Иначе нямаше да се бием сами срещу херцог Фенгболд, нали?
	— Може ли твоето огледало да изпълнява желания? — попита къдрокосата.
	— Не — отговори твърдо Саймън. — Никога не е изпълнило нито едно мое желание. — Замълча, като си спомни как Адиту го бе спасила в зимните дебри на Алдхеорте. — Имам предвид, че не прави точно това — завърши той. Значи и той смесваше истината с лъжи. Но как би могъл да обясни безумието на последната година така, че тези момичета да го разберат?
	— Ние се молехме да ни доведеш съюзници, сър Сеоман — каза слабото момиче сериозно. — Бяхме толкова изплашени!
	Той погледна бледото й лице и разбра, че тя казва истината. Разбира се, че са били разтревожени — значеше ли това, че не можеха да се радват, че са останали живи? Това не беше равно на лекомислие все пак. Нима трябваше да оплакват и скърбят като Джосуа?
	— И аз бях изплашен — обяви той. — Имахме голям късмет.
	Настъпи мълчание. Къдрокосото момиче оправяше наметалото си, което се беше открехнало и бе открило нежната му шия. „Времето наистина се стопля“, помисли си Саймън. Бе стоял неподвижно от доста време, но нито веднъж не бе потреперил. Той погледна нагоре към небето, сякаш се надяваше да намери потвърждение за промяната на времето.
	— Имаш ли си дама? — изведнъж попита къдрокосата.
	— Какво да имам? — попита той, макар че беше чул много добре.
	— Дама — повтори тя и лицето й пламна. — Любима.
	Саймън изчака известно време, преди да отговори.
	— Всъщност нямам. — Трите момичета го гледаха прехласнато като кученца и той усети, че и неговите бузи пламват. — Наистина нямам. — Бе стискал канукския си нож толкова дълго, че го заболяха пръстите.
	— Аха — каза къдрокосата. — Е, ще те оставим да си гледаш работата, сър Сеоман. — Слабата й приятелка я дръпна за лакътя, но тя не й обърна внимание. — Ще дойдеш ли при огъня?
	— При огъня? — Саймън вдигна вежди.
	— На честването. Е, и на траурната церемония. В центъра. — Тя посочи към струпаните палатки на Нови Гадринсет. — Утре вечер.
	— Не знаех. Сигурно ще дойда. — Той отново се усмихна. Това бяха всъщност съвсем разумни млади жени, стига да поговориш малко с тях. — И още веднъж ти благодаря за ризата — каза той на слабата.
	Тя примигна притеснено и каза:
	— Може би ще я облечеш утре вечер.
	Трите момичета се обърнаха и си тръгнаха, говореха си нещо и се смееха. Саймън изпита моментно възмущение при мисълта, че може би се смеят на него, но после му мина. Та нали те толкова приличаха на него самия. Просто момичета като момичета, доколкото можеше да съди.
	Обърна се към огледалото, решен да свърши с брадата си преди да залезе слънцето. Значи огън, така ли? Запита се дали трябва да носи меча си.


	Саймън обмисляше собствените си думи. Беше истина, разбира се, че нямаше дама на сърцето, както се полагаше на един рицар, дори такъв долнопробен като него. И все пак му беше трудно да не мисли за Мириамел. Колко време не я беше виждал? Броеше месеците на ръка: ювен, тиягар, антул, септандер, октандер… почти половин година! Лесно беше да повярва, че тя вече го е забравила.
	Но той не я беше забравил. Имаше мигове, странни и почти плашещи мигове, когато се бе чувствал почти сигурен, че я привлича толкова, колкото и тя него. Очите й изглеждаха толкова големи, когато го гледаше, толкова жадуващи да го поемат, като че ли се стараеше да запомни всяка негова черта. Можеше ли това да е само въображението му? Те наистина бяха преживели заедно едно безумно и почти невероятно приключение и почти съвсем сигурно беше, че тя го смята за приятел… но дали го смяташе за нещо повече?
	Споменът за нея, както бе изглеждала в Наглимунд, нахлу в ума му. Бе облечена в небесносиня рокля — и внезапно бе станала почти ужасна в своята завършеност, толкова различна от дрипавото слугинче, което бе спало на рамото му. И все пак в тази синя рокля беше съвсем същото момиче. Тя се бе държала доста колебливо, когато се срещнаха в двора на замъка — но дали това беше от срам заради номера, който му бе погодила, или от безпокойство, че възобновяването на положението й би могло да ги раздели?
	Беше я видял на върха на една от кулите в Хейхолт: косата й беше като златна коприна. Саймън, бедният прислужник, я бе гледал и се бе чувствал като торен бръмбар, уловил слънчев лъч. И лицето й, толкова живо, толкова бързо променящо се, пълно с гняв и смях, по-непостоянно и непредсказуемо от лицата на всички жени, които бе виждал…
	Беше безполезно да си мисли такива неща, каза си той. Беше крайно невероятно тя да си е мислила за него като за нещо друго освен като за дружелюбен слуга, като децата на прислугата, с които отрастваха децата на благородниците, но които бързо се забравяха, когато те порастваха. И, разбира се, дори да държеше малко на него, нямаше никаква вероятност от това да излезе нещо. Нещата просто си бяха такива, или поне така го бяха учили.
	И все пак той бе обикалял по света вече доста дълго и беше видял доста странности, при които непоклатимите факти от живота, на които го бе учила Рейчъл, изглеждаха много по-трудни за вярване. По какво все пак се различаваха обикновените хора от тези с кралска кръв? Джосуа беше добър човек, умен и сериозен — Саймън ни най-малко не се съмняваше, че ще стане прекрасен крал — но брат му Елиас се бе оказал чудовище. Би ли могъл който и да било селянин, измъкнат от ръжените ниви, да причини по-голямо зло? Какво толкова свещено имаше в кралската кръв? И сега, когато се замисли над това, нима самият крал Джон не беше произлязъл от семейство селяни — или равни на селяни?
	Щура мисъл му хрумна изведнъж: какво щеше да стане, ако Елиас бъдеше победен, а Джосуа умреше? Ако Мириамел не се върнеше? Тогава някой друг трябваше да стане крал или кралица. Саймън знаеше малко за светските дела — поне за тези извън заплетеното му пътуване през последната половин година. Имаше ли други с кралска кръв, които биха се появили и биха претендирали за Престола от драконова кост? Онзи тип от Набан, Бигарис или как там се казваше? Кой беше наследник на Лут, мъртвия крал на Хернистир? Или старият Исгримнур, ако въобще се върнеше някога? Него поне Саймън можеше да уважава.
	Но сега мимолетната мисъл пареше като нажежен въглен. Защо той, Саймън, да не може да бъде като всеки друг? Щом светът е обърнат надолу с главата и всички с претенции ще са изчезнали, когато се разнесе прахът, защо не един рицар от Еркинланд, който е победил дракон също като Джон и който е белязан с черната драконова кръв? Човек, който е бил в забранения свят на ситите, който е приятел с тролите от Ийканук? Тогава той би бил подходящ дори за принцеса!
	Саймън се вторачи в отражението си, в къдрицата бяла коса, сякаш мацната с боя, в дългия си белег и в недоподстриганата си брада.
	„Да бе, я се виж!“ — помисли си той и изведнъж гръмко се разсмя. Крал Саймън Велики! Със същия успех можеше да нарече Рейчъл херцогиня на Набан или онзи монах Кадрах лектор на Майката Църква. Или да зачака звездите да грейнат посред бял ден!
	„А кой все пак ще поиска да стане крал?“
	Защото това беше важното в края на краищата: Саймън не виждаше нищо, освен натрупана болка за онзи, който щеше да замести Елиас на Престола от драконова кост. Дори ако Кралят на бурите бъдеше победен, която вероятност беше близка до нула, цялата страна беше в развалини, хората бяха гладни и премръзнали. Нямаше да има рицарски турнири, шествия, никаква слънчева светлина, отразена от броните — нищо такова още дълги години.
	„Не — помисли си горчиво той, — следващият крал трябва да бъде някой като Барнабас, клисаря на параклиса в Хейхолт — човек с опит в погребенията на мъртвите“.
	Пъхна огледалото в джоба на наметалото си и седна на камъка, за да гледа слънцето, което потъваше зад дърветата.


	Воршева откри съпруга си в Дома на раздялата, край бледото тяло на Деорнот. Дългата зала беше празна. Самият принц също приличаше на мъртвец, застанал неподвижно като статуя над тялото на приятеля си.
	— Джосуа!
	Принцът бавно се обърна, сякаш събуден от сън.
	— Да, лейди?
	— Тук си твърде отдавна. Денят си отива.
	Той се усмихна.
	— Аз току-що се върнах. Разхождах се със Саймън и свърших и някои други работи.
	Воршева поклати глава.
	— Върна се много отдавна, макар че не си спомняш. Стоиш тук почти цял следобед.
	Усмивката на Джосуа изчезна.
	— Така ли? — Той се обърна да погледне Деорнот.
	— Струва ми се, не знам защо, че не бива да го оставям сам. Той винаги се грижеше за мен.
	Тя пристъпи напред и го хвана под ръка.
	— Знам. Ела да се поразходим.
	— Добре. — Джосуа се наведе и докосна покрова, метнат на гърдите на Деорнот.
	Домът на раздялата беше почти черупка, когато Джосуа и групата му дойдоха в Сесуад’ра. Пришълците направиха заслони за зейналите прозорци и солидни дървени врати, за да го превърнат в място, където делата на Нови Гадринсет да се обсъждат на топло и на спокойствие. И все пак имаше нещо временно в него — грубите приспособления на последните обитатели нескопосано контрастираха с изящната работа на ситите. Джосуа прокара пръсти по един блок с издялани фигури, докато Воршева го водеше към една от вратите на задната стена и към избледняващата слънчева светлина.
	Стените на градината бяха изронени, каменните пътеки — с изпочупени и преобърнати плочи. Тук-там жилави розови храсти бяха оцелели след яростната атака на зимата и макар че сигурно щяха да минат месеци или дори година, преди да успеят да цъфнат, тъмните им листа и сивите трънливи клони изглеждаха силни и мощни. Човек не можеше да не се запита откога ли растат тук и кой ли ги е посадил.
	Минаха покрай възлестото стъбло на огромен бор, който растеше в процеп на една от стените. Залязващото слънце — огненочервено петно — сякаш висеше на клоните му.
	— Още ли мислиш за нея? — внезапно попита Воршева.
	— Какво? — Мислите на Джосуа явно блуждаеха. — Коя?
	— Онази, другата. Която си обичал. Жената на брат ти.
	Принцът наведе глава.
	— Хилиса. Не, не често. Има прекалено много други важни неща, за които да мисля тези дни. — Той обви с ръка раменете на жена си. — Сега имам семейство, което се нуждае от грижите ми.
	Воршева за миг го изгледа подозрително, после кимна със спокойно удовлетворение.
	— Да — каза тя. — Така е.
	— И не само семейство, а цял народ, както изглежда.
	Тя въздъхна отчаяно.
	— Не можеш да бъдеш съпруг на всички, баща на всички.
	— Разбира се, че не мога. Но съм принц, искам или не искам.
	Повървяха малко, без да говорят, заслушани в кръшната песен на самотна птица, кацнала на полюшващите се клони. Вятърът беше студен, но сякаш не толкова остър, колкото в предишните дни — може би именно заради това пееше птицата.
	Воршева притисна глава в рамото на Джосуа така, че черната й коса се развя около брадата му.
	— Какво ще правим сега? — попита тя. — След като битката свърши?
	Джосуа я поведе към една каменна пейка, разпаднала се на отломъци от единия край, но все още запазила доста от повърхността си цяла. Изчистиха няколко топящи се парчета сняг и седнаха.
	— Не знам — отвърна той. — Мисля, че е време за нов съвет. Имаме да решаваме много въпроси. Имам много съмнения относно най-мъдрия курс. Не трябва да чакаме дълго, след като… след като погребем загиналите.
	Воршева го погледна изненадана.
	— Какво искаш да кажеш, Джосуа? Защо толкова бързаш?
	Принцът вдигна ръка и загледа линиите на дланта си.
	— Защото ако не ударим сега, можем да пропуснем шанса си.
	— Да ударим? — Тя го изгледа слисано. — Какво да ударим? Що за лудост е това? Ние загубихме един от всеки трима! Нима ще поведеш тези неколкостотин души срещу брат си?
	— Но ние спечелихме важна победа. Първата, която някой е печелил срещу него, откакто започна безумната си кампания. Ако нападнем сега, докато споменът е пресен и Елиас не знае какво е станало, народът ни ще се окуражи; когато другите видят, че напредваме, и те ще се присъединят към нас.
	Воршева го гледаше невярващо, сложила ръка на корема си, сякаш за да защити нероденото им дете.
	— Не! О, Джосуа, това е прекалено глупаво! Ти мислеше, че ще изчакаш поне докато мине зимата! Как можеш да излезеш на бой сега?
	— Не съм казал, че искам да направя нещо — отвърна той. — Още не съм решил, нито ще мога да реша, преди да свикам съвета.
	— Да, твоите хора ще насядат край теб и ще говорят за голямата битка, която спечелихте. А ще има ли там и жени?
	— Жени? — Той я погледна озадачено. — Да, Гелое ще е там.
	— О, да, Гелое! — каза тя подигравателно. — Защото е „мъдра жена“. Ти само такава жена ще чуеш — на която й е излязло такова име, като на бърз кон или силен вол.
	— А какво да направим — да поканим всички от Нови Гадринсет? — Той започваше да се дразни. — Това е налудничаво.
	— Не по-налудничаво, отколкото да се слушат само мъже. — Тя го погледна втренчено, след това видимо направи усилие да остане спокойна. Няколко пъти си пое дъх, преди пак да заговори. — Има една история, която разказват жените от клана на Жребеца. За бика, който не слушал кравите си.
	Джосуа чакаше.
	— Е? — каза той най-после. — Какво станало с него?
	Воршева се навъси, стана и тръгна по изровената пътека.
	— Продължавай, както си почнал. Сам ще разбереш.
	Изражението на Джосуа беше полуразвеселено, полусърдито.
	— Чакай, Воршева. — Той стана и я последва. — Права си да ме кориш. Трябва да те изслушам. Та какво станало с бика?
	Тя го погледна внимателно.
	— Друг път ще ти кажа. Сега съм прекалено ядосана.
	Джосуа я хвана за ръката и тръгна до нея. Пътеката се виеше между камъните, после ги изведе до катурнатите блокове на външната градинска стена. От ниското се чуваха гласове.
	— Добре — каза внезапно тя. — Бикът бил прекалено горд, за да слуша кравите си. Когато те му казали, че вълк отвлича телетата им, не повярвал, защото не го бил виждал с очите си. Когато всички телета били отвлечени, кравите го изгонили и си намерили нов бик. — Погледът й беше предизвикателен. — Тогава вълците изяли стария бик, тъй като нямало кой да го пази, докато спи.
	Смехът на Джосуа беше дрезгав.
	— Това предупреждение ли е?
	Тя стисна ръката му.
	— Моля те, Джосуа! Хората са уморени от битката. Ние си направихме дом тук. — Тя го дръпна по-близо до процепа в камъка. От другата страна долиташе шумът на пазара на простолюдието, който се беше подслонил под външните стени на Дома на раздялата. Няколко десетки мъже, жени и деца си разменяха стари предмети, които бяха донесли от предишните си къщи, и нови неща, които бяха събрали на и около Сесуад’ра. — Виждаш ли? Те си устройват нов живот. Ти им каза, че се бият за своя дом. Как ще ги накараш отново да тръгнат?
	Джосуа се загледа в група деца, които играеха на дърпане на въже. Те се смееха пронизително и ритаха облаци сняг; наблизо майка викаше сърдито детето си да се прибере на топло.
	— Но това не е истинският им дом — тихо каза той. — Не можем да останем вечно тук.
	— Кой остава вечно? — запита настоятелно Воршева. — Само до пролетта! Докато се роди детето ни!
	Джосуа поклати глава.
	— Но ние може никога вече да нямаме шанс като този. — Той се отвърна от стената, лицето му помрачня. — Освен това съм длъжен на Деорнот. Той пожертва живота си не за да изчезнем спокойно, а за да можем да заплатим за злините, които причини брат ми.
	— Длъжен си на Деорнот! — Воршева говореше сърдито, но очите й бяха тъжни. — Ама че го каза! Само мъж може да каже такова нещо.
	Джосуа я прегърна и я привлече към себе си.
	— Аз наистина те обичам. Просто се опитвам да направя каквото трябва.
	Тя отклони очи.
	— Знам. Но…
	— Но смяташ, че не вземам най-доброто решение. — Той погали косата й. — Изслушвам всеки, Воршева, но последната дума трябва да е моя. — Той въздъхна и я прегърна по-силно. — Милостиви Ейдон, на никого не бих пожелал това — най-после отрони принцът. — Воршева, обещай ми нещо.
	— Какво? — Гласът й беше приглушен от наметалото му.
	— Размислих. Ако нещо се случи с мен… — Той се замисли. — Ако нещо се случи с мен, отведи детето ни далече от това. Не позволявай на никого да го качи на трон или да го използва като обединителен символ за някоя войска.
	— Да го _използва_?
	— Не позволявай детето ни да бъде заставено да участва в тази игра, както бях заставен аз.
	Воршева сърдито поклати глава.
	— Никой няма да ми отнеме детето, дори приятелите ти.
	— Добре. — Той погледна през развените кичури на косата й. Слънцето се беше скрило зад Дома на раздялата и бе обагрило в червено цялото небе. — Така ще понесем по-лесно предстоящото.


	Пет дни след битката и последният покойник от Сесуад’ра беше погребан — мъже и жени от Еркинланд, Римърсгард, Хернистир и Тритингите, от Ийканук и Набан, бежанци от петдесетина места, всички положени за вечен покой в плитката земя на върха на Камъка на раздялата. Принц Джосуа говори внимателно и сериозно за техните страдания и саможертва — наметалото му се развяваше от вихрушките на планинския връх. Отец Странгиард, Фреозел и Бинабик — всички се надигаха подред и произнасяха различни слова. Гражданите на Нови Гадринсет стояха със сурови лица и слушаха.
	Някои от гробовете нямаха знаци, но повечето имаха малък паметник — издълбана дъска или грубо издялано парче камък, които носеха имената на загиналите. След тежката работа да се разбие заледената земя еркинландците погребаха своите мъртви в масов гроб край езерото: увенчаха го с една-единствена каменна плоча, на която имаше надпис: „Воини на Еркинланд, убити в Битката на Стефлодската долина. Ем Вулстес Дуос“.
	Само тритингските наемници бяха неоплакани и неотбелязани. Живите им другари изкопаха голям гроб за тях в пасищата под Сесуад’ра, почти сигурни, че той ще стане и техен, защото Джосуа се кани да ги избие. Вместо това, когато работата приключи, въоръжени мъже ги отведоха далече в откритите земи и ги освободиха. За един тритинг беше ужасно да загуби коня си, но оцелелите наемници бързо решиха, че ходенето все пак е по-хубаво от смъртта.
	И така, най-после всички мъртви бяха погребани и гарваните бяха измамени в очакването на пиршество.
	Докато тържествената музика свиреше, състезавайки се със силния вятър, който се мъчеше да я заглуши, на много от наблюдаващите им мина през главата една и съща мисъл — че макар и да бяха спечелили една невероятна и героична победа, защитниците на Сесуад’ра бяха платили скъпо за нея. Фактът, че бяха сразили само мъничка част от силите, тръгнали срещу тях, и при това бяха загубили почти половината от своите, правеше покрития със савана на зимата планински хребет да изглежда още по-студено и самотно място.


	Някой хвана ръката на Саймън, той бързо се обърна, изтръгна я и я вдигна, за да удари.
	— Стига, момче, стига, не бъди толкова припрян! — Старият шут се присви, вдигнал ръце.
	— Извинявай, Таусър. — Саймън оправи наметалото си. Лагерният огън пламтеше и той нямаше търпение да отиде там. — Стресна ме.
	— Няма нищо, момко. — Таусър леко се олюля. — Работата е… Ами само се питах дали не мога да повървя малко с теб. До честването. Вече не стоя така здраво на краката си, както някога.
	„Нищо чудно“, помисли си Саймън. Дъхът на Таусър силно лъхаше на вино. Но си спомни какво бе казал Сангфугол и потисна желанието си да остави стареца и да продължи.
	— Разбира се. — Той протегна внимателно ръка на стареца, за да се облегне на нея.
	— Добро момче, много добро. Саймън беше, нали? — Старецът вдигна очи към него. Тъмното му лице беше плетеница от бръчки.
	— Да. — Саймън се усмихна в тъмното. Напоследък бе напомнял на Таусър името си поне сто пъти.
	— Ще ти върви на хубаво, ще видиш — каза старецът. Вървяха бавно към огъня. — Знам аз.


	След като стигнаха до тържеството, Таусър не стоя дълго при него. Старият шут бързо намери група пияни троли и реши да ги запознае отново с прелестите на пълния рог, а себе си — с тези на кангканга, както подозираше Саймън.
	Беше истинска празнична нощ, може би първата, която бе виждала Сесуад’ра. Лагерът на Фенгболд се беше оказал натъпкан с припаси и стоки, сякаш покойният херцог беше плячкосал целия Еркинланд, за да си осигури в Тритинг същия комфорт като в Хейхолт. Джосуа мъдро се беше погрижил повечето храна и други полезни неща да бъдат прибрани за по-късно — дори ако трябваше да напуснат Камъка, това нямаше да стане утре — но щедра порция беше отпусната за празненството, така че тази вечер на планинския връх цареше истински празнична атмосфера. Специално Фреозел беше страшно доволен да отваря бъчвите на Фенгболд и да пресушава сам първото канче тъмно станшайърско с такава наслада, сякаш това беше кръвта на херцога, а не пиенето му.
	Дървата, едно от другите изобилни неща, бяха струпани на висока купчина в центъра на Огнената градина. Огънят гореше ярко и всички се бяха събрали около него. Сангфугол и няколко музиканти от Нови Гадринсет сновяха насам-натам, свиреха и пееха. Някои от слушателите бяха по-ентусиазирани от другите. Саймън не можа да не се разсмее, когато едно особено наквасено трио празнуващи настоя да се присъедини към арфиста в неговата интерпретация на „Край брега на Гринуейд“. Сангфугол примигваше, но игриво продължаваше да свири; Саймън мълчаливо поздрави арфиста за силата на духа му и се отдалечи.
	Нощта беше студена, но ясна; вятърът, който беше бушувал на хълма по време на погребалните ритуали, почти беше стихнал. След кратко размишление Саймън реши, че като се има предвид сезонът, времето е всъщност доста хубаво. Той отново се запита дали силата на Краля на бурите може някак си да е приспана, но този път мисълта беше последвана от още по-тревожен въпрос.
	„Ами ако той само събира сили? Какво ще стане, ако се кани да протегне ръка и да направи това, което Фенгболд не успя?“
	Не му се мислеше за това. Той сви рамене и оправи колана на меча си.
	Първата чаша вино, която му предложиха, се изля в гърлото му много приятно, стопли стомаха и отпусна мускулите му. Той бе работил с хората, определени да погребат мъртвите — отвратителна работа, влошена допълнително от случайното зърване на познато лице под маската на сланата. Бяха работили като луди, за да разсекат вкаменената земя, копаеха с каквото намерят — мечове, брадви, клони от паднали дървета, но колкото и да беше трудно да се рови замръзналата пръст, студът беше забавил разлагането и беше направил ужасната работа поне малко по-поносима. Все пак сънят на Саймън беше разбит от кошмари през последните две нощи — безкрайни видения на вкочанени трупове, сриващи се в ямите, тела, вцепенени като статуи, сгърчени фигури, които като че ли бяха изваяни от обезумял скулптор, обзет от болка и страдание.
	„Възмездието на войната — мислеше Саймън, докато вървеше през шумната тълпа. — И ако Джосуа успее, предстоящите битки ще направят тази да изглежда дреболия. Телата тогава ще са натрупани по-високо от Кулата на Зеления ангел“.
	От тази мисъл му стана студено и му се доповръща, и той тръгна да потърси още вино.
	Празникът имаше някакъв оттенък на пресиленост, отбеляза Саймън. Гласовете бяха прекалено силни, смехът твърде прибързан, сякаш тези, които говореха и се веселяха, го правеха повече заради другите, отколкото за себе си. С виното дойдоха и сбиванията, което според Саймън беше последното, което някой би могъл да пожелае. Въпреки това той мина покрай не малко групи, струпани край двама или повече ругаещи, крещящи мъже — повечето зяпачи им подвикваха насърчително и се смееха, когато те се търкаляха в калта. Онези в тълпата, които не се смееха, изглеждаха смутени и нещастни.
	„Те знаят, че не сме се спасили — помисли си Саймън; съжаляваше за собственото си настроение тази вечер, вечер, която би трябвало да е прекрасна. — Те са щастливи, че са живи, но знаят, че бъдещето може да е лошо“.
	Продължи да броди и пиеше, когато му предложеха. Спря за малко край Дома на раздялата, за да погледа как Слудиг и Хотвиг се борят — доста по-дружелюбен двубой от видяното досега. Севернякът и тритингът се бяха съблекли до кръста и се бяха вкопчили ожесточено един в друг: всеки се опитваше да изхвърли другия извън кръга, ограден с въже, но и двамата се смееха; когато спираха да си починат, си подаваха мех с вино. Саймън подвикна да ги поздрави.
	Чувстваше се като самотна чайка, кръжаща около мачтата на увеселителен кораб.


	Не беше сигурен кое време е — дали е само около час след мръкване, или наближава полунощ. След шестата чаша вино нещата бяха започнали малко да се замъгляват.
	Обаче точно в този момент времето не изглеждаше особено важно. Това, което имаше значение, беше момичето, което вървеше до него — избледняващата светлина на лагерния огън блестеше в тъмната му коса. Тя не се наричаше Къдрокоска, а Улка, както той бе научил преди малко. Девойката се препъна и той я задържа през кръста, смаян от това колко топло може да е едно тяло дори през дебелите дрехи.
	— Къде отиваме? — попита тя, после се засмя. Не изглеждаше особено разтревожена по въпроса за възможната посока.
	— Разхождаме се — отговори Саймън и след моментно замисляне реши, че трябва да поясни намеренията си. — Разхождаме се наоколо.
	Шумът на празненството беше глух рев зад тях и за малко Саймън почти успя да си представи, че е отново в центъра на боя на замръзналото езеро, изцапан с кръв…
	Настръхна. Защо трябваше да мисли за такива неща? Изсумтя отвратено.
	— Какво? — Улка залитна, но очите й блестяха. Беше разделила с него меха вино, който му бе дал Сангфугол. Изглежда, имаше природен талант да се справя с виното.
	— Нищо — отговори той прегракнало. — Просто се замислих. За борбата. Битката де.
	— Сигурно е било… ужасно! — Гласът й беше изпълнен с удивление. — Ние гледахме. С Уелма. И плачехме.
	— Суелма? — попита Саймън? — Коя е Суелма?
	— Не Суелма. Уелма. Моята приятелка, слабичката. Виждал си я! — Улка стисна ръката му.
	— О! — Той се замисли. За какво говореха? А, за битката. — Беше ужасно. Кръв. Убити. — Помъчи се да намери начин да накара тази млада жена да разбере какво е преживял. — Беше ужасно — каза той. Езикът му се плетеше.
	— О, сър Сеоман — извика тя и млъкна, за миг загубила равновесие на хлъзгавата земя. — Страх ли те беше?
	— Саймън. Не Сеоман — Саймън. — Той помисли над думите й. — Малко. Мъничко. — Беше трудно да не забелязва близостта й. Тя имаше много мило лице наистина, с пълни бузи и дълги ресници. И устата й. Защо тя беше толкова близо, впрочем?
	Той премига и откри, че се навежда напред, че всъщност рухва към Улка като отсечено дърво. Сложи ръце на раменете й за равновесие и му стана интересно колко е малка.
	— Ще те целуна — каза внезапно той.
	— Не бива — отвърна Улка, но затвори очи и не се дръпна.
	Той държеше очите си отворени от страх да не изпусне опората си и да не се стовари на прошарената със сняг земя. Устата й беше странно плътна под неговата, но топла и мека като покрито с одеяло легло в зимна нощ. Той остави за момент устните си там, като се мъчеше да си спомни дали е правил това по-рано и ако да, какво да прави по-нататък. Улка не помръдваше; стояха на място и всеки вдишваше леко миришещия на вино дъх на другия.
	Саймън съвсем скоро откри, че целуването е нещо повече, отколкото да стоиш устни до устни, и след малко студеният въздух, ужасите на битката, дори гюрултията край недалечния огън изчезнаха от съзнанието му. Той обви с ръце това чудесно създание и го привлече до себе си; наслаждаваше се на усещането на сладко податливото момиче, притиснато до него, и не искаше да прави нищо друго през целия си живот, колкото и дълъг да е.
	— Ооо, Сеоман — каза най-после Улка, като се дръпна, за да си поеме дъх. — Можеш да накараш едно момиче направо да припадне.
	— Мммм! — Саймън я привлече отново и наведе глава, за да може да гризне ухото й. Ако беше само малко по-височка!
	— Седни — каза той. — Искам да седнем.
	Направиха няколко крачки прегърнати, тромави като рак, докато Саймън не намери един порутен зид с подходяща височина. Зави я с наметалото си, докато сядаха, след това отново я привлече, притискаше я и я мачкаше, без да спира да я целува. Дъхът й горещо облъхваше лицето му. Тя беше мека на някои места, твърда на други. Колко чудесен беше този свят!
	— Оо, Сеоман! — Гласът й беше приглушен, тъй като говореше до бузата му. — Брадата ти… много драска!
	— Хм… драска, нали?
	На Саймън му трябваше малко време, за да разбере, че някой друг отговаря на Улка. Той вдигна очи.
	Фигурата, застанала пред него, беше облечена цялата в бяло. Имаше дълга коса, която се развяваше от лекия ветрец, подигравателна усмивка и дръпнати очи, не по-човешки от тези на котка или лисица.
	Улка се вторачи за миг с отворена уста, после изписка стреснато.
	— Коя… — Тя несигурно се надигна. — Сеоман, коя…
	— Аз съм вълшебница — каза сестрата на Джирики; гласът й внезапно стана леден. — А ти си малко смъртно момиче… което целува моя бъдещ съпруг! Мисля, че ще ти направя нещо ужасно.
	Този път Улка изпищя сериозно и се дръпна от Саймън толкова рязко, че едва не го събори. После побягна към огъня. Къдравата й коса се развяваше.
	Саймън глупаво гледаше след нея, после се обърна към новодошлата.
	— Адиту?
	Тя също гледаше след Улка.
	— Здравей, Сеоман. — Говореше спокойно, но май беше развеселена. — Брат ми ти праща поздрави.
	— Какво правиш тук? — Саймън не можеше да разбере какво беше станало току-що. Чувстваше се така, сякаш беше паднал от легло по време на прекрасен сън, и то на главата си, и то в меча бърлога. — Милостиви Ейдон! И какво искаш да кажеш с това „бъдещ съпруг“?
	Адиту се засмя, зъбите й блеснаха.
	— Помислих си, че това ще е хубава история, която да се прибави към легендата за Сеоман Храбрия. Преследвах сенките цяла вечер и чух много хора да споменават името ти. Ти посичаш дракони с вълшебни мечове — защо тогава да нямаш жена-вълшебница? — Тя протегна ръка и стисна китката му със студените си гъвкави пръсти. — Хайде, ела. Имаме много неща за обсъждане. Можете да си триете лицата с това малко смъртно момиче някой друг път.
	Саймън я последва зашеметен към светлината на огъня и измърмори:
	— Не, вече едва ли.


>>	18. Сделката на Лисицата

	Сънят на Еолаир беше накъсан и неспокоен, така че той се събуди веднага щом Изорн го докосна по рамото.
	— Какво има? — Заопипва за меча си, пръстите му дращеха по влажните листа.
	— Някой идва. — Римърсгардецът беше напрегнат, лицето му изглеждаше някак учудено. — Не знам — измърмори той. — По-добре ела.
	Еолаир се изправи и мълчаливо закопча колана на меча си. Луната висеше тържествено в небето и от положението й Еолаир заключи, че малко остава до разсъмване. Във въздуха имаше нещо особено, графът вече го усещаше. Тази гора, която хернистирците наричаха Фиаткойл, се простираше на няколко левги югоизточно от Над Мулах край река Барайлеан и беше място, където като младеж беше ловувал всяка пролет и есен и което познаваше като стаята си. Когато беше легнал да спи, тя му беше близка като стар приятел. Сега изведнъж бе станала друга по начин, който той не можеше да разбере.
	Лагерът се беше размърдал, събуждаше се. Вече повечето хора на Уле намъкваха ботушите си. Бяха станали близо три пъти повече, откакто двамата с Изорн бяха дошли при тях — имаше много хора, които се скитаха около Замръзналото блато и се радваха да се присъединят към организирана група, независимо от целта й. Еолаир вярваше, че сега може да ги заплаши само голяма военна сила.
	Но ако Скали беше чул за тях? Те бяха значителна група, но срещу войска като тази на Остроносия можеха да бъдат само кратковременна неприятност.
	Изорн бе спрял на края на гората и го викаше с ръка. Еолаир тръгна към него, като се стараеше да върви възможно по-тихо, но още докато чуваше тихото шумолене на собствените си стъпки, започна да усеща… нещо друго.
	Отначало помисли, че е вятърът, стенещ като хор от духове, но дърветата край него бяха неподвижни, топки мек сняг едва се държаха по клоните. Не, не беше вятър. Звукът беше равномерен, ритмичен, дори музикален. Звучеше, помисли си Еолаир, като… пеене.
	— Бриниох! — възкликна той, когато стигна до Изорн. — Какво е това?
	— Часовоите го чуват от един час — прошепна синът на херцога. — Колко ли е силно, щом още не сме ги видели?
	Еолаир поклати глава. Изпъстрената със снежни петна равнина на Долен Инискрих лежеше пред тях, светла и неравна като смачкана коприна. Хора идваха от всички страни и се струпваха в края на гората, за да гледат какво става, и на Еолаир започна да му се струва, че е заобиколен от тълпа, очакваща кралска процесия. Но суровите лица на мъжете край него бяха изплашени не на шега. Много дръжки на мечове вече бяха здраво стиснати от влажни от пот длани.
	Пеенето се извиси още, после внезапно спря. Проехтя тропот на безчет копита. Еолаир — все още сънено разтриваше очи — си пое дъх, за да каже нещо на Изорн, но както се оказа, го задържа за дълго и го изпусна само за да поеме нов.
	Те се появиха от изток, сякаш идваха от Северен Еркинланд — или, разсеяно мислеше Еолаир, от дълбините на Алдхеорте. Отначало бяха като блещукане на метал на лунна светлина, далечен облак сребрист блясък в мрака. Копитата барабаняха като силен дъжд по дървен покрив, после изсвири рог — странно натрапчива нота, която пронизваше нощта, и изведнъж те взривно се появиха пред погледа. Един от хората на Уле полудя, като ги видя — затича се с викове през гората, пляскаше си главата, сякаш беше пламнала, и вече никой от другарите му не го видя.
	Макар че никой от останалите не беше засегнат толкова силно, нито един, който ги видя тази нощ в Еленовата гора, вече не беше същият, нито пък някой можеше да каже защо. Дори Еолаир беше зашеметен, Еолаир, който беше пребродил надлъж и шир Остен Ард, който беше видял неща, които оставяха повечето хора в безмълвно благоговение. Но дори опитният граф никога не съумя да обясни как се бе чувствал, когато гледаше ездата на ситите.
	Когато буйното множество профуча покрай тях, сякаш се промени дори самата лунна светлина. Въздухът стана светъл и кристален. Предметите сякаш заблестяха, като че ли всяко дърво, човек и тревичка бяха очертани с диамант. Ситите прелетяха край тях като гигантска океанска вълна, увенчана с проблясващи върхове на копия. Лицата им бяха сурови, гневни и прекрасни като на ловни соколи, косите им се развяваха на вятъра. Конете на безсмъртните препускаха по-бързо от всеки кон, но се движеха така, както това става само насън — ход, мек като капещ мед; копитата нарязваха тъмнината на светли огнени ивици.
	За броени мигове ярката група се стопи до тъмна маса, която изчезваше на запад, ударите на копитата заглъхнаха до шумолене. И ситите оставиха след себе си тишина, и в очите на някои — сълзи.
	— Справедливите… — прошепна най-после Еолаир. Гласът му беше дрезгав като квакане на жаба.
	— Ситите? — Изорн клатеше глава, сякаш беше получил удар. — Но… но защо? Къде отиват?
	И изведнъж Еолаир разбра.
	— Сделката на Лисицата — каза той и се засмя. Усети сърцето си пълно с живот.
	— Какво искаш да кажеш? — Изорн гледаше смаян как графът на Над Мулах се обръща към гората.
	— Една стара песен — извика Еолаир през рамо. — „Сделката на Лисицата“. — Той отново се засмя и запя; думите на песента изскачаха от гърлото му сякаш самички.
P>
	Справедливите казаха: „Ний не забравяме,
	нищо, че дълги векове са изминали.
	На луна вий ще чуете роговете ни славни
	и на слънце да блестят наш’те пики ще видите…“
P$
	— Не разбирам! — извика Изорн.
	— Няма значение! — Еолаир вече не се виждаше между дърветата. — Събирай хората! Трябва бързо да тръгнем към Хернисадарк!
	Сякаш откликвайки на думите му, в далечината прозвуча сребрист рог.


	— Като в една стара песен на моя народ — провикна се Еолаир към Изорн. Макар че яздеха бързо още отпреди изгрев-слънце, нямаше и следа от ситите освен смачканата от копита заснежена трева, която впрочем се изправяше, а снегът се топеше. — Тя разказва за обещанието на Справедливите, дадено на Червената лисица — принц Синах — преди битката при Ач Самрат: те се заклеват, че никога няма да забравят верността на Хернистир.
	— Значи мислиш, че са тръгнали срещу Скали?
	— Кой знае? Но погледни накъде са се отправили! — Графът се изправи на седлото и посочи през обширните пасища следите, които се губеха на запад. — Право като полет на стрела към Тайг!
	— Дори наистина да отиват там, не можем да ги следваме с тази скорост — каза Изорн. — Конете вече са отпаднали, а сме изминали само няколко левги.
	Еолаир се огледа. Колоната беше започнала да се разпълзява, някои от конниците бяха изостанали много назад.
	— Може би. Но, Багба да ме ухапе, ако те отиват в Хернисадарк, искам да съм там!
	Изорн се усмихна широко, кръглото му лице светна.
	— Но не и ако твоите приказни хора не ни дадат няколко от своите приказни коне с крила на краката. Е, все ще стигнем някак.
	Графът поклати глава, но леко подръпна юздите и забави хода на сивия си кон до лек галоп.
	— Прав си. Никой няма да има полза, ако уморим конете си.
	— Или себе си. — Изорн махна с ръка, за да забави останалите от групата.
	По обяд спряха. Еолаир уравновеси нетърпението с мъдростта да даде на групата си поне малка възможност за почивка: ако предстоеше бой, мъже, готови да тупнат на място, и коне, които не можеха да направят нито крачка повече, щяха да са безполезни.
	След едночасова почивка отново бяха по седлата и Еолаир вече поддържаше по-разумна скорост. Докато се стъмни, пресякоха Инискрих до територията на Хернисадарк, но все още бяха на няколко часа езда от Тайг. Бяха минали покрай няколко лагера — Еолаир предположи, че са били на хората на Скали. Всичките бяха изоставени, но имаше признаци, че оттеглянето е било скорошно: в един от тях огнищата още тлееха. Графът се питаше дали римърсгардците са избягали пред нахлуването на ситите, или ги е сполетяло нещо друго, също толкова странно.
	По настояване на Изорн Еолаир най-после спря групата край Баласим, обграден със стени град в ниските планини, който гледаше към западния край на Инискрих. По-голямата част от града беше разрушена по време на загубената от Лут битка със Скали преди година, но бяха останали достатъчно стени, за да предложат някакъв подслон.
	— Не искам да се озовем посред битка нощем — каза Изорн, докато минаваха през разнебитените порти. — Дори ако си прав и твоите приказни хора са дошли да се бият за Хернистир, как ще разберат разликата между добрите и лошите смъртни в тъмното?
	Еолаир не беше доволен, но не можеше да оспори мъдростта в думите на Изорн. Както вече бе разбрал, неговата малка група не можеше да направи кой знае какво срещу огромната войска на Скали, но мисълта, че трябва да чака, все пак беше вбесяваща. Сърцето му беше запяло в унисон със самите сити, когато ги бе видял. Да прави нещо, да нанесе най-после удар на тези, които бяха опустошили страната му! Тази мисъл го беше връхлетяла като бурен вятър. А сега трябваше да чака до сутринта.
	Тази вечер Еолаир изпи повече от обичайната си скромна доза вино и си легна рано, безразличен към разговорите за онова, което бяха видели и към което може би пътуваха. Знаеше, че дори с винените пари в главата, сънят му няма да дойде скоро. И не дойде.


	— Това не ми харесва — изръмжа Уле Фрекесон и дръпна юздите. — Къде са отишли? И, в името на светия Ейдон, какво е станало тук?
	Улиците на Хернисадарк бяха странно пусти. Еолаир знаеше, че малцина от народа му бяха останали в града след завладяването му от Скали, но дори ако всички римъри бяха изгонени от ситите — което изглеждаше невъзможно, защото беше минало само малко повече от ден, откакто Справедливите бяха профучали покрай тях на петдесет левги на запад — тук би трябвало да има поне неколцина от кореняците хернистирци.
	— И на мен не ми харесва — отвърна графът, — но не мога да си представя, че цялата войска на Скали ще се крие в засада заради нашите стотина-двеста души.
	— Еолаир е прав. — Изорн засенчи очите си с ръка. Времето беше все още студено, но слънцето беше изненадващо ярко. — Хайде да влезем и да изпитаме съдбата.
	Уле потисна Възражението си и сви рамене. Тримата минаха през грубите порти, които бяха построили римърите. Хората им ги последваха, като си приказваха разтревожено.
	Беше достатъчно смущаващо да видиш стена около Хернисадарк. В спомените на Еолаир никога не беше имало такава, дори древната стена, която обграждаше Тайг, беше останала само поради уважението на хернистирците към отминалите дни. По-голямата част от старата стена се беше срутила отдавна и останалите части от нея стърчаха на големи разстояния като малкото останали зъби в устата на старец. Но тази груба и все пак яка преграда около най-вътрешната част на града беше построена съвсем неотдавна.
	От какво се страхуваше Скали, чудеше се Еолаир. От останалите хернистирци — един победен народ? Или от собствения си съюзник, Върховния крал Елиас, на когото нямаше доверие?
	Колкото и да беше смущаващо да видиш новата стена, още по-смущаващо беше да се види какво бе станало с нея. Гредите бяха обгорени и почернели, сякаш бяха ударени от мълния, а една част, достатъчно широка, за да мине отряд воини в редици, беше унищожена напълно. Няколко струйки дим още се виеха над разрушения участък.
	Мистерията около случилото се с жителите на Хернисадарк беше частично разкрита, когато групата на Еолаир кривна към една улица, някога наречена Пътя на Тетаин. Това име не се беше задържало дълго след великото Хернистирско кралство и хората обикновено я наричаха Пътя към Тайг, тъй като водеше нагоре по хълма право в голямата зала. Сега, когато навлязоха в широкия кален проход, видяха голяма тълпа на върха на хълма, струпани край Тайг хора като овце край буца сол. Любопитни, но все още предпазливи, Еолаир и другите поеха нататък.
	Щом графът видя, че повечето от тълпата, гъмжаща по ниските склонове на хълма Херн, явно са хернистирци, сърцето му подскочи. Когато неколцина от най-външните се обърнаха, изплашени от отряда въоръжени конници, той побърза да ги успокои.
	— Граждани на Хернисадарк! — извика той и се изправи на стремената. Още хора се обърнаха, като чуха гласа му. — Аз съм Еолаир, графът на Над Мулах. Тези хора са мои приятели и няма да ви сторят зло.
	Реакцията беше изненадваща. Най-близките го поздравяваха и му махаха, но не изглеждаха много развълнувани: след като го погледнеха за миг, отново насочваха вниманието си към върха, макар че никой от тях нямаше по-добра позиция от него — нали беше на кон, а той не можеше да види пред себе си нищо, освен пръснатата тълпа.
	Изорн също беше озадачен.
	— Какво правите тук? — попита той хората, които стояха наблизо. — Къде е Скали?
	Неколцина поклатиха глави, други отправиха подигравателни забележки по адрес на Скали, но никой не изглеждаше склонен да си губи времето, за да осведоми сина на херцога и неговата компания.
	Еолаир тихо изруга и пришпори коня си, за да си проправи път. Макар че никой не се съпротивляваше на минаването му, то беше бавно през това множество. В един миг Еолаир присви очи и подсвирна от изумление.
	— Багба да ме ухапе! — възкликна той и се засмя, макар че не би могъл да каже защо.
	Тайг заедно с околните постройки все още стоеше на върха, солиден и внушителен, но сега всички ниви на върха на хълма Херн бяха покрити с невероятно пъстроцветни палатки. Бяха във всички възможни оттенъци и поне със стотина различни форми и размери, все едно някой беше изпразнил гигантска кошница пъстри платове върху заснежената трева. Някогашната столица на хернистирския народ, кралското седалище, изведнъж беше станала селище, построено от палави деца.
	Еолаир виждаше движение между палатките — стройни фигури в одеяния, пъстроцветни като новопостроените жилища. Той пришпори коня си и се изкачи на хълма, като подмина последните хернистирски зяпачи. Те гледаха жадно ярките тъкани и странните посетители, но нямаха желание да прекосят последното открито пространство и да се приближат твърде много. Мнозина всъщност гледаха графа и групата му с нещо като завист.
	Когато влязоха в издувания от вятъра палатков град, към тях тръгна една самотна фигура. Еолаир дръпна поводите, готов на всичко, но с учудване видя, че този, който идва да ги поздрави, е Краобан, най-възрастният, но и най-верен съветник на кралската фамилия. Старецът приличаше на ударен от гръм. Взира се в Еолаир много дълго, без да продума, после се разплака и разпери ръце.
	— Граф Еолаир! Мирка да ни благослови, радвам се да те видя!
	Графът се смъкна от коня и прегърна съветника.
	— И аз, Краобан, и аз. Какво е станало?
	— Ха! Повече от това, което мога да ти разкажа, застанал тук на вятъра. — Старецът странно се изкиска. Изглеждаше объркан — състояние, в което Еолаир никога не бе очаквал да го види. — В името на всички богове, повече, отколкото мога да ти кажа. Ела в Тайг. Ела, ела да хапнеш и да пийнеш.
	— Къде е Мейгуин? Добре ли е?
	Краобан вдигна очи, воднистият му поглед изведнъж стана напрегнат.
	— Тя е жива и щастлива — отговори той. — Но ела. Ела и виж… Както ти казах, това е повече, отколкото мога да ти разправя. — Старецът го хвана за лакътя и го задърпа.
	Еолаир се обърна и махна на другите.
	— Изорн, Уле, елате! — После потупа Краобан по рамото. — Може ли нашите хора да получат нещо за ядене?
	Без да се разтревожи, Краобан махна с костеливата си ръка.
	— Там някъде. Някои от хората в града може би са се позапасили с това-онова. Обаче има много работа, Еолаир, много работа. Човек просто не знае откъде да започне.
	— Какво е станало? Ситите изгониха Остроносия, така ли?
	Краобан го задърпа за ръката и го поведе към голямата зала.
	Графът на Над Мулах едва успя да хвърли бегъл поглед към двадесетината сити на върха на хълма. Бяха погълнати от работата по построяване на лагера си и дори не вдигнаха очи, когато Еолаир и другите минаха край тях, но дори от разстояние той успя да види особеността им, странните им, но грациозни движения, тихото им спокойствие. Макар че на някои места работеха заедно доста много сити, както мъже, така и жени, той не ги чу да говорят — но вършеха работата си с плавна еднообразна упоритост, която беше толкова смущаваща, колкото и чуждите им лица и движения.
	С приближаването им към Тайг беше все по-лесно да се видят следите на окупацията на Скали. Грижливо отглежданите градини бяха изровени, каменните алеи — разрушени. Еолаир проклинаше Остроносия и неговите варвари, после отново се питаше какво е станало с окупаторите.
	Отвъд големите порти на Тайг нещата не бяха по-различни. Стените бяха оголени от мазилката, реликви бяха откраднати от нишите си, а подовете бяха набраздени от следите на безброй обути в ботуши крака. Залата, където крал Лут беше давал приеми, бе в по-добро състояние — Еолаир предположи, че е била седалище на тан Скали — но все пак и в нея имаше признаци, че северните грабители не са били излишно почтителни. Множество стрели стърчаха настръхнало от високите тавани — висящите изрязани от дърво фигури се бяха оказали съблазнителни мишени за блокираните от зимата воини на Калдскрайк.
	Краобан, който явно се мъчеше да избегне разговорите, ги настани в залата и отиде да намери нещо за пиене.
	— Какво смяташ, че е станало, Еолаир? — Изорн клатеше глава. — Срамувам се, че съм римърсгардец, когато виждам какво са направили с Тайг Скали и неговите главорези. — До него Уле оглеждаше подозрително ъглите на залата, сякаш хората на Скали можеха да се крият там.
	— Няма от какво да се срамуваш — успокои го Еолаир. — Те са направили това не защото са от Римърсгард, а защото са били в чужда страна в лошо време. Хернистирците, набанците или еркинландците биха могли да сторят същото.
	— Това е лошо. Когато баща ми си върне херцогството, ще се погрижим да поправим повреденото.
	Графът се усмихна.
	— Ако всички оживеем и това е най-лошото, с което имаме да се справяме, с радост ще изпратя тук собствения си дом камък по камък, за да поправя отново всичко. Но се страхувам, че това ще е дребна работа.
	— Боя се, че си прав, Еолаир. — Изорн се намръщи. — Бог знае какво се е случило с Елвритшала, откакто ни пропъдиха оттам. И след тази ужасна зима.
	Бяха прекъснати от Краобан, който се тътреше към тях, следван от една млада жена, която носеше четири големи халби от ковано сребро, украсени със скачащия елен на кралския двор.
	— Защо пък да не използваме най-хубавото? — каза Краобан с крива усмивка. — Кой може да каже „не“ в тези странни дни?
	— Къде е Мейгуин? — Опасенията на Еолаир нараснаха, когато тя не се появи да ги поздрави.
	— Спи. — Краобан отново направи презрителен жест. — Ще те заведа, като свършиш. Пий.
	Еолаир се изправи.
	— Прости ми, стари приятелю, но бих искал да я видя сега. Тогава ще изпитам по-голямо удоволствие от бирата.
	Старецът сви рамене.
	— Тя е в старата си стая. Една жена се грижи за нея. — Той изглеждаше по-заинтересуван от халбата си, отколкото от съдбата на единственото оживяло дете на краля.
	Графът го изгледа за момент. Какво беше станало с онзи Краобан, когото познаваше? Старецът изглеждаше с объркана глава, сякаш го бяха цапардосали със сопа.
	Имаше твърде много други неща, които го безпокояха. Еолаир излезе от залата, като остави другите да пият и да зяпат олющената резба.
	Мейгуин наистина спеше. Буйнокосата жена, която седеше до леглото й, му беше сякаш позната, но Еолаир едва я удостои с бегъл поглед, после коленичи и хвана ръката на Мейгуин. На челото й имаше мокра кърпа.
	— Ранена ли е? — Тук май имаше нещо, което Краобан беше скрил — може би беше зле пострадала.
	— Да — отговори жената. — Но ударът беше лек и тя вече се възстанови. — Жената повдигна кърпата, за да покаже на Еолаир синината на бледото чело на Мейгуин. — Сега просто си почива. Това беше велик ден.
	Еолаир рязко се обърна и я изгледа. Тя изглеждаше разсеяна като Краобан, очите й бяха разширени и побъркани, устата й потрепваше.
	„Тук всички ли са полудели?“ — запита се той.
	Мейгуин се размърда и той пак се обърна към нея. Очите й се отвориха, отново се затвориха, после пак се отвориха.
	— Еолаир? — Гласът й беше омаломощен от съня. Тя се усмихна като малко дете, без следа от раздразнителността, която беше проявила, когато го беше изпратила на път. — Наистина ли си ти? Или това е само пореден сън…
	— Аз съм, господарке. — Той стисна ръката й. В този момент тя изглеждаше малко по-различна, отколкото когато беше момиче и той за пръв път бе усетил сърцето си да запърха. Как бе могъл да й се сърди, независимо какво беше казала или направила?
	Мейгуин се опита да седне. Червеникавата й коса беше разрошена, очите — все още полузатворени. Бяха я сложили да легне облечена. Само краката й, които се подаваха изпод одеялото, бяха боси.
	— Видя… Видя ли ги?
	— Кого да съм видял? — попита тихо той, макар че знаеше добре за кого говори. Отговорът й обаче го изненада.
	— Боговете, глупчо. Видя ли боговете? Бяха толкова прекрасни…
	— Боговете?!
	— Накарах ги да дойдат — каза тя и се усмихна сънено. — Дойдоха заради мен… — Тя отпусна главата си на възглавницата и затвори очи. — Заради мен.
	— Трябва й сън, граф Еолаир — каза жената зад него. В гласа й имаше нещо безапелационно, което го накара да настръхне.
	— За какви богове говори? — попита той. — Ситите ли има предвид?
	Жената се усмихна със самодоволната усмивка на посветена.
	— Има предвид това, което казва.
	Еолаир стана и сдържа гнева си. Тук трябваше да се разкрият много неща. Щеше да изчака по-благоприятен момент.
	— Грижи се добре за принцеса Мейгуин — каза той и тръгна към вратата. Това беше повече заповед, отколкото молба. Жената кимна.
	Еолаир тъкмо беше влязъл в Залата на изваянията, когато на главната врата зад него се чу тракане на ботуши. Той спря и се обърна, ръката му инстинктивно хвана дръжката на меча. На няколко крачки от него Изорн и здравенякът Уле също станаха разтревожени.
	Мъжът, който се появи на вратата на залата, беше висок, но не чак толкова, облечен в сини доспехи, които странно приличаха на боядисано дърво, но бронята — сложна сбирка от плочки, съединени с блестящ червен шнур, не беше най-странното у него. Косата му беше бяла като пряспа. Превързана със син шарф, тя падаше по раменете му. Беше строен като млада бреза и въпреки цвета на косата си изглеждаше още не достигнал мъжка възраст, доколкото Еолаир можеше да разгадае едно лице толкова ъглесто, толкова различно от човешко лице. Дръпнатите очи на непознатия бяха златисти, ярки като следобедно слънце, отразено в горско езеро.
	Скован от изненада, Еолаир гледаше вторачено. Сякаш някакво създание от древни дни стоеше пред него, някоя от приказките на баба му, появила се в плът и кръв. Беше очаквал да срещне ситите, но не беше подготвен за това повече от човек, на когото са му казали за дълбока пропаст, когато внезапно открие, че е застанал на ръба й.
	След като графът постоя замръзнал няколко секунди, мъжът направи крачка назад.
	— Простете ми. — И направи странен дълбок поклон, като размаха дългопръстата си ръка покрай коленете си; но макар че имаше нещо леко в движенията му, в тях нямаше присмех. — Забравих добрите маниери в горещината на този паметен ден. Може ли да вляза?
	— Кой… Кой си ти? — попита Еолаир, стреснат до степен да забрави нормалната си учтивост. — Да, влез.
	Странният мъж не изглеждаше засегнат.
	— Аз съм Джирики и-Са’онсерей. В този момент говоря от името на Зида’я. Дойдохме, за да върнем дълга си към принц Синах от Хернистир. — След тази официална реч лицето му внезапно грейна във весела усмивка. — А кои сте вие?
	Еолаир бързо представи себе си и приятелите си. Изорн гледаше очарован, Уле беше бледен и объркан. На лицето на стария Краобан имаше странна подигравателна усмивка.
	— Добре — каза Джирики, когато той свърши. — Това е много добре. Чух да споменават името ти днес, граф Еолаир. Имаме да говорим за много неща. Но първо, кой е господарят тук? Разбрах, че кралят е мъртъв.
	Еолаир погледна замаяно Краобан и попита:
	— Инахуен?
	— Жената на краля е още горе в пещерите на Грианспог. — Гласът на Краобан изхриптя с нещо като смях. — Не пожела да слезе с нас. Мислех, че постъпва разумно. Може и да е била права.
	— А Мейгуин, дъщерята на краля, спи. — Еолаир сви рамене. — Мисля, че аз съм този, с когото трябва да говориш, поне засега.
	— Ще бъдеш ли така любезен да дойдеш с мен до нашия лагер? Или предпочиташ ние да дойдем тук и да говорим?
	Еолаир не беше съвсем сигурен кои са тези „ние“, но знаеше, че никога няма да си прости, ако не изживее възможно най-пълно този момент. Мейгуин, във всеки случай, очевидно имаше нужда от почивка, която нямаше да се осъществи напълно, ако Тайг се напълнеше с мъже и сити.
	— С удоволствие ще те придружим, Джирики и-Са’онсерей — каза графът.
	— Само Джирики, ако бъдеш така любезен. — Ситът стоеше в очакване.
	Еолаир и приятелите му излязоха с него през портите на Тайг. Палатките се издуваха пред тях като поле с прекалено порасли диви цветя.
	— Имаш ли нещо против да те попитам какво е станало със стената, която Скали е построил около града?
	Джирики се позамисли за момент.
	— А, онова — каза той най-после и се усмихна. — Мисля, че вероятно говориш за делото на майка ми Ликимея. Просто бързахме. Стената се изпречи на пътя ни.
	— Надявам се никога да не застана на пътя й — каза сериозно Изорн.
	— Докато не се окажеш между майка ми и честта на Годишния танц, няма защо да се тревожиш.
	Продължиха по влажната трева.
	— Ти спомена за сделка със Синах — каза графът. — Щом можете да победите Скали за един ден… е, прости ми, Джирики, как е било възможно въобще да загубите битката при Ач Самрат?
	— Първо, ние не съвсем победихме този Скали. Той и много от хората му избягаха в планините и към Замръзналото блато, така че има още работа за довършване. — Очите на сита се присвиха замислено. — Смятам, че ние сме някак си различни от онова, което сме били преди изминалите столетия. Много от нас тогава не са били родени и ние, децата на Заточените, не сме така предпазливи, както по-старите от нас. Страхували сме се от желязото по онова време, докато не сме се научили как да се защитаваме от него. — Той се усмихна със същата усмивка на ядосана котка, но после лицето му стана мрачно. Той отметна кичур коса от очите си. — И тези хора, граф Еолаир, тези римъри тук, не бяха подготвени за нас. Изненадата беше на наша страна. Но в предстоящите битки — а мисля, че те ще са много — никой няма да бъде така неподготвен. Тогава всичко ще е отново като при Ереб Иригу, мястото, което вие наричате Чука. Страхувам се, че ще има много убити… а моите хора могат да си го позволят дори по-малко от вас.
	Вятърът, който набръчкваше палатките, смени посоката си и задуха от север. Изведнъж стана много студено.


	Елиас, Върховният крал на целия Остен Ард, залиташе като пиян: вървеше през вътрешния двор от едно сенчесто място към друго, сякаш пряката слънчева светлина го разболяваше, макар че денят беше сив, студен и самото слънце, дори на обяд, беше невидимо, скрито зад облаците. Куполът на параклиса се извисяваше зад него, странно асиметричен; грамада мръсен сняг, отдавна неразчистван, беше огънала няколко от оловните плочи, така че големият купол приличаше на стара смачкана шапка.
	Малцината треперещи селяни, принудени да живеят в стените на Хейхолт и да поддържат разпадащите се съоръжения на замъка, рядко излизаха от жилищата си, ако не бяха принудени със сила. Тя обикновено се олицетворяваше от тритингски надзирател, чиито заповеди се подсилваха от вероятността за внезапно жестоко наказание. Дори остатъците от кралската армия сега лагеруваха в нивите извън Ерчестър. Говореше се, че кралят не е добре и иска спокойствие, но се шушукаше повсеместно, че е полудял и че замъкът му е населен от духове. В резултат само шепа хора бяха в двора в този сив навъсен следобед и всички гледаха настрани. Не само беше опасно, беше дори фатално да те хванат, че зяпаш краля в неговата немощ, но имаше нещо толкова страхотно нередно в походката му с вдървени крака, нещо толкова ужасяващо неестествено, че тези, които го виждаха, се чувстваха задължени да се обърнат настрана и скришом да направят знака на Дървото пред гърдите си.
	Кулата на Хйелдин беше сива и застрашителна. С мъждиво просветващите си червени прозорци на горния етаж тя би могла да бъде рубиновооко езическо божество от пустините на Наскаду. Елиас спря пред тежките черни дъбови порти и се вгледа в позеленелите бронзови гвоздеи, с които бяха обковани. От двете страни на входа стояха закачулени същества, облечени в роби дори по-черни и потискащи от вратата. Всяко държеше копие със странен ажурен дизайн — фантастична плетеница от завъртулки и венчета, — остро като бръснач.
	Кралят се олюля, вторачен в тях. Беше ясно, че норните го изпълват с безпокойство. Въпреки че никой от часовоите не помръдна и лицата им бяха невидими, скрити дълбоко под качулките, те като че ли внезапно станаха по-съсредоточени — като паяци, усетили първите трепетни стъпки на муха по края на паяжината.
	— Е? — каза най-после Елиас с изненадващо висок глас. — Ще ми отворите ли тази проклета врата?
	Норните не отговориха. Не помръднаха.
	— Вървете в ада! — изръмжа той. — Не ме ли познавате, нещастни създания? Аз съм кралят! Отворете вратата! — И неочаквано направи крачка напред. Единият от норните леко отпусна пиката си пред вратата и Елиас се дръпна, сякаш острието се беше стрелнало към лицето му.
	— Значи така, а? — На бледото му лице започна да проблясва лудост. — Значи така?! В собствения ми дом, а? — Той се приведе, сякаш се готвеше да влети през вратата. Едната му ръка се плъзна надолу, за да сграбчи дръжката на меча, който висеше на колана му.
	Часовоят се обърна бавно и тупна два пъти тежките порти с дръжката на копието си. Удари още три пъти, след което пак зае неподвижната си поза.
	Докато Елиас стоеше и гледаше, един гарван кацна на близкия парапет. След няколко удара на сърцето вратата се отвори със скърцане и на прага застана Приратес. Беше примижал.
	— Елиас! — каза той. — Каква чест за мен!
	Кралят се нацупи. Ръката му все още стискаше и отпускаше дръжката на Печал.
	— Изобщо не ти оказвам чест, проповеднико. Дойдох да говоря с теб, а съм обезчестен.
	— Обезчестен? Как така? — На лицето на Приратес се изписа загриженост, но също и насмешка, сякаш си играеше с дете. — Кажи ми какво е станало и какво мога да направя, да ти угодя, кралю.
	— Тези… същества не искаха да отворят вратата. — Елиас посочи мълчаливите пазачи. — Когато се опитах да вляза, един от тях ми препречи пътя.
	Приратес поклати глава, после каза нещо на норните на техния музикален език и отново се обърна към краля.
	— Моля те, не ги упреквай, Елиас, нито пък мен. Нали знаеш, някои от нещата, които правя тук, докато търся знание, може да се окажат опасни. Както вече ти казах, страхувам се, че някой, който влезе внезапно, може да бъде застрашен. Ти, кралю, си най-важният човек на света. Затова заповядах никой да не бъде пускан вътре, докато не сляза да го придружа. — Приратес се усмихна — озъбване, което би подхождало повече на мурена. — Моля те, разбери, че това е заради твоята безопасност, Елиас.
	Кралят го погледна за миг, после се вторачи в двамата часовои. Те отново се бяха вцепенили като статуи.
	— Мислех, че използваш наемници за пазачи. Смятах, че тези същества не обичат дневната светлина.
	— Тя не им вреди — отвърна Приратес. — Просто след няколко десетки столетия живот в голямата планина Стормспайк те предпочитат тъмнината пред слънцето. — Той намигна сякаш над слабостите на някакъв ексцентричен роднина. — Но аз съм стигнал до важен момент от изследванията си — от нашите изследвания, кралю, и си помислих, че те ще бъдат по-добри пазачи.
	— Стига! — каза нетърпеливо Елиас. — Ще ме пуснеш ли вътре? Дойдох да говоря с теб. Не мога да чакам.
	— Разбира се, разбира се — увери го Приратес, но изведнъж стана разсеян. — Винаги умирам от желание да говоря с теб, кралю мой. Може би ще предпочетеш аз да дойда в твоите покои?
	— По дяволите, свещенико, пусни ме вътре. Не можеш да накараш един крал да стои пред вратата, проклет да си!
	Приратес сви рамене и се поклони.
	— Разбира се че не, сир. — Той отстъпи настрани и протегна ръка към стълбището. — Ела в моите покои, моля.
	Една-единствена факла гореше на пресекулки във високото преддверие. Ъглите бяха пълни със сенки, които подскачаха и се разтягаха, сякаш се бореха да се освободят. Приратес не спря, а веднага тръгна нагоре по тясното стълбище.
	— Нека вървя пръв, за да подготвя нещата за теб, кралю — извика той назад и гласът му проехтя по стълбището.
	Елиас спря на втората площадка, за да си поеме дъх.
	— Стълби — каза той измъчено. — Прекалено много стълби.
	Вратата към стаята беше отворена и светлината на няколко факли се изливаше в коридора. Когато влезе, кралят хвърли поглед към прозорците, скрити зад големи завеси. Свещеникът, който затваряше капака на голяма ракла, пълна като че ли с книги, се обърна и се усмихна.
	— Добре дошъл, кралю. От доста време не си ме удостоявал с посещение тук.
	— Не си ме канил. Къде мога да седна — умирам.
	— Не, господарю мой, не умираш — каза весело Приратес. — Напротив, ако нещо става, то ти се прераждаш. Но напоследък беше много болен, това е вярно. Прости ми. Ето, седни на моя стол. — Той поведе Елиас към стола с висока облегалка. Той беше лишен от всякаква украса и резба и все пак имаше вид на много скъп и древен. — Искаш ли някое от твоите успокояващи питиета? Виждам, че Хенгфиск не те е придружил, но мога да наредя да приготвят някое. — Той се обърна и плесна с ръце. — Муншазоу!
	— Монахът не е тук, защото му разбих главата, или нещо такова — изръмжа Елиас; въртеше се неудобно на твърдия стол. — Ако никога вече не видя опулената му муцуна, ще съм щастливец. — Той се закашля, трескаво светещите му очи се затвориха. В този момент изобщо не приличаше на щастливец.
	— Нещо лошо ли направи? Толкова съм нещастен да чуя това, кралю мой. Може би трябваше да ми кажеш какво е станало и аз щях да се погрижа да… да го научат. Аз съм твой слуга, в края на краищата.
	— Да — каза сухо Елиас. — Такъв си. — Той се прокашля и се завъртя отново, като се мъчеше да си намери по-добро положение.
	От вратата се чу дискретно покашляне. Дребна тъмнокоса жена стоеше там. Не изглеждаше особено възрастна, но жълтеникавото й лице беше набраздено от дълбоки бръчки. Някакъв знак — може би буква или руна от чуждо писмо — беше изписан на челото й. Тя се движеше толкова тихо, колкото и стоеше, полите на безформената й рокля докосваха пода и мъничките украшения с цвят на кост, които носеше на кръста и шията си, леко подрънкваха.
	— Муншазоу — каза Приратес на Елиас, — моята прислужница от Наракси, от къщата ми там. — После каза на тъмната жена: — Донеси нещо за пиене на краля. Знаеш какво. За мен нищо, нямам нужда. Върви.
	Тя се обърна, костените й украшения изтракаха, и излезе.
	— Извинявам се за прекъсването — каза алхимикът. — Ти ми разказваше за проблема си с Хенгфиск.
	— Не се тревожи за монаха. Той е нищо. Просто внезапно се събудих и го видях застанал над мен, вторачен. Застанал над леглото ми! — При този спомен кралят се отърси като мокро куче. — Божичко, та той има лице, което би могла да понесе само любяща майка. И тая проклета усмивка винаги… — Елиас поклати глава. — Ударих го — с юмрук. Проснах го право през спалнята. — Той се изсмя и се закашля. — Ще го науча аз как да идва да ме шпионира, когато спя. Нужен ми е сънят ми. Напоследък ме спохожда толкова рядко…
	— Заради това ли си дошъл при мен, господарю? — попита Приратес. — Заради съня си? Може би ще мога да направя нещо за теб — имам един восък, който можеш да запалваш в блюдо до леглото си…
	— Не! — извика Елиас ядосано. — И не заради монаха! Дойдох при теб, защото сънувах един сън.
	Приратес го изгледа загрижено. Голата кожа над очите му, където другите имаха вежди, се издигна въпросително.
	— Сън ли, господарю? Разбира се, ако за това искаш да говориш с мен…
	— Не такъв сън, дявол да те вземе! Знаеш какво искам да кажа. Имах сън!
	— Аа. — Проповедникът кимна. — И той те разтревожи.
	— Да, дяволски успешно, в името на Свещеното дърво! — Кралят замига и сложи ръка на гърдите си, после избухна в пореден пристъп на раздираща кашлица. — Видях ситите да яздят! Децата на зората! Яздеха към Хернистир!
	От вратата се чу слабо потракване. Муншазоу се беше появила отново — с поднос, на който стоеше висока чаша, гледжосана в тъмно ръждивочервено. От нея се издигаше пара.
	— А, добре. — Приратес закрачи към нея, за да я вземе. Малките й безцветни очи го следяха, но лицето й оставаше безизразно. — Можеш да си вървиш — каза й той. — Ето, кралю, изпий това. Ще помогне на задръстените ти гърди.
	Елиас подозрително взе чашата и отпи.
	— Има вкуса на същата помия, която ми даваш винаги.
	— Има… сходства. — Приратес се върна до мястото си край раклата, пълна с книги. — Не забравяй, кралю, че ти имаш специални нужди.
	Елиас отпи нова глътка.
	— Видях безсмъртните — ситите. Яздеха срещу Скали. — Той вдигна очи от чашата и закова зеления си поглед върху Приратес. — Вярно ли е това?
	— Събитията в сънищата невинаги са напълно верни или напълно лъжливи… — започна Приратес.
	— Бог да те запрати в най-черните кръгове на ада! — извика Елиас и се надигна от стола. — Вярно ли е?
	Приратес склони голата си глава.
	— Ситите са напуснали своя дом в най-далечната гора.
	Зелените очи на Елиас блеснаха застрашително.
	— А Скали?
	Приратес бавно се измести към вратата, сякаш се готвеше да избяга.
	— Танът на Калдскрайк и неговите хора са… напуснали лагера.
	Кралят шумно издиша и ръката му заопипва дръжката на Печал, сухожилията на бледата му ръка подскачаха. Част от меча се показа, нашарена и блестяща като гърба на щука. Пламъците на факлите сякаш се наведоха, привлечени от него.
	— Проповеднико — изръмжа Елиас. — Чуваш последните удари на сърцето си, ако не отговориш бързо и изчерпателно.
	Вместо да се свие, Приратес се стегна и се изправи. Факлите трепнаха отново и черните очи на алхимика изгубиха лъскавината си. За момент бялото им като че ли изчезна, сякаш бяха потънали в главата му и бяха останали само дупки на почернял череп. Потискащо напрежение изпълни стаята. Приратес вдигна ръка и кокалчетата на краля стиснаха още по-здраво дългата дръжка на меча. След моментна неподвижност свещеникът вдигна пръсти към шията си, грижливо приглади яката на червената си роба, като че ли я оправяше, и отново отпусна ръката си.
	— Съжалявам, кралю — каза той и си позволи лека, самоиронична усмивка. — Често желанието на съветника е да запази своя сеньор от новини, които могат да го разтревожат. Правилно си видял. Ситите са отишли в Хернистир и Скали е изгонен.
	Елиас дълго го гледа вторачено.
	— Какво значи всичко това за твоите планове, свещенико? Ти не беше казал нищо за Децата на зората.
	Приратес сви рамене.
	— Защото не означава нищо. То беше неизбежно, след като нещата бяха достигнали до някаква точка. Нарастващата активност на нашия… благодетел не можеше да не ги въвлече в това. То няма да наруши нито един от нашите планове.
	— Няма да наруши? Да не искаш да кажеш, че ситите нямат значение за Краля на бурите?
	— Искам да кажа, че всичко е планирано твърде дълго. Няма нищо, което да го изненада в някакво отношение. В действителност Кралицата на норните ми каза да очаквам това.
	— Каза ти, така ли? Изглеждаш много добре осведомен, Приратес. — Тонът на Елиас беше изгубил остротата си. — Кажи ми тогава: щом си знаел това, защо не можеш да ми кажеш какво става с Фенгболд? Защо нямаме никаква вест дали е прогонил брат ми от бърлогата му?
	— Защото нашите съюзници не придават на това голямо значение. — Приратес отново вдигна ръка, този път, за да предотврати гневния отговор на краля. — Моля те, Елиас, ти искаше откровеност и аз ти я предложих. Те знаят, че Джосуа е разбит и че ти си губиш времето с него. Ситите, от друга страна, са врагове на норните, откакто свят светува.
	— И все пак нямали значение, очевидно, ако това, което ми каза преди малко, е вярно. — Кралят се намръщи. — Не разбирам как те могат да бъдат по-важни от моя брат-предател и при това недостатъчно важни, за да се безпокоим от тях дори когато са унищожили един от главните ми съюзници. Мисля, че играеш двойна игра, Приратес. Бог да ти е на помощ, ако разбера, че е така!
	— Служа само на господаря си, а не на Краля на бурите, нито на Кралицата на норните. Въпросът е всяко нещо да става когато трябва. Някога Джосуа беше заплаха за теб, но ти го победи. Скали беше необходим да защити фланга ти, но повече не ти трябва. Дори ситите не са заплаха, защото няма да тръгнат срещу нас, преди да спасят Хернистир. Те са прокълнати от древна преданост, както знаеш. За тях ще е невъобразимо късно да станат пречка пред твоята крайна победа.
	Елиас беше вперил поглед в димящата си чаша.
	— Защо тогава ги видях да яздят в съня си?
	— Ти се приближи много до Краля на бурите, сир, откакто прие подаръка му. — Приратес направи жест към сивия меч, вече отново влязъл в ножницата. — Той е от ситска кръв — или е бил, докато още е бил жив, за да бъдем точни. Повече от естествено е събирането на Зида’я да привлече вниманието му и така да достигне и до теб. — Той направи няколко крачки към краля. — Ти си имал и други… сънища… преди този, нали?
	— Знаеш, че имам, алхимико. — Елиас изпи чашата си, преглътна и направи гримаса. — Моите нощи, малкото от тях, когато сънят наистина ме спохожда, са пълни с него. Пълни с него! С онова замръзнало нещо с пламтящо сърце. — Очите му шареха по засенчените стени, изведнъж изпълнени със страх. — С тъмните пространства между…
	— Спокойно, кралю — каза Приратес. — Ти много си страдал, но наградата ще бъде великолепна. Знаеш това.
	Елиас тежко поклати глава. Гласът му стържеше напрегнато.
	— Де да знаех как ще се чувствам, да знаех какво… какво ще ми причини това. Да знаех, преди да сключа тази дяволска сделка. Бог да ми е на помощ, иска ми се да знаех.
	— Нека ти донеса моя приспивателен восък, кралю. Имаш нужда от почивка.
	— Недей. — Кралят тромаво се надигна от стола. — Не искам вече никакви сънища. По-добре ще е никога да не заспивам отново.
	Елиас бавно тръгна към вратата, като отклони с жест помощта на Приратес. Смъква се по стълбите сякаш безкрайно.
	Свещеникът в червената роба изслуша цялото му слизане. Когато голямата външна врата изскърца и после хлопна, Приратес тръсна глава, сякаш прогонваше дразнеща мисъл, после отиде да извади книгите, които беше скрил.


	Джирики вървеше напред, леките му крачки го носеха неочаквано бързо. Еолаир, Изорн и Уле го следваха, като се стараеха да разберат странните гледки.
	Особено объркан беше Еолаир, за когото Хернисадарк и Тайг бяха втора резиденция. Сега, докато следваше сита по хълма Херн, той се чувстваше като завърнал се вкъщи баща, който открива, че всичките му деца са подменени.
	Ситите бяха построили палатковия си град толкова бързо, издуващите се платове бяха опънати така изкусно между дърветата, обкръжаващи Тайг, че изглеждаше сякаш той винаги е бил тук, че тук му е мястото. Дори цветовете, които бяха изглеждали толкова крещящо ярки от разстояние, сега му се струваха по-приглушени — тонове на летен залез и разсъмване, по-подходящи за кралски дворец с градина.
	Самите Зида’я сякаш се чувстваха като у дома си. Еолаир не забеляза никакви признаци на нерешителност или смирение у ситите, които го заобикаляха. Те не обръщаха почти никакво внимание на графа и спътниците му. Безсмъртните вървяха гордо и докато работеха, пееха ритмични песни на език, който, макар и чужд за него, му изглеждаше странно познат със своите резки гласни и птичи трели. Макар че бяха тук едва от един ден, те, изглежда, се чувстваха толкова удобно на заснежената трева и под дърветата, колкото лебеди на огледално тихо езеро. Всичко, което вършеха, явно говореше за огромно спокойствие и самопознание. Дори завързването на примки и възли по многобройните въжета, които оформяха техния град, се превръщаше в нещо като фокуснически трик. Докато ги наблюдаваше, Еолаир, който винаги бе се смятал за подвижен, грациозен човек, се чувстваше непохватен и тромав.
	Новопостроената къща, в която изчезна Джирики, беше всичко на всичко пръстен от синя и бледолилава тъкан, обградил един от царствените дъбове на върха на хълма като ограда около ценен бик. Докато Еолаир и другите стояха неуверено, Джирики се появи отново и ги повика.
	— Моля ви, разберете, че майка ми може да стои малко настрана от границите на любезността — измърмори той, когато застанаха на входа. — Ние сме в траур за баща ми и за Първата баба. — Той ги въведе в ограденото място. Тревата беше суха, снегът беше изметен. — Доведох граф Еолаир от Над Мулах — каза той, — Изорн Исгримнурсон от Елвритшала и Уле Фрекесон от Скоги.
	Жената пред тях вдигна очи. Седеше на бледосин блестящ плат, заобиколена от птиците, които хранеше. Въпреки меките перушинести тела, накацали по коленете и ръцете й, на Еолаир му се стори, че тя е твърда като стомана. Косата й беше огненочервена, превързана със сив шарф през челото; няколко дълги, черни като сажди пера висяха в плитките й. Както и Джирики, тя беше в броня, която изглеждаше дървена, но нейната беше блестящо черна като черупка на бръмбар. Под бронята носеше фустан в гълъбовосиво. Меки ботуши в същия цвят достигаха до над коленете й. Очите й, като тези на сина й, бяха с цвета на старо злато.
	— Ликимея и’Бризейу но’е-Са’онсерей — напевно обяви Джирики. — Господарка на Децата на зората и господарка на Дома на Годишния танц.
	Еолаир и другите паднаха на коляно.
	— Станете, моля. — Тя говореше с гърлен шепот и изглежда, езикът на смъртните й бе по-чужд, отколкото на Джирики. — Това е твоята страна, граф Еолаир, и тук Зида’я са гости. Дойдохме, за да изплатим дълга си към вашия Синах.
	— За нас е чест, кралица Ликимея.
	Тя махна с ръката си с дълги нокти.
	— Не казвай кралица. Това е титла, само най-близка по значение до тази на смъртните. Но ние не се наричаме с такива названия, освен в някои случаи. — Тя вдигна вежда към Еолаир, когато той и спътниците му станаха. — Знаеш ли, граф Еолаир, старата история, че Над Мулах има кръв на Зида’я?
	За момент графът се обърка; мислеше, че тя има предвид някаква несправедливост, извършена срещу ситите в дома на неговите предци. Но когато разбра какво всъщност му казва, усети, че собствената му кръв замръзва, и целият настръхна.
	— Стара история? — Еолаир се чувстваше така, сякаш главата му щеше да се пръсне. — Съжалявам, господарке, не съм сигурен, че те разбирам. Да не искаш да кажеш, че има кръв на сити сред моите предци?
	Ликимея се усмихна — внезапен, жесток блясък на зъби.
	— Това е стара история, както казах.
	— А знаят ли ситите дали е вярна? — Тя някаква игра ли играеше?
	Ликимея щракна с пръсти и птиците излетяха и накацаха по клоните на дървото над тях.
	— Много отдавна, когато смъртните и Зида’я бяха по-близки… — Тя направи странен жест. — Би могла да е вярна.
	Еолаир се чувстваше на несигурна почва. Изненада се колко бързо опитът му в дипломацията и политическите маневри го беше изоставил.
	— Значи е истинска, така ли? Приказните хора са… са се смесвали със смъртните?
	Ликимея сякаш изгуби интерес към темата.
	— Да. Много отдавна. — Тя направи знак на Джирики, който пристъпи напред, простря пред графа и приятелите му блещукащи копринени парчета плат и им направи знак да седнат. — Хубаво е да си отново на М’ийн Азошай.
	— Така ние наричаме този хълм — обясни Джирики. — Той бил даден на Херн от Ши’ики и Сендиту. Това е било, предполагам че ще кажете, свещено място за вашия народ. Защото е било дадено на един смъртен за негов чифлик е знак на приятелство между народа на Херн и Децата на зората.
	— Ние имаме легенда, която много прилича на тази — бавно каза Еолаир. — Често съм се питал дали има истина в нея.
	— В повечето легенди има зрънце истина — усмихна се Джирики.
	Ликимея беше обърнала светлите си като на котка очи от графа към неговите двама другари, които едва не се разтрепериха под погледа й.
	— А вие сте римъри — каза тя; гледаше ги съсредоточено. — Ние имаме малко причини да обичаме вашия народ.
	Изорн наведе глава.
	— Да, госпожо, така е. — После дълбоко пое дъх и овладя гласа си. — Но, моля, не забравяй, че нашият живот е кратък. Това е било преди много години — преди поне двайсетина поколения. Ние не приличаме много на Фингил.
	Усмивката на Ликимея беше кратка.
	— Вие може и да не приличате, но какво ще кажете за този ваш роднина, когото накарахме да избяга? Видях какво е направил тук, на М’ийн Азошай, и то не се различава особено от онова, което вашият Фингил Кървавата ръка причини в земите на Зида’я преди пет века.
	Изорн бавно поклати глава, но не отговори. Уле беше съвсем пребледнял и изглеждаше, сякаш може да офейка всеки момент.
	— Изорн и Уле се биха срещу Скали — бързо каза Еолаир, — и тъкмо водехме тук още хора, за да започнем боя с него, когато вие профучахте покрай нас. Вие направихте и на тези двамата толкова голямо добро, като заставихте убиеца да избяга, колкото и на моя собствен народ. Сега има надежда, че един ден бащата на Изорн може да си върне принадлежащото му херцогство.
	— Аа. — Ликимея кимна. — Ето че стигнахме и до това. Джирики, яли ли са тези хора?
	Синът й въпросително погледна графа.
	— Не, господарке — отговори Еолаир.
	— Тогава ще се нахраните с нас и ще поговорим.
	Джирики стана и изчезна през някакъв отвор в стената, по която вълнообразно пробягваха гънки. Последва дълго и неловко за Еолаир мълчание, което Ликимея не изглеждаше склонна да наруши. Седяха и слушаха вятъра в клоните на дървото. Джирики се върна с дървен поднос, отрупан с плодове, хляб и сирене.
	Графът беше изумен. Нямаха ли тези създания слуги, които да извършват такава проста работа? Той гледаше, докато Джирики, владеещ се както никой от хората, които беше срещал, наливаше нещо от син кристален съд в чаши, изрязани от същото дърво като подноса и украсени с резба, после ги подаде на Еолаир и приятелите му с прост, но изящен поклон. Кралицата и принцът на най-стария народ — и да се обслужват сами? Разстоянието между графа и тези безсмъртни изглеждаше по-голямо от всякога.
	Съдържанието на кристалния съд изгаряше като огън, но имаше вкус на Детелинов мед и ухаеше на теменужки. Уле отпи внимателно, после пресуши чашата си на един дъх и охотно я подаде на Джирики да я напълни отново. Докато допиваше своята чаша, Еолаир почувства, че болката от двудневното трудно яздене се разтваря в топлата жарава на питието. Храната също беше превъзходна, всеки плод беше съвършено узрял. Графът за момент се запита къде ситите са могли да намерят такива деликатеси по средата на тази продължила цяла година зима, но пренебрегна това като поредното малко чудо в бързо нарастващия каталог от чудеса.
	— Дойдохме за война — каза внезапно Ликимея. Само тя от всички не беше яла и беше отпила само глътка от ободряващото медено питие. — Скали ни се изплъзна засега, но сърцето на вашето кралство е свободно. Ние положихме началото. С твоята помощ, Еолаир, и с тази на хората ти, чиято воля е все още силна, ние скоро ще вдигнем ярема от шиите на нашите стари съюзници.
	— Нямаме думи, за да ви благодарим, господарке — отвърна Еолаир. — Зида’я днес ни показаха, че уважават обещанията си. Малко смъртни племена могат да кажат същото.
	— И какво ще стане после, кралица Ликимея? — попита Изорн. Беше изпил три чаши от светлия еликсир и лицето му се беше позачервило. — Ще тръгнете ли с Джосуа? Ще му помогнете ли да превземе Хейхолт?
	Погледът, който тя му отправи, беше студен и суров.
	— Ние не се бием за смъртни принцове, Изорн Исгримнурсон. Ние се бием, за да изплатим дълговете си и да се защитим.
	Сърцето на Еолаир замръзна.
	— Значи ще спрете дотук?
	Ликимея поклати глава, после вдигна ръце и сплете пръсти.
	— Не е толкова просто. Казах го прибързано. Има неща, които заплашват както вашия Джосуа Безръкия, така и Децата на зората. Изглежда, враговете на Безръкия са сключили сделка с нашите врагове. Все пак ще направим това, което можем да свършим сами: щом Хернистир се освободи, ще оставим войните на смъртните — поне засега. Да, граф Еолаир, ние имаме дългове, но времената са странни. — Тя се усмихна, и този път усмивката й беше по-малко хищна, малко по-близка до нещо, което може да се появи на лице на смъртен. Еолаир беше поразен от ъгловатата й красота. В същия миг, при светкавично съпоставяне, той разбра, че седи пред същество, което е видяло падането на Асу’а. Тя беше стара колкото най-старите градове на хората — може би дори по-стара. Той потръпна.
	— При това — продължи Ликимея, — макар че няма да отидем на помощ на вашия победен принц, ще отидем на помощ на неговата крепост.
	Настъпи момент на смутено мълчание, после заговори Изорн:
	— Извини ни, господарке. Не разбираме какво искаш да кажеш.
	Отговори Джирики.
	— Когато Хернистир се освободи, ще тръгнем към Наглимунд. Той сега принадлежи на Краля на бурите и е твърде близо до мястото на нашето заточение. Ще си върнем това място. — Лицето на сита беше мрачно. — И когато настъпи последната битка — а тя наближава, смъртни хора, не се съмнявайте — ние искаме да сме сигурни, че норните нямат никаква закътана дупка, в която да се скрият.
	Еолаир гледаше очите на Джирики, докато ситът говореше, и му се стори, че вижда в тях омраза, тляла от векове.
	— Война, каквато светът не е виждал — каза Ликимея. — Война, в която много въпроси ще бъдат решени веднъж завинаги.
	Ако очите на Джирики тлееха, нейните пламтяха.


>>	19. Прекъсната усмивка

	— Направих всичко възможно, освен… — Кадрах раздразнено бършеше влажното си чело, сякаш за да измъкне някаква идея, която се криеше там. Беше явно изтощен, но също толкова явно — при злостните подмятания на херцога, които бяха свежи в паметта му — нямаше да позволи това да го спре.
	— Нищо повече не може да се направи — каза Мириамел твърдо. — Легни. Имаш нужда от сън.
	Кадрах вдигна поглед към Исгримнур, който стоеше на носа на лодката, здраво стиснал пръта в огромните си ръце. Херцогът само сви устни и поднови изучаването на водния поток.
	— Ами тогава май ще легна. — Монахът се сви до неподвижните тела на Тиамак и другия вран.
	Мириамел, която бе спала цяла вечер, се наведе и зави с наметалото си и тримата. То и без това не вършеше почти никаква работа — само дето пазеше от мушиците. Дори към полунощ блатото беше топло като в летен ден.
	— Ако угасим лампата — избоботи Исгримнур, — може би тези буболечки ще отидат за разнообразие да си потърсят храна другаде. — Той плесна ръката си над рамото и я вдигна, за да разгледа размазаното петно. — Проклетата светлина ги привлича. Човек би си помислил, че лампа, взета от блатен човек, ще ги прогонва. — Той изсумтя. — Как може хора да живеят тук целогодишно за мен е загадка.
	— Ако го направим, ще трябва да пуснем котва. — На Мириамел не й хареса особено мисълта да плуват на тъмно. Засега като че ли бяха отминали гхантите, но тя все още внимателно оглеждаше всеки ниско увиснал клон или люлееща се лиана. Но Исгримнур беше прекарал твърде дълго без сън. Изглеждаше справедливо да се опита да му даде малко покой от летящите насекоми.
	— Добре. Мисля, че тук каналът е достатъчно широк, за да сме в безопасност — съгласи се Исгримнур. — Не виждам никакви клони. Дребните буболечки са доста гадни, но ако никога вече не видя онези прокълнати от Ейдон големи… — Нямаше нужда да довършва: накъсаният сън на Мириамел беше пълен с тракащи, бягащи гханти и лепкави пипала, от които не можеше да избяга.
	— Помогни ми за котвата. — Заедно повдигнаха камъка и го потопиха отстрани. Когато той удари дъното, Мириамел дръпна въжето, за да се увери, че не е прекалено хлабаво.
	— Легни да поспиш — предложи тя на херцога. — Аз спах допреди малко.
	— Добре.
	Тя погледна Камарис, който спеше безшумно на кърмата, бялата му глава беше положена на наметалото, после угаси лампата.
	Отначало тъмнината беше застрашително пълна с какво ли не. Мириамел почти усещаше членести крака да се протягат безшумно към нея и се пребори с импулса да размаха ръце в чернотата, за да задържи фантомите на разстояние.
	— Исгримнур!
	— Какво?
	— Нищо. Просто исках да чуя гласа ти.
	Очите й започнаха да привикват. Имаше съвсем малко светлина — луната беше изчезнала или зад облаците, или зад преплетените клони на дърветата. А звездите бяха само бледи петънца, но тя можеше да различи много неща около себе си — тъмната маса на херцога, неравните сенки по двата бряга на реката.
	Чуваше как Исгримнур сумти. После той попита:
	— Сигурна ли си, че не искаш да поспиш още? — Умората правеше гласа му неясен.
	— Аз си починах. Ще поспя по-късно. Хайде, заспивай.
	Исгримнур не възрази — сигурен признак за изтощението му — и след миг шумно захърка. Мириамел се усмихна.
	Лодката се поклащаше толкова леко, че не беше трудно да си представиш, че се носиш като облак по нощното небе. Нямаше нито прилив, нито забележимо течение, само лек полъх, който ги караше бавно да се въртят около котвата. Мириамел се загледа в тъмното небе, мъчеше се да открие някоя позната звезда. За пръв път от няколко дни можа да си позволи лукса да изпита носталгия.
	„Какво ли прави баща ми сега? Дали мисли за мен? Мрази ли ме?“
	Мисълта за Елиас разбута други неща в главата й. Нещо, което Кадрах беше споменал през първата нощ след бягството им от „Облака на Еадне“, я човъркаше. По време на дългата си и трудна изповед монахът беше казал, че Приратес изглеждал особено заинтересован от общуването с мъртвите — „говорене през воал“, както бе го нарекъл — и че това били частите от книгата на Нисес, които го занимавали най-много. По някаква причина тази фраза я бе накарала да се сети за баща си. Но защо? Дали заради нещо, което бе казал Елиас?
	Колкото и да се мъчеше да призове мисълта, която се беше закачила за дъното на съзнанието й, тя й се изплъзваше. Лодката бавно се въртеше, мълчалива под мъждукащите звезди.


	Подремна малко. Първата утринна светлина пропълзяваше по небето над блатото и го превръщаше в перленосиво. Мириамел се изправи и тихо изохка. Контузиите и болките й от гнездото на гхантите бяха започнали да се засилват. Чувстваше се така, сякаш я бяха пуснали да се търкаля по склона на хълм в бъчва с камъни.
	— Л-л-лейди? — Беше почти въздишка.
	— Тиамак!? — Тя се обърна рязко, при което лодката се разклати. Очите на врана бяха отворени. Лицето му, макар и бледо и отпуснато, отново показваше проблясък на разум.
	— Д-да. Да, лейди. — Той дълбоко пое дъх, сякаш дори тези кратки думи го бяха уморили. — Къде… сме?
	— На канала, но нямам представа къде точно. Плувахме повече от ден, откакто избягахме от гнездото на гхантите. — Тя го изгледа внимателно. — Боли ли те нещо?
	Той се опита да поклати глава, но успя едва да я помръдне.
	— Не. Но вода. Бъди така добра.
	Тя се наведе, за да вземе меха с вода, който лежеше до крака на Исгримнур. Отпуши го и даде на врана да пийне няколко малки глътки.
	Тиамак леко се обърна, за да разгледа неподвижното тяло до себе си.
	— Младия Могахиб — прошепна той. — Жив ли е?
	— Да. Но изглеждаше много близо до… Изглежда много болен, макар че с Кадрах не можахме да открием никакви рани по него.
	— Няма и да откриете. Както и по мен. — Тиамак отново отпусна глава и затвори очи. — А другите?
	— Кои други? — попита предпазливо тя. — Ние с Кадрах и Исгримнур сме тук и сме горе-долу добре.
	— Аха. Добре. — Очите на Тиамак оставаха затворени.
	Исгримнур замаяно седна и измърмори:
	— Какво става? Мириамел… Какво става?
	— Нищо, Исгримнур. Тиамак се събуди.
	— О, така ли? — Херцогът се отпусна и се прозина. — Наред ли е? Нормално ли говори? Това е най-проклетото нещо, което съм виждал…
	— Ти говореше на друг език в гнездото — каза Мириамел на Тиамак. — Беше страшно.
	— Знам. — Лицето му се смръщи, сякаш му се гадеше. — После ще говоря за това. Не сега. — Той я погледна втренчено. — Изнесохте ли нещо с мен?
	Мириамел поклати глава.
	— Само теб. И гадостта, с която беше покрит.
	— Аха. — Тиамак изглеждаше разочарован, но после се отпусна. — И това е добре. — След малко очите му широко се отвориха. — А нещата ми? Къде са?
	— Всичко е тук. — Тя потупа вързопа.
	— Добре… Добре… — Той въздъхна облекчено и затвори очи.
	Небето ставаше все по-светло, листата от двете страни на реката започнаха да изникват от мрака цветни и живи.
	— Лейди?
	— Какво?
	— Благодаря! Благодаря, че дойдохте.
	Мириамел слушаше как дишането му става все по-бавно. Скоро дребният човек отново заспа.


	— Както казах на Мириамел — започна Тиамак, — искам да благодаря на всички ви. Вие се оказахте мои по-добри приятели, отколкото бих могъл да се надявам, и със сигурност по-добри, отколкото заслужавам.
	Исгримнур се прокашля.
	— Глупости. Не можехме да постъпим другояче. — На Мириамел й се стори, че херцогът изглежда малко засрамен. Може би си спомняше спора дали да се опитат да спасят врана, или да го изоставят.
	Бяха си направили лагер близо до водата. Малкият огън — пламъците бяха почти невидими в ярката светлина на късната сутрин — гореше весело и стопляше вода за супа и чай от жълтикорен.
	— Не, вие не разбирате. Спасихте не само живота ми. Ако имам ка — душа, както бихте я нарекли вие — тя не би оцеляла още един ден на онова място. Може би дори нито още час.
	— Но какво ти правеха те? — попита Мириамел. — Ти бръщолевеше нещо, съскаше и щракаше почти като гхант!
	Тиамак потрепери, макар че бе увит в наметалото й.
	— Ще ви кажа колкото мога, макар че самият аз не разбирам добре какво стана. Но сигурни ли сте, че не сте изнесли нещо оттам заедно с мен?
	Те поклатиха глави.
	— Там имаше… — започна той, но спря и се замисли. — Имаше нещо, което приличаше на огледало. Беше счупено, но с парченце рамка, гравирана много изкусно. Те… гхантите… го сложиха в ръцете ми. — Той вдигна длани, за да покаже зарастващите порязвания. Щом го взех, усетих да ме пронизва студ от пръстите до темето. След това някои от тварите повърнаха оная лепкава гадост и ме покриха с нея. — Той си пое дълбоко дъх, но не можа да продължи веднага. Известно време поседя неподвижно, в очите му заблестяха сълзи.
	— Не говори за това, Тиамак — каза Мириамел. — Не сега.
	— Или поне ни разкажи само как те хванаха — вметна Исгримнур. — Ако не е толкова лошо, искам да кажа.
	Вранът погледна към земята.
	— Хванаха ме много лесно, сякаш бях току-що излюпено раче. Три от тия твари скочиха върху мен от дърветата — той бързо погледна нагоре, сякаш можеше да му се случи отново — и докато се борех с тях, още десетина ме заляха. О, те са хитри! Омотаха ме с лиани, точно както ние бихме постъпили с пленник, макар че, изглежда, не могат да връзват възли. Все пак стегнаха лианите достатъчно силно, за да не мога да избягам. След това се опитаха да ме вдигнат в дърветата, но им бях много тежък. Тогава грабнаха лианите и изтеглиха лодката на пясъчния бряг. После ме отнесоха в гнездото. Не мога да ви кажа колко пъти пожелах да ме убият или поне да ме ударят, та да изгубя съзнание. Да те влачат жив и буден през това ужасно, тъмно като в рог място тези тракащи твари!… — Той спря за момент, за да се успокои.
	— Това, което направиха с мен, вече го бяха сторили на Могахиб Младия. — Той кимна към другия вран, който лежеше на земята наблизо, все още потънал в трескав сън. — Мисля, че е оживял, защото не стоя там дълго: може би не им се е сторил толкова полезен, колкото са смятали. Във всеки случай трябвало е да го освободят, за да вземат парчето огледало за мен. Когато го повлякоха край мен, извиках. Той беше полуобезумял, но чу гласа ми и също извика. Тогава го познах и му изкрещях, че лодката ми е още на брега отвън и че трябва да избяга, ако може, и да я вземе.
	— Каза ли му да ни намери? — попита Кадрах. — Беше просто невероятен късмет, ако е опитвал.
	— Не, не — отвърна Тиамак. — Имах само миг. По-късно обаче се надявах, че ако се освободи и успее да стигне до Селска горичка, може да ви намери там. Но дори в такъв случай само се надявах да разберете, че не съм ви изоставил по своя воля. — Той се намръщи. — Беше прекалено много да очаквам, че някой ще влезе в онова място заради мен…
	— Стига за това, човече — бързо каза Исгримнур. — Какво ти направиха?
	Мириамел вече беше сигурна, че херцогът иска да избегне въпроса за тяхното решение, и почти се усмихна. Сякаш някой някога би могъл да се усъмни в добрата му воля и храбростта му. Все пак след онова, което беше казал за Кадрах, Исгримнур беше може би малко по-чувствителен.
	— Все още не съм сигурен. — Тиамак погледна косо, сякаш се опитваше да извика някакъв образ в съзнанието си. — Както казах, те… пъхнаха огледалото в ръцете ми и ме обвиха в тиня. Беше ми все по-студено. Помислих си, че умирам — задушавам се и замръзвам едновременно! Тогава, точно когато бях сигурен, че издъхвам, се случи нещо дори още по-странно. — Той погледна Мириамел, сякаш за да се увери, че тя ще му повярва. — Думи започнаха да нахлуват в главата ми — не, не думи. Нямаше никакви думи, само… видения. — Той замълча. — Беше все едно се е отворила врата — сякаш някой беше пробил вход в главата ми и други мисли потекоха навътре. Но, най-лошото от всичко, те… те не бяха човешки мисли.
	— Не бяха човешки? Но как би могъл да разбереш подобно нещо? — Кадрах беше заинтересован; наведе се напред, вперил сивите си очи във врана.
	— Не мога да обясня, но точно както можеш да чуеш граченето на червен остроклюн в дърветата и да знаеш, че не е човешки глас, така и аз можех да разбера, че тези мисли никога не са били познати на съзнанието на смъртен. Те бяха… студени мисли. Бавни, спокойни и толкова ненавистни за мен, че бих могъл да си откъсна главата от раменете, ако не бях обездвижен от онази кал. Преди не вярвах особено в Онези, които дишат тъмнина, но сега вярвам. Беше у-у-ужасно да с-са в че-черепа ми.
	Тиамак се тресеше. Мириамел протегна ръка да го завие с наметалото. Исгримнур, нервен и неспокоен, хвърли още съчки в огъня.
	— Може би ни разказа достатъчно — каза тя.
	— П-почти с-свърших. П-простете ми, з-зъбите ми т-тракат.
	— Ела — каза Исгримнур, облекчен, че си е намерил работа. — Ще те пренеса по-близо до огъня.
	Когато Тиамак бе настанен на новото място, започна отново.
	— Разбрах, че говоря като гхант, макар че не се чувствах така. Струваше ми се, че приемам ужасни, съкрушителни мисли в главата си и ги изричам гласно, но те някак си излизаха навън като тракане и бръмчене и всички шумове, които произвеждат онези твари. И все пак те някак имаха смисъл, а аз точно това исках — да говоря и говоря, да накарам всички студени неща в себе си да изтекат и гхантите да ги разберат.
	— За какво бяха мислите? — попита Кадрах. — Можеш ли да си спомниш?
	Тиамак се намръщи.
	— Донякъде. Но както казах, те не бяха думи и толкова не приличаха на нещата, които мислим ние, хората, че ми е трудно да обясня дори това, което наистина си спомням. — Той измъкна ръката си от гънките на наметалото и взе чаша чай от жълтикорен. — Те бяха видения всъщност, само картини, както ви казах. Видях гханти, които излизат от блатата и нахлуват в градовете — хиляди и хиляди, като мухи на захарно дърво. Те просто… гъмжаха. И всичките пееха с бръмчащите си гласове, всички пееха същата песен за могъщество, храна и безсмъртие.
	— И това беше, което… което им казваше студеното нещо? — попита Мириамел.
	— Предполагам. Говорех като гхант, виждах нещата като тях — и това също беше ужасно. О, Ти, който винаги стъпваш по пясък, предпази ме от това отново да видя нещо подобно! Светът през техните очи е напукан и изкривен, единствените цветове са кървавочервено и катраненочерно. И проблясващ — сякаш всичко е покрито с мазнина или очите ти са пълни с вода. И — това е най-трудно да се обясни — нищо нямаше лице — нито другите гханти, нито хората, които пищяха и бягаха от нападнатите градове. Всяко живо с-с-съ-щество беше само б-б-буца кал с к-крака.
	Тиамак замълча; отпиваше от чая, чашата трепереше в ръцете му.
	— Това е всичко. — Той въздъхна дълбоко, на пресекулки. — Струва ми се, че то трая с години, но не може да е било повече от няколко дни.
	— Горкият Тиамак! — каза с чувство Мириамел. — Как си запазил разсъдъка си?
	— Нямаше да мога, ако се бяхте забавили още малко — каза твърдо той. — Сигурен съм в това. Усещах собственото си съзнание да се разпъва и изплъзва, сякаш висях на върха на пръстите си над пропаст. Пропадане в мрак без край. — Той погледна в чашата си. — Питам се, колко от моите съселяни освен Могахиб Младия са им послужили като мен, но не са спасени!
	— Там имаше буци. — Исгримнур говореше бавно. — Други буци в редица край теб, но по-големи и никакви глави не се подаваха от тях. Аз се приближих до тях. — Той се подвоуми. — Имаше… имаше някакви неща в оная бяла кал и пяна.
	— Други от племето ми, сигурен съм — измърмори Тиамак. — О, това е ужасно! Сигурно ги използват като свещи — един по един. — Лицето му се сгърчи. — Ужасно е.
	Известно време никой не продума.
	Накрая заговори Мириамел.
	— Ти каза, че гхантите никога по-рано не са били опасни.
	— Не бяха. Макар че сега съм сигурен, че са станали доста опасни, след като напуснах и селяните са нападнали гнездото. Затова липсваха оръжията от къщата на Стария Могахиб, това е почти сигурно. И това, което е видял Исгримнур, обяснява какво се е случило с нападателите. — Той погледна към другия вран. — Този е може би последният от пленниците.
	— Но аз все още не разбирам всичко това за огледалото — каза херцогът. — Гхантите не си служат с огледала, нали?
	— Така е. Нито пък правят толкова изящни неща. — Тиамак отправи към херцога лека усмивка. — Аз също се чудя, Исгримнур.
	Кадрах, който наливаше чаша чай на мълчаливия Камарис, се обърна и погледна през рамо.
	— Имам някои идеи, но трябва да помисля върху тях. Обаче едно е сигурно. Ако някакъв вид разум води тези същества или е способен да ги поведе понякога, не можем да си позволим да се бавим. Трябва да избягаме от Вран възможно най-бързо. — Тонът му беше студен, сякаш говореше за неща, които не го засягат. На Мириамел не й хареса отчуждеността на погледа му.
	Исгримнур кимна.
	— Веднъж и монахът да е прав. Не виждам да имаме много време за губене.
	— Но Тиамак е болен! — каза Мириамел сърдито.
	— Нищо не може да се направи, господарке. Те са прави. Ако бъда изправен и опрян на нещо, ще мога да давам указания. Мога Поне да ви отведа достатъчно далече от гнездото, преди да е паднала нощта, когато можем да рискуваме да спим на земята.
	— Да действаме тогава. — Исгримнур стана. — Времето е малко.
	— Наистина е малко — потвърди Кадрах. — И с всеки ден се скъсява все повече.
	Тонът му беше толкова потиснат и мрачен, че всички се обърнаха да го погледнат, но монахът само шляпна във водата и започна да товари нещата им в лодката.


	На другия ден Тиамак доста се беше оправил, но Могахиб Младия — не: мяташе се в трескава лудост. Размахваше ръце и бълнуваше, крещеше неща, които, когато Тиамак ги превеждаше, приличаха много на кошмарните видения, които той самият бе имал. Когато беше спокоен, Могахиб Младия лежеше като мъртвец. Тиамак му даваше лековити треви, събирани по бреговете на потока, но те явно не помагаха особено.
	— Тялото му е силно. Но смятам, че мислите му са засегнати по някакъв начин. — Тиамак тъжно поклати глава. — Може би е бил при тях по-дълго, отколкото подозирах.
	Плуваха предимно на север, но по криволичещ път, който само Тиамак можеше да следва. Беше ясно, че без него наистина щяха да бъдат обречени да скитат из блатните води до безкрай. На Мириамел не й се искаше да мисли за това какъв би могъл да е краят им.
	Блатата й омръзваха все повече. Слизането в гнездото я беше изпълнило с отвращение към калта, зловонията и странните създания, и сега то се беше разпростряло върху целия Вран. Той беше удивително жив, но такъв беше и труп, пълен с червеи. Тя не искаше да прекара нито миг повече от необходимото тук.
	На третата нощ след бягството им от гнездото Могахиб Младия умря. Крещеше, според Тиамак, за „слънцето, побягнало назад“ и за кръв, която се лее от градовете на сухоземците като дъждовна вода, когато внезапно лицето му потъмня и очите му се изцъклиха. Тиамак се опита да му даде да пийне вода, но челюстите му бяха здраво стиснати и не можеха да се отворят. Само след миг цялото тяло на врана се вкочани. Дълго след като светлинката на живота беше избледняла в широко отворените му очи, той остана вцепенен като дървен стълб.
	Тиамак беше смутен, въпреки че се опитваше да запази присъствие на духа.
	— Могахиб Младия не ми беше приятел — каза той, когато закри с наметало втренченото му лице — но беше последната брънка, която ме свързваше с родното ми село. Сега няма да знам дали те всички не са изловени — вкарани в гнездото… — устните му потрепнаха, — или са избягали в друго, по-безопасно село, след като нападението им не е успяло.
	— Ако изобщо има по-безопасни села — каза Кадрах. — Ти каза, че във Вран има много гнезда на гханти. Възможно ли е само това да е станало опасно?
	— Не знам. — Дребният човек въздъхна. — Ще трябва да се върна и да потърся отговор на този въпрос.
	— Не сам — каза твърдо Мириамел. — Остани с нас. Когато намерим Джосуа, той ще ти помогне да откриеш своите хора.
	— Виж, принцесо — предупреди Исгримнур, — не можеш да знаеш това със сигурност…
	— Защо не? Нима аз също не съм с кралска кръв? Това нищо ли не значи? Освен това Джосуа ще има нужда от всички съмишленици, които може да намери, а враните не са нещо, над което да се надсмиваме, както Тиамак ни доказа неведнъж.
	Блатният човек беше ужасно смутен.
	— Ти си любезна, господарке, но не мога да те обвързвам с такова обещание. — Той погледна завитото тяло на Могахиб Младия и въздъхна. — Трябва да направим нещо с трупа.
	— Да го погребем? Как ще го направим, когато почвата е толкова мокра?
	Тиамак поклати глава.
	— Ние не погребваме мъртвите си. Ще ви покажа на сутринта. Сега, ако ми простите, имам нужда малко да се поразходя. — Той бавно закуцука и се отдалечи от лагера.
	Исгримнур объркано погледна тялото.
	— Щеше ми се да не ни беше оставял с това.
	— От духове ли те е страх, римърсгардецо? — попита Кадрах с неприятна усмивка.
	Мириамел се намръщи. Беше се надявала, че след като огнено-маслените ракети на монаха им бяха помогнали да избягат, враждебността между Кадрах и Исгримнур ще намалее. Наистина, херцогът изглеждаше готов да приеме примирие, но гневът на Кадрах се беше втвърдил в нещо студено и доста неприятно.
	— Няма нищо лошо в предпазливостта… — започна Исгримнур.
	— О, успокойте се и двамата — каза сърдито Мириамел. — Тиамак току-що изгуби приятел.
	— Не приятел — уточни Кадрах.
	— Тогава съплеменник. Чухте го: този човек е единственият от селото му, когото е срещнал, откакто се завърна. Това е единственият вран, когото е видял! А сега той е мъртъв. И вие бихте искали за малко да останете сами. — Тя се обърна рязко и отиде да седне до Камарис, който сплиташе някакви треви на венец.
	— Е… — каза Исгримнур, но после млъкна и задъвка брадата си. Кадрах също не каза нищо повече.


	Когато на следващата сутрин Мириамел се събуди, Тиамак го нямаше. Опасенията й се уталожиха малко по-късно, когато той се върна в лагера с огромен наръч листа от маслена палма и уви с тях Могахиб Младия, пласт след пласт, сякаш пародираше свещеника на ерчестърския Дом на приготовлението. Скоро не се виждаше нищо, освен продълговат вързоп от сълзящи зелени листа.
	— Сега ще го отнеса — каза тихо Тиамак. — Няма нужда да идвате с мен, ако не желаете.
	— Би ли искал да дойдем?
	Тиамак я погледна за момент, после кимна.
	— Бих искал, да.
	Мириамел се увери, че и другите ще дойдат — дори Камарис, който изглеждаше много по-заинтересуван от птичките с пищни опашки в клоните над тях, отколкото от трупове и погребения.
	С помощта на Исгримнур Тиамак грижливо положи обвитото в листа тяло на Могахиб Младия в лодката. Малко нагоре по потока заби пръта до един пясъчен бряг и всички слязоха. Вранът беше направил нещо като рамка от тънки клони. Под рамката бяха струпани дърва и още палмови листа. Пак с помощта на Исгримнур Тиамак вдигна тялото и го сложи на тънката рамка, която леко се разклати под тежестта на трупа.
	Когато всичко беше подредено, както трябва, Тиамак отстъпи назад и застана до спътниците си с лице към рамката и цялата клада.
	— Ти, която чакаш, за да отведеш всички — изрече напевно той, — която стоиш до последната река, Могахиб Младия сега ни напуска. Когато мине течението, спомни си, че той беше храбър: той отиде при гнездото на гхантите да спаси семейството си, своите съплеменници и съплеменнички. Спомни си също, че беше добър.
	Тук Тиамак спря за малко. Мириамел си спомни думите му, че той и другият вран не са били приятели.
	— Той винаги уважаваше баща си и другите старейшини — заяви накрая Тиамак. — Даваше угощения, когато се полагаше, и не се скъпеше. — Той въздъхна дълбоко. — Спомни си своята уговорка с Онази, която роди човечеството. Могахиб Младия получи живота си и го живя; после, когато Онези, които наблюдават и оформят го докоснаха по рамото, той им го даде. Ти, която чакаш да отведеш всички, не го оставяй да те отмине! — Тиамак се обърна към спътниците си. — Кажете го с мен, моля ви.
	— Не го оставяй да отмине! — казаха всички заедно. В дървото над тях птица издаде звук като скърцаща врата.
	Тиамак коленичи до кладата и с няколко удара на кремъка и огнивото прати искра сред струпаните листа от маслена палма. След малко огънят гореше силно и скоро листата, увити около тялото на Могахиб Младия, започнаха да почерняват и да се свиват.
	— Няма нужда да гледате — каза Тиамак. — Ако ме почакате малко по-надолу, скоро ще дойда.
	Този път, почувства Мириамел, вранът не искаше компания. Тя и другите се качиха в лодката и я избутаха малко по-надолу по канала, докато един завой не скри от погледа им всичко, освен нарастващия стълб тъмносив дим.
	По-късно, когато Тиамак дойде, газейки във водата, Исгримнур му помогна да се качи в лодката. Проплуваха малкото разстояние до лагера. Тиамак малко говори тази нощ, но седя загледан в лагерния огън дълго след като другите си легнаха.


	— Мисля, че вече разбирам нещо от разказа на Тиамак — каза Кадрах.
	Беше късна сутрин, шест дни след като гнездото на гхантите беше останало зад тях. Беше горещо, но лек ветрец все пак ги разхлаждаше. Мириамел започваше да вярва, че може би скоро ще излязат от блатата.
	— Какво искаш да кажеш с това „разбирам“? — Исгримнур се мъчеше да не допусне тонът му да бъде кисел, но не успяваше напълно. Отношенията между римърсгардеца и монаха продължаваха да се влошават.
	Кадрах го удостои с царствен поглед, но отправи отговора си към Мириамел и Тиамак, които седяха в средата на лодката. Камарис, който съсредоточено гледаше брега, буташе с пръта от кърмата.
	— Огледалото. Изреченото от гхантите. Мисля, че може би знам какво означават.
	— Кажи ни, Кадрах — настоя Мириамел.
	— Както знаеш, господарке, изучавал съм много древни предмети. — Монахът се прокашля не без намерение да изостри вниманието на аудиторията. — Чел съм за неща, наречени Свидетели…
	— Това в книгата на Нисес ли беше? — попита Мириамел и се стресна, защото усети, че Тиамак се свива до нея, сякаш за да избегне удар. Обърна се да го погледне, но слабичкият човек се беше вторачил в Кадрах с някакво странно подозрение — подозрение силно, съсредоточено, сякаш току-що е открил, че хернистирецът е полугхант.
	Озадачена, тя погледна монаха и видя, че той я гледа вбесен.
	„Сигурно не иска да му се напомня за това“, разбра Мириамел и се засрами, че не си беше мълчала. И все пак реакцията на Тиамак беше това, което всъщност я беше озадачило. Какво беше казала? Или какво беше казал Кадрах?
	— Във всеки случай — изрече Кадрах тежко, сякаш принуден да продължи против желанието си, — някога е имало неща, наречени Свидетели, които са създадени от ситите в дълбините на времето. Тези неща им позволявали да си говорят едни с други на големи разстояния и може би дори да препращат сънища и видения. Те са дошли под много названия — „Скали и Люспи“, „Вирове и Клади“, както казват старите книги. „Люспи“ ситите наричат огледалата. Не знам защо.
	— Да не искаш да кажеш, че огледалото на Тиамак е било… едно от тези неща? — попита Мириамел.
	— Така предполагам.
	— Но какво общо могат да имат ситите с гхантите? Дори ако мразят хората, не мога да повярвам, че повече ще харесват онези отвратителни буболечки.
	Кадрах кимна.
	— Но ако тези Свидетели все още съществуват, възможно е и други освен ситите да могат да ги използват. Спомни си, принцесо, всичко, което си чувала в Наглимунд. Спомни си кой прави планове и чака в замръзналия север.
	Мириамел си спомни за странните думи на Джарнауга и изведнъж усети хлад, който нямаше нищо общо с мекия ветрец.
	Исгримнур се наведе напред от седалката си пред коленете на Камарис.
	— Чакай, човече. Да не би да казваш, че Кралят на бурите прави някаква магия с гхантите? Тогава за какво им е бил Тиамак? Това е безсмислено.
	Кадрах го изгледа накриво.
	— Не претендирам, че знам всичко със сигурност, римърсгардецо. Но е възможно гхантите да са твърде различни, твърде… примитивни, може би… за да могат тези, които сега използват Свидетелите, да говорят с тях направо. — Той сви рамене. — Моето предположение е, че им трябва човек за нещо като посредник. Пратеник.
	— Но какво би могъл Кра… — Мириамел прехапа език. Макар че Исгримнур бе изрекъл това име, тя нямаше желание да направи същото. — Какво би могло такова същество да иска от гхантите във Вран?
	Кадрах поклати глава.
	— Това е далеч от ума ми, господарке. Кой би се надявал да знае плановете на… такова същество?
	Мириамел се обърна към Тиамак.
	— Спомняш ли си още нещо от това, което са те накарали да кажеш? Възможно ли е Кадрах да е прав?
	На Тиамак явно не му се говореше за това. Той внимателно гледаше монаха.
	— Не знам. Знам малко за… за магии или стари книги. Твърде малко. — Вранът потъна в мълчание.
	— И по-рано не харесвах гхантите — каза най-после Мириамел. — Но ако това е вярно… Ако те са някак си част от… от това, срещу което се борят Джосуа и другите… — Тя обви ръце около себе си. — Колкото по-скоро се махнем оттук, толкова по-добре.
	— Това е нещо, с което всички сме съгласни — избоботи Исгримнур.


	В сънищата на Мириамел тази нощ, докато лодката бавно се полюшваше върху бавно течащата вода, й говореха гласове иззад воал от сянка — тънки, настоятелни гласове, които шепнеха за разложение и загуба като за неща, които трябва да се желаят.
	Тя се събуди под бледите звезди и разбра, че дори заобиколена от приятели, е ужасно самотна.


	Възстановяването на Тиамак се оказа непълно. Един ден след ритуалното изгаряне на Могахиб Младия той отново изпадна в някаква треска, която го правеше слаб и апатичен. Когато се спускаше нощта, вранът имаше ужасни сънища, видения, които не можеше да си спомни на сутринта, но които го караха да се върти и вика насън и никой от групата не можеше добре да си почине.
	Минаваха ден след ден, но Вран не свършваше. След всяка левга, която изминаваха през блатата, като плуваха под покритото с изпарения небе или газеха през лепкавата, отвратително миришеща кал, когато се бореха с тежката лодка, нова левга блата се изпречваше пред тях. На Мириамел започна да й се струва, че някакъв зъл магьосник жестоко си играе с тях, като ги завлича обратно всяка нощ, докато спят неспокойно.
	Безбройните насекоми, които явно се наслаждаваха, като намираха най-нежното място на всеки, забуленото, но силно слънце, въздухът, горещ и влажен като парата над супник — всичко допринасяше за докарването на настроението на пътниците близо до точката на избухването и много пъти те дори я надминаваха. Дори дъждът, който заваля и който отначало им се струваше благословен, се превърна в поредното проклятие. Еднообразният, топъл като кръв порой не спря три цели дни, докато на Мириамел и спътниците й не започна да им се струва, че демони ги удрят по главите с мънички чукчета. Неприятните условия започнаха да засягат дори стария Камарис, който преди това оставаше спокоен и невъзмутим към всичко — толкова спокоен, че позволяваше на хапещите насекоми да пълзят по кожата му безнаказано — нещо, което караше Мириамел да се чеше несъзнателно само като го гледа. Но трите дни и нощи непрекъснат дъжд най-после досадиха и на рицаря. На третия ден той нахлупи шапката, която си беше направил от палмови листа, ниско над белите си вежди и се загледа нещастно в надупчената от дъжда вода с такава печал, че накрая Мириамел отиде при него и го прегърна. Той не го показа ясно, но нещо в позата му подсказа, че е благодарен за този допир. Вярно ли беше, или не, но той изглеждаше малко по-доволен. Мириамел се чудеше на широките му рамене, които изглеждаха почти неприлично здрави за един старец.
	За Тиамак беше трудно дори само да седи на кърмата, увит в одеяло, и да показва пътя с тракащи зъби. Той им каза, че почти са стигнали северния край на Вран, но им беше казвал същото и преди много дни, а и очите му сега бяха странно изцъклени. Мириамел и Исгримнур внимаваха да скриват един от друг, че са разтревожени. Кадрах, който неведнъж беше на ръба на сбиване с херцога, беше явно скептичен към шансовете им да се измъкнат. Исгримнур най-после му заяви, че ако продължи с песимистичните прогнози, ще го изхвърли от лодката, така че ако иска да продължи пътя си, ще трябва да плува след нея. Монахът престана да се заяжда, но погледите, които отправяше към херцога, когато той беше с гръб към него, безпокояха Мириамел.
	Беше й ясно, че Вран ги съсипва. Това решително не беше място за хора, особено за сухоземци.


	— Оттук ще е добре — каза тя и направи още няколко тромави крачки в жвакащата кал.
	— Щом казваш, господарке — измърмори Кадрах.
	Бяха са отдалечили малко от лагера, за да заровят остатъците от храната си — главно кости от риба, люспеста кожа и костилки от плодове. През дългото им пътуване нахалните врански маймуни бяха проявили силно желание да търсят в лагера им прехрана дори ако някой от групата стоеше на пост. Последния път, когато отпадъците не бяха изнесени и заровени, пътниците прекараха цялата нощ сред сборище шумни, крещящи маймуни, всички в лудо състезание за най-хубавите остатъци.
	— Хайде, Кадрах — каза тя дръпнато, — изкопай дупката.
	Той й хвърли кос поглед, после се наведе и започна да рови мократа почва. Бледи виещи се неща излизаха при всеки удар на лопатката от куха тръстика и проблясваха на светлината на факлата. Когато монахът свърши, Мириамел пусна в дупката увития в листа пакет и Кадрах го затрупа с кал, после се обърна и тръгна към светлинката на лагерния огън.
	— Кадрах!
	Той бавно се обърна.
	— Да, принцесо?
	Тя направи няколко крачки към него.
	— Аз… Аз съжалявам, че Исгримнур ти каза онова. При гнездото. — Тя безпомощно вдигна ръце. — Беше изнервен и понякога говори, без да мисли. Но е добър човек.
	Лицето на Кадрах беше безизразно. Сякаш беше спуснал завеса над мислите си; очите му бяха странно безжизнени.
	— А, да. Добър човек. Добрите са много дефицитни.
	Мириамел поклати глава.
	— Това не е извинение, знам. Но моля те, Кадрах, ти сигурно можеш да разбереш защо беше разтревожен!
	— Разбира се. Много добре мога да разбера. Живях сам със себе си много години, господарке — как мога да критикувам някого за това, че се чувства точно като мен, някой, който дори не знае всичко, което е минало през главата ми?
	— Върви по дяволите! — сопна се Мириамел. — Защо трябва да се държиш така? Не те мразя, Кадрах! Не те презирам, макар че си причинихме неприятности един на друг!
	Той я изгледа втренчено, явно се бореше с противоречиви чувства.
	— Да, не ме мразиш, господарке. Дори се отнесе към мен по-добре, отколкото заслужавах.
	Тя знаеше, че не бива да спори.
	— И не те обвинявам въобще, че не пожела да влезеш в гнездото.
	Той бавно поклати глава.
	— Не ме обвиняваш, господарке. И никой не би ме обвинил, дори херцогът, ако знаеше…
	— Какво? — попита остро тя. — Какво е станало с теб, Кадрах? Нещо повече, отколкото ми каза за Приратес и за книгата, нали?
	Монахът твърдо стисна устни.
	— Не искам да говоря за това.
	— О, милостива Елисия — възкликна тя и сграбчи ръката му. Кадрах трепна и понечи да се дръпне, но тя го държеше здраво.
	— Чуй ме добре. Ако се мразиш, ще те мразят и другите. Дори децата знаят това, а ти си образован човек.
	— А ако едно дете е мразено, от него ще израсте човек, който мрази себе си.
	Тя не разбра какво иска да каже.
	— Моля те, Кадрах! Ти трябва да прощаваш, като започнеш от себе си. Не мога да понасям, когато един приятел е така малтретиран, дори от себе си.
	Усилието, с което монахът бе опитвал да се измъкне, изведнъж отслабна.
	— Приятел? — попита грубо той.
	— Приятел. — Мириамел стисна ръката му, после я пусна. — Моля те, трябва да се държим добре един с друг, докато не стигнем до Джосуа, иначе всички ще полудеем.
	— Докато не стигнем до Джосуа… — Монахът повтори думите й безизразно, сякаш беше някъде много далече.
	— Разбира се. — Мириамел тръгна към лагера, после спря. — Кадрах?
	Той не откликна веднага. Накрая се обади:
	— Какво?
	— Разбираш от магия, нали? — И след като той не отговори, тя продължи решително: — Искам да кажа, че поне знаеш много за нея — това стана ясно от думите ти. Но смятам, че всъщност можеш и да я правиш.
	— Глупости! — Каза го ядосано, но имаше и следи от страх в думите му. — Ако имаш предвид огнените ракети, там нямаше никаква магия. Пердруинците са ги изобретили много отдавна, макар че са ги правели с друг вид масло. Използвали са ги в морски битки…
	— Да, те бяха нещо умно. Но в теб има нещо повече и ти знаеш това. Иначе защо ще изучаваш неща като… като онази книга. А аз знам всичко за доктор Моргенес, така че ако си част от неговата… как го нарече? Лигата на свитъка?…
	Кадрах махна раздразнено с ръка.
	— Изкуството, господарке, не е торба с магьоснически фокуси. То е начин да разбираш нещата, да виждаш как се развива светът толкова уверено, колкото един строител разбира лоста или лебедката.
	— Виждаш ли! Ти наистина знаеш за това!
	— Аз не правя магии — твърдо каза той. — Веднъж два пъти съм използвал знанията, които съм получил при изследванията си. — Въпреки резкия си тон не я поглеждаше в очите. — Но това няма нищо общо с магията.
	— Дори така да е — каза Мириамел нетърпеливо, — помисли си колко можеш да помогнеш на Джосуа. Помисли си за подкрепата, която можем да му дадем. Моргенес е мъртъв. Кой друг може да съветва принца за Приратес?
	Сега Кадрах вече я погледна. Приличаше на пес, натикан в задънена улица.
	— Приратес? — Той се изсмя пресилено. — Нима мислиш, че мога да помогна срещу Приратес? При това той е най-малката част от онова, което се е надигнало срещу вас.
	— Точно затова! — Мириамел отново посегна към ръката му, но монахът я дръпна. — Джосуа има нужда от помощ, Кадрах. Ако те е страх от Приратес, колко повече трябва да те е страх от света, който той ще създаде, ако двамата с Краля на бурите не бъдат победени?
	При звука на това ужасно име глух тътен на гръмотевица се чу в далечината. Стресната, Мириамел се огледа, сякаш нещо огромно, тъмно би могло да ги следи. Когато се обърна, Кадрах се препъваше в калта към лагера.
	— Кадрах!
	— Стига толкова — извика той, наведе глава и се шмугна в тъмния храсталак. Тя чуваше ругатните му, докато си проправяше път през измамната кал.
	Последва го до лагера, но Кадрах отказваше всякакви опити за разговор. Тя се упрекна, че е казала не каквото трябва точно когато смяташе, че се е приближила до него. Колко безумен, тъжен човек беше той! И, което я ядоса не по-малко, в бъркотията на техния разговор беше забравила да го попита за своята мисъл за Приратес, оная, която я беше човъркала предишната нощ — нещо за баща й, за смъртта, за Приратес и книгата на Нисес. Мисълта беше важна, но явно щеше да мине много време, преди да може отново да повдигне въпроса пред Кадрах.
	Въпреки топлата нощ Мириамел плътно се зави с наметалото си. Сънят обаче не идваше. Тя лежа половината нощ, заслушана в странната, несекваща музика на блатото. Трябваше да се справя и с постоянното мъчение на пълзящите и летящи твари, но буболечките, колкото и да бяха досадни, бяха просто нищо в сравнение с раздразнението от неспокойните й мисли.


	За изненада и радост на Мириамел, следващият ден донесе забележима промяна в околностите. Дърветата не бяха така гъсто преплетени и в местата, в които лодката се плъзгаше от влажната бъркотия към широки плитки лагуни, почти огледалната повърхност беше едва набраздявана от ветреца и във водата растяха цели гори от полюшваща се трева.
	Тиамак изглеждаше доволен от напредването им и заяви, че са много близо до най-външната граница на Вран. Обаче наближаващото им измъкване не излекува отпадналостта и треската му и той прекара по-голямата част от сутринта в неспокоен сън; често се стряскаше и ломотеше нещо, после бавно се успокояваше.
	В късния следобед треската му се засили и неразположението му се увеличи, той се потеше и бълнуваше непрекъснато и само за кратко настъпваше просветление. По време на едно от тях разумът на врана се възвърна достатъчно, за да се погрижи сам за себе си. Той помоли Мириамел да му приготви смес от билки; посочваше къде край потока растат някои от тях — една цъфтяща трева, нарече я „усукана трева“, и едно покриващо земята пълзящо растение с овални листа, чието име в слабостта си не можеше да си спомни.
	— И жълтикорен също — добави Тиамак; дишаше бързо и повърхностно. Изглеждаше ужасно — очите му бяха зачервени, кожата му бе лъснала от пот. Мириамел се стараеше да не позволява на ръцете си да треперят, докато стриваше събраните билки върху плосък камък, който държеше в скута си. — Жълтикорен, за да ускори свързването — измърмори той.
	— Какво е жълтикорен? — попита тя. — Брахме ли от него?
	— Не, той не расте тук. Но няма значение. — Тиамак се опита да се усмихне, но усилието беше прекалено голямо и вместо това той изскърца със зъби и тихо изохка. — Имам в торбата. — Той едва помръдна глава към торбата, в която пазеше всичките си ценни неща.
	— Кадрах, ще го намериш ли? — извика Мириамел. — Страх ме е да не разсипя стритите билки.
	Монахът — седеше в краката на Камарис, който буташе лодката с пръта — пристъпи страхливо по клатещата се лодка, като избягваше да погледне Исгримнур. Коленичи и започна да вади и разглежда съдържанието на торбата.
	— Жълтикорен — каза Мириамел.
	— Да, чух, господарке — отвърна Кадрах малко насмешливо. — Корен. И знам, че е жълт… благодарение на многото ми години учение. — Нещо, което напипа, го накара да млъкне. Очите му се присвиха и той измъкна от торбата на Тиамак пакет, увит в листа и завързан с лиани. Част от обвивката беше изсъхнала и се отлющи. Мириамел видя проблясък на нещо светло. — Какво е това? — Кадрах махна още малко от обвивката. — Много стар пергамент… — започна той.
	— Не, демоне! Не, вещер такъв!
	Силният глас стресна Мириамел толкова, че тя изпусна гладкия камък, който бе използвала за стриването. Той падна на крака й — заболя я — и тупна на дъното на лодката. Тиамак, с изцъклени очи, се мъчеше да се надигне.
	— Няма да го получиш! — извика той. Капчици слюнка се събираха в ъглите на устата му. — Знаех, че ще тръгнеш по дирите му!
	— Той бълнува! — Исгримнур беше разтревожен не на шега. — Не му позволявайте да обърне лодката!
	— Та това е Кадрах, Тиамак — каза Мириамел успокояващо, но и тя беше стъписана от омразата, изписана на лицето на врана. — Просто търси жълтикорена.
	— Знам кой е той — изръмжа Тиамак. — И знам и какъв е, и какво иска. Проклет да си, демоне! Чакаше да се разболея, за да ми откраднеш пергамента! Е, не можеш да го вземеш, той е мой! Купих го със собствените си пари!
	— Бързо го върни, Кадрах — настоя Мириамел. — Това ще го успокои.
	Монахът, чието първоначално изражение на изненада се смени с нещо дори още по-смутено — според Мириамел, също и смущаващо, — бавно пъхна увития в листа пергамент в торбата, после й я подаде.
	— Ето. — Гласът му беше странно безизразен. — Извади каквото иска. В мен нямат доверие.
	— О, Кадрах — възкликна тя, — не бъди глупав. Тиамак е болен. Не знае какво говори.
	— Знам. — Широко отворените очи на Тиамак все още бяха вперени в монаха. — Той се издаде. Тогава разбрах, че е по следите му.
	— Милостиви Ейдон — изръмжа Исгримнур отвратено. — Просто му дайте нещо да заспи. Дори аз знам, че монахът не се е опитвал да открадне нищо.
	— Дори ти, римърсгардецо? — измърмори Кадрах, но без обичайната си острота. По-скоро имаше някакво ехо на бездънна безнадеждност в гласа на монаха и още нещо — някаква особена проницателност, която Мириамел не можеше да определи.
	Разтревожена и объркана, тя затърси жълтикорена на Тиамак. Вранът, с коса мокра и сплъстена от пот, продължаваше да пронизва с поглед Кадрах като обезумяла сойка, видяла белка да души край гнездото й.


	Мириамел прие целия инцидент просто като резултат от болестта на Тиамак, но през нощта внезапно се събуди в лагера, който си бяха направили на рядко срещан сух пясъчен бряг, и видя Кадрах, който пръв беше оставен на пост, да тършува в торбата на врана.
	— Какво правиш? — Въпреки гнева си се стараеше да говори тихо, за да не събуди останалите. Не можеше да се освободи от чувството, че единствена е отговорна за Кадрах и че другите не бива да се замесват, ако това може да се избегне.
	— Нищо — измърмори монахът, но виновното му лице го издаваше. Мириамел протегна ръка, бръкна в торбата и вкопчи пръсти в неговите и обвития в листа пергамент.
	— Трябваше да се сетя — каза тя вбесена. — Истина ли е това, което каза Тиамак? Опитваш се да откраднеш негови неща сега, когато е твърде болен, за да ги пази, така ли?
	Кадрах се сви като ударено куче.
	— И ти не си по-добра от останалите въпреки всичките си приказки за приятелство! При пръв удобен случай се нахвърляш върху мен също като Исгримнур!
	Думите му жилеха, но Мириамел беше все още ядосана, че го е хванала да върши такова долно нещо, след като му е оказала доверие.
	— Не отговори на въпроса ми.
	— Ти си глупачка — изръмжа той. — Ако исках да открадна нещо от него, защо ще чакам, докато бъде спасен от гнездото на гхантите? — Той измъкна ръката си от торбата заедно с нейната и пъхна пакета в ръцете й. — На! Просто исках да разбера какво може да е това и защо той стана гойрах… защо толкова се ядоса. Никога преди не съм го виждал — дори не знаех, че е вътре! Тогава ти го пази, принцесо. Далече от мръсни крадци като мен.
	— Но ти можеше да го попиташ — каза тя, вече засрамена, след като гневът й се бе охладил, и ядосана, че се чувства така. — А не да се промъкваш, когато всички спят.
	— О, да, да го попитам! Видя колко мило ме гледаше, когато само го докоснах! Имаш ли представа какво е това, моя твърдоглава господарке? Имаш ли?
	— Нямам. И няма да имам, докато Тиамак не ми каже. — Тя колебливо гледаше цилиндричния предмет. При други обстоятелства, Мириамел знаеше това, щеше да е първата, която би се опитала да разбере какво пази толкова вранът. Сега беше паднала в капана на собствената си властност и при това беше обидила и монаха. — Ще го пазя на сигурно място и изобщо няма да го поглеждам — каза бавно тя. — Когато Тиамак се оправи, ще го накарам да ни го покаже.
	Кадрах я изгледа продължително. Чертите му на лунната светлина, с лек пурпурен оттенък от последната слаба жарава в огъня, бяха почти плашещи. Стори й се, че гласът му се втвърдява като лед.
	— Добре. И непременно го пази от крадливи ръце. — Той се обърна, взе наметалото си и го помъкна към края на пясъка. Далече от останалите. — Поеми дежурството тогава, принцесо. Внимавай никакви злодеи да не се приближават. Аз отивам да спя. — И си легна.
	Мириамел седна, заслушана в нощните шумове на блатата. Макар че монахът не продума повече, тя усещаше безсънното му присъствие в тъмното само на няколко крачки. Нещо наранено и болезнено в него се беше проявило отново, нещо, което през последните няколко седмици беше почти напълно скрито. Каквото и да беше то, тя беше смятала, че може би е прогонено след дългата изповедна нощ на Кадрах в залива Фиранос. Сега отчаяно й се искаше да си беше спала през цялата тази нощ и да не беше се събуждала до сутринта, когато дневната светлина щеше да направи всичко безопасно и обикновено.


	Вран най-после изчезна, не изведнъж, а с постепенно оредяване на дърветата и стесняване на водните пътища. Светът отново беше широк, простираше се от хоризонт до хоризонт. Мириамел така беше свикнала с ограниченото зрително поле, че се чувстваше почти неуютно, изправена пред толкова много простор.
	В някои отношения последната част на Вран се беше оказала по-коварна, защото трябваше да пренасят лодката по-често отпреди. Веднъж Исгримнур се заклещи в дълбока до пояс дупка в пясъка и беше измъкнат с мъка със съвместните усилия на Мириамел и Камарис.
	Езерото Тритинг лежеше пред тях — безкрайна вода с ниски хълмове по бреговете. По хълмовете растяха дървета, но като се изключеха няколко горички от високи борове, те бяха като джуджета и едва се различаваха от храстите. Навлизаха в самотна, обрулена от ветровете страна, място, където много малко създания и никакви хора не биха живели доброволно.
	Тиамак вече не познаваше околността и те все по-трудно избираха канали, достатъчно широки, за да карат лодката. Когато и последният се стесни толкова, че стана непроходим, слязоха от лодката и известно време постояха мълчаливо, с вдигнати яки срещу студения вятър.
	— Изглежда, дойде време да тръгнем пеша. — Исгримнур гледаше на север. — Това е езерото Тритинг, в края на краищата, така че поне ще имаме вода за пиене, особено след времето през тази година.
	— Ами Тиамак? — попита Мириамел. Лекарството, което беше приготвила за врана, наистина помогна, но не се оказа чудодейно: макар вече да можеше да става, той беше много слаб и съвсем бледен.
	Исгримнур сви рамене.
	— Не знам. Можем да изчакаме няколко дни, докато се пооправи, но никак не ми се ще да прекарвам тук по-дълго, отколкото е необходимо. Може би трябва да направим някаква носилка.
	Камарис внезапно се наведе и пъхна дългите си ръце под мишниците на врана, който извика стреснато. С учудваща лекота старецът го вдигна и го сложи на раменете си. Тиамак разбра намерението му по средата на движението и разтвори колене край шията му, настанен като дете на конче.
	Херцогът се ухили.
	— Ето ти отговора, както изглежда. Не знам колко дълго ще можем да вървим, но ще вървим поне докато не намерим по-добър подслон.
	Взеха багажа си от лодката. Тиамак стисна здраво торбата си. Не бе говорил за съдържанието й след инцидента в лодката, Мириамел също не го беше питала какво носи в нея.
	С повече съжаление, отколкото бе очаквала, тя мълчаливо се сбогува с лодката и всички закрачиха по брега на езерото Тритинг.


	Камарис носеше Тиамак с лекота. Макар че спираше да почине, когато спираха и другите, и че крачеше много внимателно през малкото блатисти участъци, които все още се срещаха, той вървеше със същата скорост като най-ненатоварените членове на групата и не изглеждаше особено уморен. Мириамел не можеше да се сдържи да не го зяпа, изпълнена с благоговение. След като беше такъв като старец, в какви ли изумителни турнири бе участвал, когато е бил в разцвета на младостта си? Това беше достатъчно да я накара да повярва, че всички стари легенди, колкото и невероятни да изглеждат, може да са верни.
	Въпреки търпеливата сила на стареца Исгримнур настоя да вземе Тиамак на собствените си рамене през последния час преди залез-слънце. Когато най-после спряха, за да си направят лагер, херцогът пухтеше и се задъхваше, и явно съжаляваше за решението си.
	Направиха лагера, докато още имаше светлина на небето. Снегът, който бе покрил по-голямата част от севера, очевидно не беше достигнал до езерото Тритинг, но когато слънцето се спусна зад хоризонта, вечерта стана достатъчно студена, за да ги държи скупчени край огъня. Мириамел беше доволна, че не беше изхвърлила опърпаните си, изпоцапани от пътуването монашески одежди.
	Хладен вятър стържеше в клоните над главите им. Усещането за обсаденост във Вран сега се смени с усещане за опасна откритост, но поне земята под тях беше суха. „За това поне — мислеше си Мириамел — трябва да сме благодарни“.


	На другия ден Тиамак беше малко по-добре и можа да повърви доста, преди да се наложи Камарис пак да го качи на широките си рамене. Исгримнур, излязъл от безкрайните блата, беше станал отново какъвто си беше — пълен с песни със съмнителен вкус. Мириамел се забавляваше, като броеше колко стиха от всяка ще довърши, преди да спре смутен, за да й поиска извинение. А беше видял толкова битки и чудеса! Кадрах, от друга страна, бе станал толкова мълчалив, колкото беше след бягството им от „Облака на Еадне“. Когато му говореха, отговаряше, и беше странно любезен с Исгримнур — държеше се, като че ли никога не си бяха разменяли остри думи, но през останалата част на деня беше ням като Камарис, въпреки цялото си съдействие. На Мириамел не й харесваше отсъстващият му вид, но каквото и да казваше и правеше, не можеше да промени спокойното му, отчуждено държане, и накрая се предаде.
	Лабиринтът на Вран отдавна беше изчезнал зад тях. Дори от най-високия хълм назад към южния хоризонт се виждаше само тъмно петно. Когато се установиха на лагер в една горичка, Мириамел се запита колко ли са изминали, и което беше по-важно, колко още им остава да извървят.
	— Колко още ще трябва да вървим? — попита тя Исгримнур, когато си разделиха купа ядене, приготвено от сушена риба от Селска горичка. — Знаеш ли?
	Той поклати глава.
	— Не съм сигурен. Повече от петдесет левги, може би шестдесет или седемдесет. Боя се, че ни чака дълго, дълго ходене.
	На лицето й се изписа тревога.
	— Това може да отнеме седмици.
	— Какво друго можем да направим? — попита той, после се усмихна. — Във всеки случай, принцесо, сме много по-добре, отколкото бяхме, и по-близо до Джосуа.
	Мириамел усети мигновено бодване в сърцето.
	— Ако той наистина е там.
	— Там е, малката ми, там е. — Исгримнур стисна ръката й с огромната си лапа. — Най-лошото мина.


	Нещо внезапно събуди Мириамел в сумрачната светлина точно преди разсъмване. Не й остана и миг да дойде на себе си, защото някаква ръка я сграбчи и я дръпна нагоре. Ликуващ глас каза:
	— Ето я. Облечена като монахиня. Както каза, господарю.
	Десетина мъже на коне ги бяха обкръжили и тъкмо палеха факли. Исгримнур, който седеше на земята — един конник бе опрял копието си в гърлото му, — изпъшка:
	— На моето дежурство! Точно през моето дежурство…
	Мъжът, който бе хванал Мириамел, я повлече към един от конниците — висок мъж с огромна качулка: лицето му не се виждаше в сивотата на утрото. Тя усети как ледени нокти се впиват в нея.
	— Така — каза конникът. — Така. — Гласът му беше непогрешимо самодоволен.
	В ужаса на Мириамел нахлу гняв.
	— Махни си качулката! Няма нужда да играеш такива игри пред мен.
	— Наистина ли? — Ръката на конника се вдигна. — Искаш да видиш какво направи? — Той отметна качулката с помитащия жест на пътуващ фокусник. — Толкова ли съм красив, колкото ме помниш? — попита Аспитис.
	Мириамел, въпреки задържащата я ръка на войника, отстъпи назад. Нямаше как да не го направи. Лицето на графа, някога толкова красиво, че след първата им среща с дни бе я преследвало насън, сега беше разкривена развалина. Изящният му нос беше станал на буца, лявата му скула беше пукната като яйце и вдлъбната, така че светлината на факлите хвърляше сянка в дълбокия жлеб. Черна кръв се беше събрала под кожата около очите му и имаше мрежа от белези, сякаш носеше маска. Косата му обаче беше все така хубава и златиста.
	Мириамел преглътна и каза тихо:
	— Виждала съм и по-лошо.
	Половината от устата на Аспитис Превес се изкриви в зловеща усмивка, видяха се дупки от зъби.
	— Радвам се да чуя това, моя сладка лейди Мириамел, тъй като ще се наложи да го осъзнаваш до края на живота си. Вържете я!
	— Не! — извика Кадрах и се хвърли напред, но в същия миг една стрела се заби и затрептя в стъблото на едно дърво на педя от лицето му.
	— Ако помръдне, убий го — каза Аспитис спокойно. — Може би ще те оставя да го убиеш и без да мърда — той е не по-малко отговорен от нея за това, което ми се случи на кораба ми. — Той бавно поклати глава, наслаждавайки се на момента. — Ах, вие сте такива глупаци, принцесо — ти и твоят монах. След като се изплъзнахте във Вран, какво си помислихте? Че ще ви оставя да се измъкнете? Че ще забравя какво ми причинихте? — Той се наведе напред, впил в нея кръвясалите си очи. — Къде другаде бихте отишли освен на север, при приятелите си? Но ти си забравила, лейди, че това е моят феод. — Той се изкиска. — Моят замък на езерото Еадне е само на няколко левги оттук. Търсих те дни наред из тези хълмове. Знаех, че ще дойдеш.
	Тя бе мъчително вцепенена.
	— Как се измъкна от кораба?
	Изкривеното самодоволно хилене на Аспитис беше ужасяващо.
	— Не разбрах веднага какво става, вярно е, но след като ти избяга и хората ми ме намериха, ги накарах да убият оная предателка, нискито — Ейдон да я изгори! Тя беше свършила дяволската си работа. Дори не се опита да избяга. След това килпите се върнаха — обаче нямаха смелост да нападнат без магията на морската вещица. Имахме достатъчно хора, за да докараме с гребла нещастния ми кораб до Спенит. — Той се плесна с ръце по бедрата. — Стига! Ти отново си моя. Спести бъбривите си въпроси — сега вече ще питам аз.
	Пълна с гняв и скръб за съдбата на Ган Итай, Мириамел се хвърли към него, като повлече войника, който стискаше ръката й, на цяла крачка напред.
	— Боговете да те прокълнат! Що за човек си ти? Що за рицар? Ти и всичките ти приказки за петдесетте благороднически фамилии в Набан!
	— А ти, кралска дъще, която доброволно ми се отдаде? Кой ме заведе в леглото си? Толкова ли си възвишена и чиста?
	Мириамел се срамуваше, че Исгримнур и другите чуват това, но някакъв висш, ясен гняв я обхвана и изостри мислите й и тя плю на земята.
	— Ще се биеш ли за мен? — попита тя предизвикателно. — Тук, пред твоите хора и пред мен? Или ще ме отмъкнеш като подъл крадец, както се опита да ме отвлечеш по-рано — с лъжи и насилие спрямо онези, които ти бяха гости?
	Очите на графа се свиха до цепнатини.
	— Да се бия за теб? Що за глупости са това? От къде на къде? Ти си моя — и в плен, и по отнета девственост.
	— Никога няма да бъда твоя — каза тя високо, за да я чуят всички. — Ти си по-долен дори от тритингите, които поне се бият, за да поискат годениците си.
	— Да се бия? — Аспитис се облещи. — С кого? Кой ще се бие за теб? Някой от тия старци? Монахът? Дребното блатно човече?
	Мириамел притвори очи за момент, мъчеше се да се пребори с гнева си. Сега не беше време да остави чувствата да я командват.
	— Всеки в този лагер може да те победи, Аспитис. Ти изобщо не си мъж. — Тя се огледа, за да се увери, че е привлякла вниманието на войниците на графа. — Ти си крадец на жени, но не си мъж.
	Мечът с орлова дръжка се измъкна с металическо съскане от ножницата.
	— А, виждам играта ти, принцесо. Умна си. Искаш така да ме вбесиш, че да те убия тук. — Той се изсмя. — Ах, като си помисля само, че има жена, която по-скоро ще умре, отколкото да се омъжи за графа на Еадне! — Той вдигна ръка и докосна съсипаното си лице. — Или по-скоро като си помисля, че ти смяташе така дори преди да ми сториш това! — Той замахна и върхът на меча му разсече въздуха на педя от шията й. — Не, знам с какво наказание ще ми заплатиш най-добре, и то е сватба. Моят замък има кула, която ще те пази добре. Още през първия час ще опознаеш всичките й камъни. Помисли си как ще се чувстваш, когато изминат години.
	Мириамел вирна брадичка.
	— Значи няма да се биеш за мен?
	Аспитис удари бедрото си с юмрук.
	— Стига приказки! Омръзна ми да се шегувам.
	— Чувате ли? — Мириамел се обърна към останалите от неговата група, които седяха и чакаха. — Вашият господар е страхливец.
	— Млъкни! — извика Аспитис. — Ще те набия с камшик.
	— Дори този старец може да те надвие — каза тя и посочи Камарис. Старият рицар седеше увит в одеялото си и гледаше с широко отворени очи. Не бе помръднал, откакто бяха дошли Аспитис и войниците му. — Исгримнур — повика тя, — дай на стареца твоя меч.
	— Принцесо… — Гласът на Исгримнур беше дрезгав от тревога. — Нека аз…
	— Направи каквото казах! Нека хората на графа да го видят нарязан на парчета от един стар човек. Тогава ще разберат защо господарят им отвлича жени.
	Исгримнур, без да откъсва очи от наблюдаващите войници, измъкна Квалнир изпод торбата с нещата си. Токата на колана на меча прозвънна, когато го хлъзна по земята към Камарис. За кратко това беше единственият звук, който се чу.
	— Господарю? — колебливо се обади войникът, който държеше Мириамел. — Какво…
	— Затваряй си устата! — сопна се Аспитис и слезе от коня. Отиде до Мириамел, сграбчи брадичката й с ръка и я изгледа пронизително. След това, преди тя да успее да реагира, внезапно се наведе и я целуна с разкъсаната си уста. — Ще имаме много интересни нощи. — Графът се обърна към Камарис. — Хайде, хайде, вземи го, за да мога да те убия. След това ще свърша и с останалите. Но ще ви позволя да се защитавате поред, ако предпочитате. — Той се обърна и погледна Мириамел. — В края на краищата съм благородник и човек на честта.
	Камарис гледаше меча в краката си, сякаш беше змия.
	— Сложи си го! — подтикна го Мириамел.
	„Милостива Елисия — мислеше тя обезумяла, — ами ако не го направи? Ами ако след всичко това не го направи?“
	— В името на Божията любов, човече, вземи меча! — извика Исгримнур. Старецът го погледна, после се наведе и взе колана с меча. Измъкна Квалнир и пусна колана и ножницата на земята. Държеше меча отпуснато, неохотно.
	— Матра са Дуос — промълви Аспитис с отвращение. — Та той дори не знае как да замахне с меч. — Разкопча наметалото си и го пусна да падне — остана по туника в сиво-жълто, украсена с черно, после направи няколко крачки към Камарис, който слисано вдигна очи. — Бързо ще го убия, Мириамел — заяви графът. — Ти си жестоката, след като караш един старец да се бие. — Той вдигна оръжието си — то блесна под бялото утринно небе — и замахна към незащитената шия на Камарис.
	Квалнир се вдигна тромаво и мечът на Аспитис отскочи. Графът изръмжа раздразнено и замахна отново. И отново неговата стомана звънна по меча на херцога и отлетя обратно. Мириамел чу, че пазачът й изсумтя от изненада при неуспеха на господаря си.
	— Виждате ли? — Тя се насили да се засмее, макар че никак не й беше весело. — Страхливецът граф не може да надвие дори един изкуфял старец.
	Аспитис нападна по-яростно. Камарис, който се движеше почти като насън, продължаваше да размахва Квалнир пред себе си на измамно бавни дъги и отрази още няколко удара.
	— Виждам, че твоят старец май владее меча. — Графът беше започнал да диша малко по-тежко. — Това е хубаво. Няма да се чувствам принуден да убивам човек, който не може да се защитава.
	— Удряй! — извика Мириамел, но Камарис сякаш не я чу. Вместо това движенията му ставаха все по-плавни, старите му рефлекси се пробуждаха сякаш след дълъг сън и той просто се защитаваше по-старателно: блокираше всяко мушване, отклоняваше всеки замах, омотаваше стоманена паяжина, която Аспитис не можеше да пробие.
	Боят ставаше смъртно сериозен. Беше ясно, че графът на Еадне и Дрина е много добър фехтовач, а той на свой ред бързо схвана, че противникът му е нещо необикновено. Аспитис отслаби нападението си, като търсеше по-внимателна, опипваща стратегия, но не отстъпи пред предизвикателството. Нещо — дали гордост, или някакъв по-дълбок, по-животински импулс — го беше завладяло изцяло. Камарис пък явно се биеше само защото беше принуден. Според Мириамел имаше поне няколко положения, когато той би могъл да нападне, но предпочиташе да не го прави и изчакваше врагът му да му налети отново.
	Аспитис финтира, после промуши удар под гарда на Камарис, но Квалнир някак си се оказа там и отблъсна меча на графа настрана. Аспитис замахна към крака на стареца, но Камарис се отмести, без видимо да бърза и без да губи равновесие — дори раменете му не трепнаха, когато избегна удара на Аспитис. Беше като вода, изливаше се винаги където имаше отвор, отстъпваше, но никога не се разкриваше, срещаше всеки удар на Аспитис и насочваше силата му нагоре или надолу, наляво или надясно. Пот изби по челото на стареца, но лицето му си остана спокойно съжаляващо, сякаш беше принуден да седи и да гледа как двама негови приятели се дърлят.
	Двубоят продължаваше, както се струваше на Мириамел, ужасно дълго. Сърцето й биеше до пръсване. Всеки удар идваше сякаш след много голям интервал. Двамата мъже — графът с обезобразеното лице и високият дългокрак Камарис — слизаха от групата борове надолу по склона, като кръжаха по него като нощни пеперуди, които се въртят около свещ. Мечовете им проблясваха под сивото небе. Когато графът нападна отново, Камарис стъпи в някаква дупка и загуби равновесие. Аспитис използва това и нанесе удар по ръката на стареца — лъсна кървава резка. Мириамел чу, как зад нея Исгримнур изруга със сърцераздирателно безсилие.
	Ударът сякаш разбуди нещо в Камарис. Макар че все още не нападаше агресивно, той започна да отбива атаките на графа с повече сила — удряше достатъчно енергично, за да накара звънът на стомана да заехти над езерото. Мириамел се тревожеше, че това няма да е достатъчно, защото въпреки почти невероятната си мощ, той най-после, изглежда, започна да се уморява. Отново се препъна, този път без да има дупка, и Аспитис промуши удар, който се плъзна по Квалнир и попадна в рамото на Камарис, като му пусна още кръв. Но и графът отпадаше: след бърза вихрушка от удари, всичките блокирани, той отстъпи няколко крачки задъхан и се приведе, сякаш щеше да припадне. Мириамел обаче видя, че вдига нещо от земята.
	— Камарис! Внимавай! — изпищя тя.
	Аспитис хвърли шепа пръст в лицето на стареца и в същия миг го нападна яростно — искаше да приключи сражението с един-единствен удар. Камарис залитна назад, като бършеше очите си. Аспитис налиташе върху него… и след миг падна на колене и изкрещя.
	Камарис някак беше отбил меча на графа и му беше нанесъл кос удар в горната част на ръката, после мечът беше отскочил и бе срязал диагонално челото му. Аспитис, чието лице бързо изчезна под поток кръв, запълзя по земята към Камарис: все още размахваше меча пред себе си. Старецът, който още бършеше очите си, отстъпи встрани и цапна с дръжката на меча си графа по главата. Аспитис рухна като ударен с дървен чук вол.
	Мириамел се отскубна от хватката на пазача си, който стоеше като ударен от гръм, и се втурна надолу по склона. Камарис се отпусна на земята задъхан. Изглеждаше уморен и нещастен, като дете, от което са поискали твърде много. Мириамел бързо го погледна, за да се увери, че раните му не са опасни, след това взе Квалнир от несъпротивляващата се ръка и коленичи до Аспитис. Графът също дишаше — всъщност хриптеше. Тя го обърна, вторачи се за миг в кървавото му лице на счупена кукла… и нещо в нея се промени. Пяната от омраза и страх, която беше кипяла в нея след „Облака на Еадне“, пяна, която беше станала задушаващо огромна, когато видя все още преследващия я Аспитис, внезапно се отми. Той беше просто едно нищо, просто смачкано, потрошено същество, не повече от наметалото, метнато на облегалката на стола, което я бе карало нощем да пищи от ужас, когато беше малка. Утринната светлина беше дошла и демонът отново се беше превърнал в смачкано наметало.
	Нещо като усмивка мина по лицето на Мириамел. Тя притисна острието на меча до гърлото на графа и извика на войниците му:
	— Ей! Искате ли да обясните на Бенигарис как е бил убит най-добрият му приятел?
	Исгримнур отмести копието на войника, който го пазеше, и пристъпи напред.
	— Искате ли? — повтори Мириамел.
	Никой от хората на графа не проговори.
	— Тогава ни дайте лъковете си. Всичките. И четири коня.
	— Няма да ти дадем нито един кон, вещице! — извика сърдито един от войниците.
	— Така да бъде. Тогава ще върнете Аспитис с прерязано гърло и ще кажете на херцог Бенигарис, че това е направено от един старец и едно момиче, докато вие сте стояли и сте гледали — искам да кажа, ако се измъкнете безнаказано, а ще трябва да ни избиете всичките, за да го направите.
	— Не се пазари с тях — извика Кадрах неочаквано. В гласа му имаше отчаяние. — Убий това чудовище. Убий го!
	— Успокой се. — Мириамел се зачуди дали монахът не се опитва да убеди войниците, че заплахата за господаря им е реална. Ако бе така, значи беше превъзходен актьор: звучеше забележително искрено.
	Войниците разтревожено се заспоглеждаха. Исгримнур се възползва от моментното объркване и бързо започна да им взима лъковете и колчаните. Изръмжа на Кадрах и той стана да му помогне. Войниците ругаеха, но никой не се възпротиви открито — бойният им дух се беше изпарил.
	— Сега четири коня — каза спокойно Мириамел. — Ще ви направя услуга и ще яздя заедно с човека, когото тази отрепка — тя бодна неподвижното тяло на Аспитис — нарече „блатно човече“. Иначе ще трябва да ни дадете пет.
	След още малко мърморене хората на Аспитис свалиха дисагите на четири коня и когато преразпределиха багажа между останалите, двама вдигнаха графа от земята и го преметнаха безцеремонно през едно седло. Трябваше да яздят по двама на кон. Когато потеглиха, Мириамел извика след тях:
	— И ако оживее, напомнете му какво се случи!


	Някъде преди обяд отново се отправиха на път. Мириамел се чувстваше необикновено замаяна, сякаш току-що се беше събудила от ужасен сън и беше открила зад прозореца си слънчева пролетна утрин. Камарис се беше върнал към обикновеното си спокойствие, все едно не бе станало нищо. Кадрах не говореше много, но пък това не се различаваше от поведението му през последните дни.
	Аспитис беше сянка в дъното на съзнанието на Мириамел след нощта на бурята и бягството й от кораба. Сега сянката си беше отишла. Докато яздеше през хълмистата страна на тритингите с Тиамак, който клюмаше на седлото пред нея, почти й се искаше да запее.
	Този ден изминаха няколко левги. Когато спряха да пренощуват, Исгримнур също беше в прекрасно настроение.
	— Вече ще пътуваме много по-спокойно, принцесо. — Той се усмихваше в брадата си. Дори да беше паднала в очите му сега, когато Аспитис беше разкрил позора й, той беше прекалено благороден, за да го покаже. — Кълна се в Дрор, видя ли Камарис? Видя ли го? Като мъж на половината от възрастта му.
	— Да. — Тя се усмихна. Херцогът беше добър човек. — Видях го, Исгримнур. Беше като стара песен. Не, по-хубаво дори.


	Той я събуди рано сутринта. По лицето му видя, че нещо не е наред.
	— Тиамак ли? — Тя усети, че й става лошо. Бяха преживели толкова много! Но нали дребният човек беше започнал да се оправя?
	Херцогът поклати глава.
	— Монахът. Изчезнал е.
	— Кадрах? — Мириамел не беше готова за това. Разтърка очи, като се мъчеше да се събуди окончателно. — Какво значи „изчезнал?“
	— Отишъл си е. Взел е един от конете. Оставил е бележка. — Исгримнур посочи парче плат от Селска горичка — беше затиснато с камък, за да не го отвее неумолимият вятър.
	Там, където трябваше да бъдат чувствата на Мириамел, предизвикани от бягството на Кадрах, Нямаше нищо. Тя вдигна камъка и разгъна парчето светъл плат. Да, беше неговият почерк: беше го виждала доста пъти. Изглежда, беше написал писмото с обгорена клечка от огъня.
	„Какво толкова важно е имал да каже — питаше се тя, — та е загубил толкова време да напише бележка, преди да си отиде?“
	После зачете.
C>
	„Принцесо,
	Не мога да дойда с вас при Джосуа. Аз не спадам към онези хора. Не се обвинявай. Никой не е бил по-добър към мен от теб, дори след като разбра що за човек съм.
	Боя се, че нещата са по-лоши, отколкото знаете, много по-лоши. Бих искал да имаше още нещо, което да можех да направя, но не съм в състояние да помогна на никого“.
C$
	Не се беше подписал.
	— Какви „неща“? — попита раздразнено Исгримнур, който четеше през рамото й. — Какво иска да каже с това „нещата са по-лоши, отколкото знаете“?
	Мириамел безпомощно сви рамене.
	— Кой може да каже? — „Пак дезертира“, беше единствената й мисъл.
	— Може би бях прекалено груб с него — каза херцогът унило, — но това не е причина да откраднеш кон и да отпрашиш.
	— Той винаги беше изплашен. Откакто го познавам. Трудно е непрекъснато да живееш в страх.
	— Е, няма да леем сълзи за него — измърмори Исгримнур. — Имаме си собствени грижи.
	— Така е — потвърди Мириамел, докато сгъваше парчето плат, — няма да леем сълзи.


>>	20. Пътници и пратеници

	— Не съм била тук толкова много сезони — каза Адиту. — Много, много сезони.
	Тя спря, вдигна ръце и завъртя пръсти в сложен жест; стройното й тяло се поклащаше като пръчка на водотърсач. Саймън я гледаше с изумление — и с доста страх.
	— Няма ли да слезеш долу? — попита той.
	Тя само бегло го погледна — осветена от луната усмивка заигра в ъгълчетата на устата й, — после отново обърна очи към небето и измина още няколко стъпки по тънкия, ронещ се парапет на Обсерваторията.
	— Срам за Дома на Годишния танц — каза тя. — Трябвало е да направим повече за съхранението на това място. Болно ми е да виждам как се разпада.
	Саймън не смяташе, че тонът й е много натъжен.
	— Гелое нарича това място Обсерваторията — каза Саймън. — Защо?
	— Не знам. Какво значи „обсерватория“? Не знам тази дума на вашия език.
	— Отец Странгиард казва, че е място като тези, които са имали в Набан по времето на императорите — високи постройки, откъдето са наблюдавали звездите и са се опитвали да предскажат какво ще се случи.
	Адиту се разсмя и повдигна крака си във въздуха, за да събуе обувката си, след това стъпи с него и направи същото с другия толкова спокойно, сякаш стоеше на земята до Саймън, а не на двайсет лакътя височина на тънък каменен корниз. Изрита обувките и те тупнаха меко на влажната трева.
	— Сигурно се е пошегувала, макар че има някакъв смисъл в думите й. Тук никой не е гледал звездите, освен както се гледат отвсякъде. Това беше мястото на Рао йе-Сама’ан — Главния свидетел.
	— Главния свидетел? — На Саймън му се искаше Адиту да не върви по хлъзгавия корниз толкова бързо. Първо, защото това го принуждаваше да върви енергично просто за да я чува. Второ… е, ами беше опасно, дори тя да не смяташе така. — Какво значи това?
	— Знаеш какво значи Свидетел, Саймън. Джирики ти даде огледалото си. Това е по-малък Свидетел, и много от тях все още съществуват. Имало е съвсем малко Главни свидетели, всеки свързан с определено място — Езерото на Трите дълбочини в Асу’а, Говорещия огън в Хикехикайо, Зелената колона в Джина-Т’сеней — и повечето от тях са разрушени, или рухнали, или изчезнали. Тук, в Сесуад’ра, имаше огромна скала под земята, скала, наричана Окото на Земния дракон, Великата змия, която е захапала собствената си опашка. Ние сме построили цялото това нещо на върха на тази скала. Това не е съвсем Главен свидетел — всъщност дори не е Свидетел само по себе си, но мощта му беше такава, че един по-малък Свидетел като огледалото на брат ми става Главен свидетел, ако се използва тук.
	Главата на Саймън се завъртя от имена и сведения.
	— Какво значи това, Адиту? — попита той малко кисело. Беше положил всички усилия да остане спокоен и да говори ясно, макар че виното му беше дошло множко. Струваше му се важно тя да забележи колко е порасъл през месеците след последната им среща.
	— Един по-малък Свидетел ще те заведе на Пътя на сънищата, но ще ти покаже главно тези, които познаваш или които те търсят. — Тя повдигна левия си крак и се наведе назад, гърбът й се изви като опънат лък, когато грациозно се наклони за равновесие; гледаше целия свят като момиченце, което си играе на някой нисък парапет. — Един Главен свидетел, ако се използва от познавач, може да погледне всеки и всички, и понякога в други времена и… други места.
	Саймън не можеше да не си спомни нощните видения през бдението си, както и какво бе видял, когато донесе огледалото на Джирики тук. Мислеше за това, докато гледаше как Адиту се навежда назад толкова, че дланите й докоснаха ронливия камък. След миг двата й крака бяха във въздуха и тя ги размаха, застанала на ръцете си.
	— Адиту! — извика остро Саймън, след това се опита да успокои тона си. — Не трябва ли вече да отидем да видим Джосуа?
	Тя отново се разсмя — бърз звук от чисто животинско удоволствие.
	— Изплашеният ми Сеоман! Не, няма нужда да бързаме към Джосуа, както ти казах по пътя насам. Новините от моя народ могат да почакат до сутринта. Дай на принца си една нощ да си почине от тревогите. Доколкото видях, той има нужда да се отърве за малко от скърби и грижи. — Тя бавно вървеше на ръце. Косата й, неприбрана, висеше пред лицето й като бял облак.
	Саймън бе сигурен, че тя вече не вижда какво прави, и това хем го уплаши, хем го ядоса.
	— Тогава защо дойде чак от Джао е-Тинукай’и, щом не е важно? — Той спря. — Адиту! Ако си дошла да говориш с Джосуа, да отидем и да говорим с него!
	— Не казах, че не е важно, Сеоман — отвърна тя. В думите й имаше нещо от стария й насмешлив тон, но имаше и намек за нещо по-рязко, почти сърдито. — Само казах, че е по-добре да се отложи до утре. И точно така ще стане. — Тя пъхна коленете си между лактите и изящно намести краката си между ръцете. След това вдигна ръцете си и се изправи с едно движение, сякаш се готвеше да се гмурне в празното пространство. — Така че дотогава ще прекарвам времето си както искам, независимо какво може да си мисли един млад смъртен.
	Саймън беше жегнат.
	— Значи си изпратена да донесеш новини на принца, но предпочиташ да се премяташ?
	Адиту стана леденостудена.
	— Всъщност ако имах избор, изобщо нямаше да съм тук. Щях да яздя с брат си към Хернистир.
	— Ами защо не го направи?
	— Ликимея пожела друго.
	Толкова бързо, че Саймън не успя да си поеме дъх от изненада, тя се наведе, хвана парапета с едната си дългопръста ръка и се смъкна надолу. Хвана се с другата ръка за светлата каменна стена, затърси опора с босите си крака и бързо и без усилия, като катеричка по дървесно стъбло, слезе на земята.
	— Да влезем вътре.
	Саймън се засмя и усети, че ядът му се изпарява.
	Присъствието на ситското момиче в Обсерваторията я правеше още по-зловеща. Тъмните стълбища, които се виеха нагоре край стените на цилиндричното помещение, караха Саймън да си представя вътрешността на някакво огромно животно. Плочите, дори в тъмнината, слабо проблясваха и сякаш бяха подредени по начин, при който не можеха да лежат напълно неподвижни.
	Беше странно да осъзнае, че Адиту е относително почти толкова млада, колкото и той, тъй като ситите бяха построили това съоръжение много преди тя да се роди. Джирики беше казал веднъж, че той и сестра му били „деца на Изгнанието“, от което Саймън разбра, че са родени след падането на Асу’а преди пет века — наистина кратко време според техните мерки. Но Саймън беше виждал и Амерасу, а тя бе дошла в Остен Ард преди да е поставен камък върху камък където и да било в цялата страна. И ако сънят му през нощта на бдението му беше верен, по-старата от Амерасу Утук’ку бе стояла в същата тази постройка, когато двете племена са се разделили. Беше смущаващо да мислиш за същество, живяло толкова дълго, колкото Първата баба или Кралицата на норните.
	Но най-смущаващото от всичко беше, че Кралицата на норните, за разлика от Амерасу, беше още жива, още могъща… и явно изпитваше само омраза към Саймън и неговия смъртен род.
	Не му се мислеше за това — всъщност въобще не му се мислеше за Кралицата на норните. Беше като че ли по-лесно да разбере побъркания Инелуки и неговия бурен гняв, отколкото паешкото търпение на Утук’ку — същество, което може да чака хиляда, че и повече години, пълно с кипяща омраза, за някакво неясно отмъщение…
	— И какво мислиш за войната, Снежнокъдри? — неочаквано попита Адиту. Той й бе обрисувал в общи линии неотдавнашната битка.
	Той се замисли.
	— Бихме се упорито. Беше чудесна победа. Не я очаквахме.
	— Не, какво _ти_ мислеше?
	Саймън не отговори веднага.
	— Беше ужасно.
	— Да, така е. — Адиту се отдалечи на няколко крачки, все едно се хлъзна в сенките, където не проникваше лунна светлина, и изчезна в тъмнината. — Ужасно е.
	— Но ти току-що каза, че искаш да отидеш на война в Хернистир с Джирики.
	— Не. Казах, че искам да съм с тях. Това съвсем не е същото, Сеоман. Можех да бъда още един ездач, още един лък, още две очи. Ние, Зида’я, сме много малко — дори когато сме събрани заедно и яздим извън Джао е-Тинукай’и, когато всички родове са обединени. Твърде малко. И никой от нас не искаше да тръгва на бой.
	— Но вие, ситите, сте участвали във войни — възрази Саймън. — Знам това.
	— Само за да се защитим. И един-два пъти в историята си, както постъпват сега майка ми и брат ми на запад, сме се били, за да защитим тези, които са били с нас, когато сме имали нужда. — Сега говореше много сериозно. — Но дори сега, Сеоман, ние взехме оръжието само защото Хикеда’я докараха войната до нас. Те влязоха в дома ни и убиха баща ми и Първата баба, както и много други хора. Не си мисли, че сме хукнали да се борим за смъртните. Това са странни дни, Сеоман — и ти го знаеш не по-зле от мен.
	Саймън направи няколко крачки напред и изрита някакъв камък. Изохка и се наведе да разтрие палеца си.
	— Проклето Дърво!
	— За теб е трудно да виждаш тук нощем, Сеоман — каза тя. — Извинявай. Хайде, излизаме.
	Саймън не искаше да го глезят.
	— След малко. Нищо ми няма. — Той пак разтри палеца си. — Защо Итук’ку помага на Инелуки?
	Адиту се появи от тъмнината и хвана ръката му със студените си пръсти. Изглеждаше смутена.
	— Нека говорим навън. — И го поведе към вратата. Дългата й коса се развяваше и галеше лицето му. Миришеше силно, но приятно, сладко като борова кора.
	Когато излязоха, Адиту хвана и другата му ръка и впи в него светлите си очи, които блестяха като кехлибар на лунната светлина.
	— Това със сигурност не е мястото, където да ги назоваваме, нито пък да мислим много за тях — каза твърдо тя, после се усмихна дяволито. — При това не смятам, че е редно да позволявам на толкова опасно смъртно момче като теб да стои насаме с мен на тъмно. О, какво само се разправя за теб около лагера ти, Снежнокъдри!
	Закачката й не го ядоса. В смисъл — не много.
	— Не знаят какво говорят.
	— Ама че странен звяр си ти, Сеоман. — И без да каже и дума повече, тя го целуна — не бързата, целомъдрена целувка, която бе получил на раздяла преди много седмици, а гореща целувка на влюбена, от която по гърба му премина тръпка на смайване. Устните й бяха прохладни и сладки като листчета на роза сутрин.
	Той наистина искаше целувката да продължи, но Адиту се отдръпна.
	— На малкото смъртно момиче му харесваше да те целува, нали, Сеоман? — Усмивката й се върна, подигравателна, дръзка. — Доста странно занимание, нали?
	Саймън объркано поклати глава.
	Адиту го хвана под ръка и го поведе. Взе си обувките, които беше изритала на земята, после повървяха още малко по мократа трева покрай стената на Обсерваторията. Адиту си изтананика някаква късичка мелодия и най-после заговори.
	— Ти ме попита какво иска Утук’ку?
	Саймън, смутен от случилото се, не отговори.
	— Това не мога да ти кажа — поне не със сигурност. Тя е най-старото мислещо създание в целия Остен Ард, Сеоман, и е най-малко два пъти по-стара от следващия най-стар. Въди сигурен, че пътищата й са странни и заплетени и никой не може да ги разбере — може би само Първата баба ги беше разбрала. Но ако трябва да гадая, бих казала, че тя копнее за Небитието.
	— Какво значи това? — Саймън беше започнал да се пита дали е напълно изтрезнял в края на краищата, защото светът бавно се въртеше, а той искаше да си легне и да заспи.
	— Ако тя желаеше смърт, то това би било забвение само за нея. Тя е уморена да живее, Сеоман, но е най-старата. Никога не забравяй това. Утук’ку живее, откакто се пеят песни в Остен Ард, и дори още по-отдавна. Тя единствена от всички живи същества е видяла загубения дом, където са родени нашите хора. Не мисля, че може да понесе мисълта, че други ще останат да живеят, когато тя си отиде. Тя не може да унищожи всичко, колкото и силно да иска това, но може би се надява да се създаде възможно най-големият катаклизъм, тоест да си осигури в забвението да я придружат толкова хора, колкото може да повлече със себе си.
	Саймън спря ужасен.
	— Това е чудовищно!
	Адиту сви рамене — наистина гъвкаво движение. Имаше прелестна шия.
	— Утук’ку наистина е ужасна. Тя е луда, Сеоман, макар че това е лудост толкова стегнато втъкана и преплетена, колкото най-прекрасната джуйа’ха, заплитана някога. Тя е може би най-умната от всички Родени в Градината.
	Луната се беше измъкнала от купчина облаци и висеше над тях като жътварски сърп. Саймън искаше да си легне и да се наспи — главата му беше съвсем натежала, — но в същото време не беше склонен да пропилее този шанс. Беше толкова рядко да намериш сит в настроение да отговаря на въпроси, и дори нещо повече — да им отговаря направо, без обичайната ситска мъглявост.
	— Защо норните са отишли на север?
	Адиту се наведе, откъсна вейка с бели цветчета и тъмни листа и я завърза в косата си, така че висеше до бузата й.
	— Двата клона, Зида’я и Хикеда’я, не се разбирали. Отнасяло се до смъртните. Хората на Утук’ку ви смятали за животни — всъщност по-лоши от животни, тъй като ние от Градината не убиваме никое създание, ако можем да избегнем това. Децата на зората не се разбирали с Децата на облаците. Имало и друго. — Тя вдигна глава към луната. — Тогава умрели Ненаис’у и Друки. Това бил денят, когато се спуснала сянката… и вече не се вдигнала.
	Тъкмо се беше зарадвал, че е хванал Адиту в откровено настроение, и тя отново започваше да става неясна… Все пак Саймън не се замота около незадоволителното й обяснение. Той всъщност не искаше повече да чува никакви имена — главата му вече беше препълнена с нещата, които тя му бе съобщила тази вечер. А и имаше друга цел с въпросите си.
	— И когато двата клона се разделили — каза той нетърпеливо, — това е станало тук, нали? Всички сити дошли в Огнената градина с факли. И тогава в Дома на раздялата застанали около нещо, направено от пламтящ огън, и се договаряли.
	Адиту отмести очи от среброто на луната и впери в него котешкия си поглед.
	— Кой ти е разказал това?
	— Видях го! — Беше почти сигурен от изражението й, че му вярва. — Видях ги по време на бдението си. През нощта, когато станах рицар. — Той се засмя на думите си. Умората му ги правеше да изглеждат глупави. — През рицарската ми нощ.
	— Видял си ги? — Адиту стисна китката му. — Разкажи ми, Сеоман.
	Той й описа видението си — после, в добавка, й разказа какво е станало, когато бе употребил огледалото на Джирики.
	— Станалото, когато си донесъл Люспата тук, показва, че в Рао йи-Сама’ан все още има мощ — бавно каза тя. — Но брат ми е бил прав, като те е предупредил да стоиш настрана от Пътя на сънищата. Той сега е много опасен — иначе щях да взема огледалото и да се опитам да намеря Джирики сама тази вечер, и да му разкажа това, което чух от теб.
	— Защо?
	Тя поклати глава. Косата й се рееше като дим.
	— Заради нещата, които си видял по време на бдението си. Това е страшно. Ти, смъртният, да видиш нещо от Старите дни без Свидетел… — Тя пак направи един от странните си жестове с пръсти, този път объркан и сложен като мятаща се в кошница риба. — Или в теб има неща, които Амерасу не е видяла — но не мога да повярвам, че Първата баба, въпреки цялата си заетост, е направила толкова голям пропуск — или се е случило нещо, което не сме могли и да подозираме. Това много силно ме тревожи. Окото на Земния дракон да покаже така видение от миналото, без да му го поискат… — Тя въздъхна. Саймън се вторачи в нея. Тя наистина изглеждаше разтревожена — нещо, което не бе допускал, че е възможно.
	— Може би е от кръвта на дракона — предположи Саймън и вдигна ръка към белега си и кичура бяла коса. — Джирики каза, че някак си съм белязан.
	— Може би. — Адиту не изглеждаше убедена. Саймън се почувства леко засегнат. Значи тя не го смяташе за по-особен, така ли?
	Минаха по изпочупените плочи на Огнената градина и наближиха палатковия град. Повечето от веселящите се бяха отишли да спят. Само тук-там около гаснещите огньове все още имаше хора, които говореха, смееха се и пееха.
	— Върви си почини, Сеоман — каза Адиту. — Залиташ.
	Той понечи да възрази, но знаеше, че е права.
	— Ти къде ще спиш?
	Сериозното и изражение се смени с истинска развеселеност.
	— Да спя? Не, Снежнокъдри, тази нощ ще се разхождам. Имам много да мисля. Във всеки случай, не съм виждала луната от изпотрошените камъни на Сесуад’ра почти цял век. — Тя посегна и стисна ръката му. — Спи добре. Сутринта ще отидем при Джосуа. — Тя се обърна и се отдалечи, тихо като роса. След малко беше само стройна сянка, изчезваща по тревистия склон.
	Саймън разтри лицето си с ръце. Трябваше да мисли за толкова много неща. Що за нощ беше това! Той се прозина и тръгна към палатките на Нови Гадринсет.


	— Странно нещо се случи, Джосуа.
	Гелое стоеше на входа на палатката, изглеждаше необичайно колеблива.
	— Заповядай, влез. — Принцът се обърна към Воршева, която седеше в леглото под планина одеяла. — Или може би ще предпочетеш да отидем другаде? — попита той жена си.
	Воршева поклати глава.
	— Днес не се чувствам добре, но щом трябва да лежа тук цяла сутрин, поне ще има кой да ми прави компания.
	— Но може би новините на валада Гелое ще те разстроят? — попита принцът неспокойно и погледна мъдрата жена. — Може ли тя да ги чуе?
	Усмивката на Гелое беше язвителна.
	— Една жена с бебе в корема не е като някой умиращ от старост, принц Джосуа. Жените са силни — да се износи дете е тежка работа. Освен това тези новини няма да изплашат никого… дори теб. — Тя смекчи изражението си, за да му даде да разбере, че се шегува.
	Джосуа кимна.
	— Е, заслужих си го. — Усмивката му беше едва доловима. — Що за странни неща са станали? Влез, моля!
	Гелое смъкна капещото си наметало и го пусна до вратата. Лек дъжд беше завалял скоро след разсъмване и трополеше по покрива на палатката вече повече от час. Гелое прокара ръка по мократа си подстригана коса, после седна на едно от столчетата, които Фреозел беше измайсторил за резиденцията на принца.
	— Току-що получих съобщение.
	— От кого?
	— Не знам. Дойде при мен с една от птиците на Диниван, но почеркът не е неговият. — Тя бръкна под дрехата си и измъкна мокро писукащо птиче; черното му оченце блещукаше между пръстите й. — Ето какво донесе. — Тя вдигна малко рулце намаслена тъкан, разви го, извади навития в него пергамент и го разгъна. Птицата като че ли се укроти.
C>
	— „Принц Джосуа — прочете тя. — Някои признаци ми говорят, че за теб ще е благоприятно да започнеш да мислиш за Набан. Някои усти прошепнаха в ушите ми, че там можеш да намериш по-голяма подкрепа, отколкото очакваш. Сините рибарчета започнаха да вземат твърде много от улова на лодкарите. Пратеник ще дойде до две седмици и ще ти донесе думи, които ще ти говорят по-ясно, отколкото може тази къса бележка. Не прави нищо, докато той не дойде, в името на собствената ти съдба“.
C$
	Гелое свърши с четенето и изгледа принца; жълтите й очи бяха внимателни.
	— Подписано е само със старинна набанска руна, която означава „приятел“. Някой, който или е член на Лигата на свитъка, или е със съответстващо й образование, е написал това. Може би е искал да повярваме, че го е написал член на Лигата.
	Джосуа стисна нежно ръката на Воршева и се изправи.
	— Може ли да го видя? — Гелое му даде бележката и той внимателно я изучава известно време, после й я върна. — И аз не познавам почерка. — Направи няколко крачки към другата стена на палатката, после се обърна и закрачи обратно към вратата. — Авторът очевидно подсказва, че в Набан е неспокойно, че родът Бенидривайн вече не е така обичан, както някога — нищо чудно с Бенигарис на седлото и Несаланта, която дърпа юздите. Но какво иска това лице от мен? Казваш, че това е дошло с птица на Диниван?
	— Да. И това ме тревожи най-много. — Гелое понечи да каже още нещо, но откъм вратата се разнесе предупреждаваща кашлица. Там стоеше отец Странгиард, рядката му червена коса беше залепнала по черепа му от дъжда.
	— Моите извинения, принц Джосуа. — Той видя Воршева и се изчерви. — Лейди Воршева! Боже! Надявам се, че ще ми простите моето… нахлуване без покана.
	— Влизай, Странгиард. — Принцът го помами, както се примамва плашлива котка. Зад него Воршева се усмихна, за да покаже, че няма нищо против.
	— Аз го помолих да дойде, Джосуа — каза Гелое. — След като птицата е на Диниван — е, ясно ти е, струва ми се.
	— Разбира се. — Той посочи на архиваря един от празните столове. — Сега ми кажи за птиците. Спомням си какво ми разказа за самия Диниван — макар че все още не мога да повярвам, че секретарят на лектора може да бъде част от тази компания.
	Гелое се обади малко нетърпеливо:
	— Лигата на свитъка е нещо, към което мнозина биха се гордели да бъдат съпричастни, и лекторът никога не би се тревожил от нещо, което той би направил от негово име. — Тя сведе клепки, сякаш някаква нова мисъл мина през ума й. — Но лекторът е мъртъв, ако слуховете, които стигнаха до нас, са верни. Някои казват, че са го убили поклонниците на Краля на бурите.
	— Чувал съм за тези Огнени танцьори, да — каза Джосуа. — Хората, дошли в Нови Гадринсет от юг, говорят почти само за това.
	— Но смущаващото е, че след слуховете за това събитие не съм чувала нищо от Диниван — продължи Гелое. — Тогава при кого ще са неговите птици, ако не при него? И ако е оживял след нападението срещу лектора — чух, че имало голям пожар в Санселан Ейдонитис — защо тогава да не напише той самият?
	— Може би е обгорял или ранен — каза Странгиард неуверено. — Може да е накарал някой друг да напише писмото вместо него.
	— Вярно — размишляваше Гелое, — но мисля, че в такъв случай би използвал името си, освен ако не е толкова изплашен да не го разкрият, че не може да изпрати дори послание по птица, което да носи неговата руна.
	— Значи щом не е Диниван — каза Джосуа, — можем да приемем, че това може да е измама. Може да са го изпратили самите виновници за смъртта на учения.
	Воршева се надигна в леглото и се обади:
	— А може някой, който е намерил птиците на Диниван, да го е изпратил по някакви свои съображения.
	Гелое бавно кимна.
	— Може. Но това трябва да е човек, който е знаел кои са приятелите на Диниван и къде може да са. Това послание е до съпруга ти, сякаш който го е пращал, е знаел, че ще дойде право при него.
	— Мислих за Набан — измърмори Джосуа. — Много пъти. Северът е пустош — съмнявам се, че Изорн може да намери там нещо повече от символични сили. Хората са разпръснати от войната и лошото време. Но ако можем някак да изтласкаме Бенигарис от Набан… — Той замълча и се загледа в тавана на палатката, смръщил вежди. — Бихме могли да вдигнем войска тогава, и кораби… Бихме имали реален шанс да попречим на брат ми. — Бръчката на челото му стана по-дълбока. — Но кой знае дали това е възможно, или не? Не ми харесва някой да ми дърпа конците по такъв начин. — Той се шляпна по крака. — Ейдон! Защо нищо не може да е просто?
	Гелое се размърда на стола си. Гласът й беше изненадващо съчувствен.
	— Защото нищо не е просто, принц Джосуа.
	— Каквото и да е това писмо — изтъкна Воршева, — независимо дали е истина, или лъжа, в него се казва, че ще дойде пратеник. Тогава ще научим повече.
	— Може би — каза Джосуа. — Ако не е само маневра, която да ни държи раздвоени, да ни кара да отлагаме.
	— Но това не изглежда вероятно, ако ме извините — обади се Странгиард. — Кой от неприятелите ни е толкова безсилен, че да падне така ниско?… — Той притихна, като видя суровото, объркано лице на Джосуа. — Исках да кажа…
	— Мисля, че в думите ти има разум, Странгиард — съгласи се Гелое. — Това е слаба игра и мисля, че Елиас и неговият… съюзник… стоят над подобни неща.
	— Значи не трябва да бързаш да свикваш съвета, Джосуа. — В гласа на Воршева имаше нещо като ликуване. — Няма смисъл да правиш планове, преди да разбереш дали това писмо е истинско, или не. Трябва да чакаш този вестител. Поне известно време.
	Принцът се обърна към нея; двамата се спогледаха и въпреки че другите не знаеха какво означава мълчанието между мъж и жена, чакаха. Най-после Джосуа кимна вдървено.
	— Допускам, че е така — каза той. — Бележката казва две седмици. Ще почакам толкова, преди да свикам съвета.
	Воршева се усмихна доволно.
	— Съгласна съм, принц Джосуа — каза Гелое. — Но тук има още много, което ние не…
	Тя замълча, тъй като на вратата се появи Саймън — и понеже не влезе, Джосуа го повика нетърпеливо:
	— Влизай, Саймън, влизай. Обсъждаме едно странно послание и нещо, което може да се окаже още по-странен посланик.
	Саймън го погледна слисано.
	— Посланик?
	— Изпратено ни е писмо, може би от Набан. Влез. Искаш ли нещо?
	Високият юноша преглътна.
	— Може би сега не е най-подходящият момент да…
	— Мога да те уверя — каза Джосуа сухо, — че нищо, което би ми поискал, няма да е сложно на фона на главоблъсканиците, с които вече се сблъсках днес.
	Саймън все още се двоумеше.
	— Ами… — почна той, после пристъпи навътре. Някой го последва.
	— Благословена Елисия, майко на Изкупителя! — възкликна Странгиард със странно задавен глас.
	— Не. Майка ми ме е нарекла Адиту — отговори придружителката на Саймън. Говореше плавно и правилно, но с особен акцент. Беше трудно да се каже дали се надсмива, или не.
	Беше стройна като копие, с жадни златисти очи и голям разпилян облак снежнобяла коса, превързана със сива лента на челото. Дрехите й също бяха бели, така че тя сияеше в тъмната палатка, сякаш малко късче зимно слънце се беше търкулнало през вратата.
	— Адиту е сестра на моя приятел Джирики. Тя е Зида’я — обясни без нужда Саймън.
	— О, Дърво! — възкликна Джосуа. — О, Свещено дърво!
	Адиту се засмя — плавен, напевен звук.
	— Това, което каза, магически думи ли са, за да ме отпратят? Ако е така, май не подействаха.
	Магьосницата стана. На обруленото й лице се четеше неразгадаема смесица от чувства.
	— Добре дошла, Дете на зората — каза тя бавно. — Аз съм Гелое.
	Адиту се усмихна, но леко.
	— Знам коя си. Първата баба ни е говорила за теб.
	Гелое вдигна ръка, сякаш за да докосне някакво видение.
	— Амерасу ми беше скъпа, макар че никога не съм се срещала с нея лично. Когато Саймън ми разказа какво се е случило… — Изненадващи сълзи трепнаха на ресниците й. — Тя ще липсва много, вашата Първата баба.
	Адиту за миг наведе глава.
	— Тя вече липсва. Целият свят я оплаква.
	Джосуа пристъпи напред.
	— Извини ме за нелюбезността, Адиту — каза той, като произнесе внимателно името й. — Аз съм Джосуа. Освен Гелое, другите тук са жена ми, лейди Воршева, и отец Странгиард. — Той леко се поклони. — Може ли да ти предложим нещо за ядене и пиене?
	Адиту се поклони.
	— Благодаря, но пих от потока точно преди разсъмване и не съм гладна. Нося послание от моята майка Ликимея, Господарката на Годишния танц, което може би ще ви е интересно.
	— Разбира се. — Джосуа явно не можеше да откъсне поглед от нея. Воршева също беше вперила поглед в новодошлата, макар че изражението й беше различно от това на принца. — Разбира се — повтори той. — Седни, моля.
	Адиту се отпусна на пода с едно-единствено движение, лека като пух от глухарче.
	— Сигурен ли си, че моментът е подходящ, принц Джосуа? — В мелодичния й глас се долавяше някаква веселост. — Не ми изглеждаш добре.
	— Беше странна сутрин — отговори принцът.


	— Значи те вече са отишли в Хернистир? — Джосуа говореше внимателно. — Това наистина е неочаквана новина.
	— Не изглеждаш доволен — заяви Адиту.
	— Ние се надявахме на помощта на ситите — макар че не я очаквахме със сигурност, нито смятахме, че я заслужаваме. — Той направи гримаса. — Знам, че нямате никаква причина да обичате баща ми и следователно никаква причина да обичате мен или моя народ. Но се радвам да науча, че хернистирците ще чуят роговете на ситите. Аз самият исках да направя повече за хората на Лут.
	Адиту вдигна ръце над главата си — жест, който изглеждаше странно детски, съвсем неуместен за сериозността на разговора.
	— Ние също. Но отдавна се бяхме отстранили от делата на всички смъртни, дори на хернистирците. Можехме и да си останем така, дори с цената на честта — каза тя с нехайна откровеност, — но събитията ни принудиха да признаем, че хернистирската война е и наша.
	— Тя обърна лъчистите си очи към принца. — Както и ваша, разбира се. И затова когато Хернистир се освободи, ще се понесем към Наглимунд.
	— Щом казваш. — Джосуа се огледа, сякаш за да се увери, че и другите са чули същото, което и той. — Но не каза защо.
	— По много причини. Защото войната е твърде близо до нашата гора и нашите земи. Защото Хикеда’я не бива да стъпват на юг от Накига. И поради още тревоги, които не ми е разрешено да обяснявам.
	— Но ако слуховете са верни — каза Джосуа, — норните вече са в Хейхолт.
	Адиту наведе глава на една страна.
	— Някои са там несъмнено за да подкрепят пазарлъка на твоя брат с Инелуки. Но, принц Джосуа, би трябвало да разбереш, че има разлика между норните и техния истински господар точно както има разлика между твоя замък и този на брат ти. Инелуки и неговите Кървави ръце не могат да отидат в Асу’а, която вие наричате Хейхолт. Така че Зида’я трябва да се погрижат те също така да не могат да направят свой дом в Наглимунд или където и да било другаде на юг от Замръзналото блато.
	— Защо не може Ине… Защо той не може да отиде в Хейхолт? — попита Саймън.
	— Това е ирония на съдбата, но трябва да благодарите за това на узурпатора Фингил и другите смъртни крале, които са владели Асу’а — каза Адиту. — Когато видели какво направил Инелуки в последните мигове на живота си, те били ужасени. Не можели да си представят, че някой, дори ситите, може да притежава такава мощ. Така че безброй молитви и магии — ако има разлика между тях — били изречени над всяка педя от онова, което било останало от нашия дом, преди смъртните да го направят свой. Когато бил построен отново, това се повтаряло пак и пак, докато Асу’а не бил така обвит в покровителства, че Инелуки не може да отиде там до края на Времето, след което това вече няма да има значение. — Лицето й се изопна. — Но той е все още невъобразимо силен. Той може да изпрати живите си любимци и те ще му помагат да командва брат ти и чрез него — цялото човечество.
	— Значи мислиш, че е замислил това? — попита Гелое. — И Амерасу ли смяташе така?
	— Никога няма да разберем със сигурност. Както Саймън несъмнено ви е казал, тя умря преди да успее да сподели с нас плодовете на размишленията си. Един от Кървавата ръка беше изпратен в Джао е-Тинукай’и, за да помогне да й се затвори устата — подвиг, който трябва да е изтощил дори Утук’ку и Безсмъртните под Накига. От това става ясно колко силно са се страхували от мъдростта на Първата баба. — Тя за момент кръстоса ръце на гърдите си, после докосна с пръсти очите си. — Тогава всички се събраха в Джао е-Тинукай’и да обсъдят какво е станало и да направят планове за войната. Плановете на Инелуки да използва брат ти, за да завладее цялото човечество, се сториха на събраните Зида’я най-вероятната възможност. — Адиту се наведе към мангала, взе една тлееща главня и я вдигна пред себе си; лицето й се озари в червено. — Инелуки е по някакъв начин жив, но той никога няма отново да съществува истински в този свят, а на мястото, където най-често се крие, няма пряка сила. — Тя огледа събраните, като срещна със златистия си поглед очите на всеки поотделно. — Но ще направи каквото може, за да смаже смъртните в юмрука си. И щом унижава дори собствените си сънародници, като прави това, не се съмнявам, че ще успее. — Адиту издаде звук, подобен на лека въздишка, и пусна главнята в жаравата. — Може би имаме късмет, че повечето герои, умрели за народа си, не могат да се върнат и да видят какво прави народът с тази скъпо заплатена свобода.
	Последва мълчание. Джосуа най-после наруши тишината.
	— Каза ли ти Саймън, че погребахме нашите мъртви тук, на Сесуад’ра?
	Адиту кимна.
	— Ние не сме чужди на смъртта, принц Джосуа. Ние сме безсмъртни, но само в смисъл, че не умираме, освен ако сами не решим или други не решат това. Може би точно поради това сме най-тясно свързани със смъртта. Това, че нашият живот е дълъг в сравнение с вашия, не означава, че горим от нетърпение да се разделим с него. — Бавна, отмерена усмивка се плъзна по устните й. — Така че добре познаваме смъртта. Вашите хора се биха храбро, за да се защитят. За нас не е срамно да разделим това място със загиналите.
	— Тогава бих искал да ти покажа нещо друго. — Джосуа стана. Воршева, която ги наблюдаваше внимателно, не изглеждаше доволна. Адиту също стана и последва принца към вратата.
	— Погребахме моя приятел — моя най-скъп приятел — в градината зад Дома на раздялата — каза Джосуа. — Саймън, може би ще ни придружиш? И вие, Гелое и Странгиард, ако желаете — добави той бързо.
	— Аз ще остана и ще поговоря с Воршева — отвърна мъдрата жена. — Адиту, много искам, ако може, да си побъбрим с теб по-късно.
	— Разбира се.
	— Аз ще дойда — каза Странгиард и добави, като че ли се извиняваше: — Там е много хубаво.


	— Сесуад’ра сега е тъжно място — каза Адиту. — А някога беше прекрасна.
	Стояха пред Дома на раздялата. Древните камъни просветваха матово на слънцето.
	— Мисля, че още е прекрасна — каза Странгиард стеснително.
	— Аз също — откликна Саймън. — Като старица, която някога е била красиво момиче, но това още личи по лицето й.
	Адиту се усмихна и каза:
	— Драги Сеоман, времето, което прекара при нас, те направи част от Зида’я. Скоро ще започнеш да съчиняваш стихове и да ги шепнеш на минаващия вятър.
	Минаха през залата и влязоха в разрушената градина, където над гроба на Деорнот беше издигнат паметник от струпани камъни. Адиту постоя мълчаливо, после сложи ръката си върху най-горния.
	— Това е хубаво, спокойно място. — За момент погледът й стана отчужден, сякаш виждаше друго място и време. — От всички песни, които пеем ние, Зида’я — промълви тя, — най-близки до сърцата ни са тези, които разказват за загубеното.
	— Може би е така, понеже никой от нас не познава истинската стойност на нещата, докато не ги загуби — каза Джосуа и наведе глава.
	Тревата между изпочупените камъни на настилката се полюшваше от ветреца.


	Странно — от всички смъртни, живеещи на Сесуад’ра, Воршева най-бързо се сприятели с Адиту — ако изобщо смъртен можеше да стане истински приятел на някой безсмъртен. Дори Саймън, който бе живял сред ситите и бе спасил един от народа им, съвсем не беше сигурен, че може да нарече някого от тях свой приятел.
	Но въпреки първоначалната си студенина към Адиту, Воршева явно беше привлечена от нещо в чуждата й природа, може би просто от факта, че Адиту беше чужденка — единствената тук, също както Воршева беше чужденка през всичките си години в Наглимунд. Каквото и да я привличаше в Адиту, жената на Джосуа я прие радушно и дори я търсеше. Адиту също като че ли се радваше да е с нея: когато не беше със Саймън или Гелое, често се разхождаше с Воршева между палатките или седеше до леглото й в дните, когато на жената на принца й беше зле. Херцогиня Гутрун, придружителката на Воршева, полагаше всички усилия да се държи добре към странната посетителка, но нещо в ейдонитското й сърце не й позволяваше да се чувства напълно спокойна. Когато Воршева и Адиту говореха и се смееха, Гутрун гледаше Адиту, сякаш тя беше опасно животно, при това неопитомено.
	На свой ред Адиту беше особено очарована от детето, което носеше Воршева. Малко деца се раждали при Зида’я, особено в такова време, обясняваше тя. Последното се появило преди столетие и сега било пораснало толкова, че не се различавало от възрастните Деца на зората. Адиту изглеждаше заинтересувана и от Лелет, въпреки че момиченцето не й обръщаше повече внимание, отколкото на другите. Но все пак разрешаваше на Адиту да я води на разходка и дори понякога да я носи — нещо, което не се разрешаваше на почти никой друг.
	Обикновените граждани на Нови Гадринсет пък бяха едновременно очаровани и ужасени от Адиту. Разказът на Улка — правдивостта му можеше да се оспори — се беше разраснал от многократно преразказване и пристигането на Адиту вече беше станало след блясване на светкавица и в облак дим; Зида’я, продължаваше разказът на момичето, разярена от това, че тя била с нейния избраник, заплашила да превърне Улка в камък. Улка бързо стана героиня на всички млади жени на Сесуад’ра и Адиту, въпреки че повечето от обитателите на хълма я виждаха рядко, стана обект на безбройни слухове и суеверно мърморене.
	За свое огорчение, Саймън също продължаваше да бъде обект на клюки и предположения сред малката общност. Джеръмайъс, който често се разтакаваше из пазара край Дома на раздялата, весело разказваше последната странна клюка — драконът, от който Саймън бил откраднал меча, щял да се върне някой ден и Саймън трябвало да го победи; Саймън бил частично сит и Адиту била изпратена да го върне в залите на Справедливите — и така нататък. Саймън слушаше тези измислици, но можеше само да си мълчи. Нищо не можеше да направи — всеки опит да разсее слуховете само убеждаваше жителите на Нови Гадринсет, че той или е мъжествено скромен, или лукаво ги мами. Понякога тези фантасмагории му бяха забавни, но все пак не можеше да не се чувства наблюдаван повече, отколкото му беше приятно, и това го принуждаваше да общува само с хора, които познаваше и на които имаше доверие. Това отбягване, разбира се, само наливаше масло в огъня на измислиците.
	Ако това беше славата, реши Саймън, той би предпочел да си остане нископоставен и неизвестен прислужник. Понякога, когато се разхождаше из Нови Гадринсет, когато хората му махаха и си шушукаха след него, се чувстваше съвсем оголен, но не му оставаше нищо друго, освен да крачи с усмивка на лицето и изпънати рамене. Прислужниците можеха да се скрият или да избягат. Рицарите — не.


	— Той е отвън, Джосуа. Кълне се, че го очакваш.
	— Аха. — Принцът се обърна към Саймън. — Това трябва да е тайнственият пратеник, за когото ви казах — този с новините от Набан. И наистина идва след две седмици — почти на деня. Останете да го видите. — Обърна се към Слудиг и нареди: — Доведи го.
	Римърсгардецът излезе и след малко се върна с един висок мъж с тежка челюст и с бледо лице и — помисли си Саймън — доста начумерен. Римърът отстъпи до стената на палатката и остана там с една ръка върху дръжката на брадвата — с другата си играеше с космите на русата си брада.
	Пратеникът коленичи сякаш неохотно.
	— Принц Джосуа, моят господар ти праща поздравите си и ми заповяда да ти предам това. — Когато бръкна под наметалото си, Слудиг пристъпи напред, макар че пратеникът беше на няколко крачки от принца, но човекът само измъкна навит на руло пергамент, превързан с много панделки и запечатан със син восък. Джосуа го гледа вторачено един миг, после кимна на Саймън да му го донесе.
	— Крилатият делфин — каза Джосуа, когато видя герба, отпечатан във восъка. — Значи господарят ти е граф Стреаве от Пердруин?
	На лицето на пратеника разцъфна самодоволна усмивка.
	— Да, принц Джосуа.
	Принцът счупи печата и разгъна пергамента. Дълго го чете, после го нави и го сложи на страничната облегалка на креслото си.
	— Няма да бързам с това. Как се казваш, човече?
	Пратеникът кимна с огромно удовлетворение, сякаш дълго беше очаквал този съдбовен въпрос.
	— Казвам се… Ленти.
	— Добре, Ленти. Слудиг ще се погрижи да получиш хубаво ядене и пиене. Ще ти намери и легло, защото ще ми трябва известно време, за да изпратя отговора си — може би няколко дни.
	Пратеникът огледа палатката на принца, сякаш преценяваше възможното качество на настаняването в Нови Гадринсет, и каза:
	— Да, принц Джосуа.
	Слудиг дойде до него и му кимна да го последва.
	— Не ми хареса особено този пратеник — каза Саймън, когато двамата излязоха.
	Джосуа отново проучваше пергамента.
	— Глупак — съгласи се той, — надскочил възможностите си дори за нещо толкова просто като това. Но не бъркайте Стреаве с прислугата му — господарят на Пердруин е хитър като джебчия. И все пак не говори добре за възможностите му да осъществи това обещание, щом не може да намери по-внушителен служител да ми го донесе.
	— Какво обещание? — попита Саймън.
	Джосуа нави пергамента и го пъхна в ръкава си.
	— Граф Стреаве заявява, че може да ми предаде Набан. — Той се изправи. — Лъже, разбира се, но това води до някои интересни предположения.
	— Не разбирам, Джосуа.
	Принцът се усмихна.
	— Радвай се. Твоите дни на наивност спрямо хора като Стреаве бързо се стопяват. — Той потупа Саймън по рамото. — Засега, млади рицарю, няма скоро да заговоря по въпроса. Ще има време и място за това на съвета.
	— Готов си да го свикаш?
	Джосуа кимна.
	— Време е. Първо ще засвирим мелодията, после ще видим дали можем да накараме брат ми и съюзниците му да танцуват по нея.


	— Много интересна измама, умнико Сеоман. — Адиту гледаше играта шент, която беше направила от дърво, бои от корени и излъскани камъни. — Лъжливо доверие, изиграно лъжливо: видимост, че е разкрито като шарлатания, но отдолу е истинско нещо в края на краищата. Много хубаво, но какво ще кажеш, ако сложа моите Ярки камъни тук… тук… и тук? — Тя последва думите си с действие.
	Саймън сви вежди. В мъждивата светлина на палатката ръката й се движеше така бързо, че почти не се виждаше. За един неприятен момент той се запита дали тя не го мами, но в следващия се убеди, че Адиту няма нужда да мами човек, за когото тънкостите на шента са все още тайна. И все пак това повдигаше интересен въпрос.
	— Може ли да се мами в тази игра?
	Адиту вдигна поглед от камъчетата си. Носеше една от широките рокли на Воршева. Комбинацията на необичайно скромното й одеяние с разпуснатата й коса правеше вида й по-безопасен, не така див — всъщност я правеше да изглежда разсейващо човешки. Очите й блестяха на светлината на мангала.
	— Да се мами? Имаш предвид да се лъже ли? Една игра може да бъде толкова измамна, колкото желаят играчите.
	— Не това исках да кажа. Можеш ли нарочно да направиш нещо, което е против правилата? — Тя беше неземно красива. Той я гледаше и си спомняше нощта, когато бе го целунала. Какво бе означавало това? Нищо? Или това беше друг начин на Адиту да си играе със своето някогашно галено кученце?
	Тя мислеше над въпроса му.
	— Не знам как да ти отговоря. Можеш ли да измамиш природата си и да полетиш, като размахваш ръце?
	Саймън поклати глава.
	— Игра, която има толкова много правила, трябва да има и някакъв начин да ги нарушиш…
	Преди Адиту да се опита да отговори, в палатката се втурна Джеръмайъс, запъхтян и развълнуван.
	— Саймън! — извика той, после, като видя, че и Адиту е там, се скова. — Извинявай. — Въпреки смущението му беше трудно да сдържа възбудата си.
	— Какво има?
	— Дойдоха… дойдоха…
	— Кой е дошъл? — Саймън хвърли поглед към Адиту, но тя гледаше играта.
	— Херцог Исгримнур и принцесата! — Джеръмайъс размаха ръце. — И с тях има и други! Един странен дребосък, малко като Бинабик, но почти колкото нас. И един старец — той е по-висок дори от теб! Саймън, целият град се стича да ги види!
	Саймън поседя за момент мълчаливо; мислите му кръжаха бясно.
	— Принцесата? — попита най-после той. — Принцеса… Мириамел?
	— Да, да — изпухтя Джеръмайъс. — Облечена като монах, но си свади качулката и маха на хората. Ела, Саймън, всички излизат да ги посрещнат. — Той се обърна да тръгне, после се завъртя и погледна изумено приятеля си. — Саймън! Какво ти е? Не искаш ли да видиш принцесата, херцог Исгримнур и кафявия човек?
	— Принцесата. — Саймън се обърна безпомощно към Адиту. Тя отвърна на погледа му с котешко безразличие.
	— Май става нещо, което ще те зарадва, Сеоман. Ще доиграем играта по-късно.
	Саймън стана и последва Джеръмайъс. Движеше се бавно и несигурно като сомнамбул. Сякаш насън, чуваше виковете на тълпата — изпълваха ушите му като рева на океана.
	Мириамел се беше върнала.


>>	21. Чути молитви

	Докато Мириамел и спътниците й яздеха през пасищата, ставаше все по-студено. Когато стигнаха до безкрайните равнини на Средните тритинги, на земята имаше сняг и дори по пладне небето си оставаше мрачна купа, нашарена с черни облаци. Сгушена в наметалото си срещу хищния вятър, Мириамел дори малко се радваше, че Аспитис Превес ги беше открил. Щеше да е наистина дълго и тежко пътуване, ако бяха принудени да го извършат пеша. Но колкото и да беше премръзнала и измъчена, Мириамел изпитваше и особено чувство на свобода. Графът я беше преследвал, но сега, макар че бе оживял и може би все още би могъл да търси някакъв начин за отмъщение, тя вече не се страхуваше от него или от това, което би могъл да направи. Изчезването на Кадрах обаче беше съвсем друго нещо.
	След съвместното им бягство от „Облака на Еадне“ тя бе започнала да гледа хернистиреца с други очи. Той наистина я беше предавал няколко пъти, но по някакъв странен свой начин, изглежда, същевременно държеше на нея. Самоомразата на монаха бе продължавала да се мержелее между тях и накрая ги беше разделила — но собствените й чувства се бяха променили.
	Тя дълбоко съжаляваше за разправията заради пергамента на Тиамак. Беше си представяла, че би могла да достигне някак до човека под обвивката — човека, когото одобряваше. Но сякаш се беше опитвала да опитоми диво животно и го бе погалила прибързано — и Кадрах се беше стреснал и бе избягал. Мириамел не можеше да се избави от смътното чувство, че е пропуснала възможност, по-важна, отколкото можеше да си представи.
	Дори на кон това беше дълго пътуване. И мислите й невинаги бяха приятни спътници.


	Яздиха цяла седмица, пътуваха от ранни зори до след залез-слънце — в дните, когато изобщо виждаха слънце. Времето ставаше все по-студено, но си оставаше все пак малко над непоносимото: в средата на следобеда през повечето дни слънцето се бореше като уморен, но решителен воин, и прогонваше студа.
	Равнината беше гладка и безлична като килим. Дори да имаше някакъв склон, той беше още по-потискащ: след целодневно изкачване по полегат наклон Мириамел трудно можеше да се избави от представата, че най-после ще стигнат до някакъв връх. Вместо това в един момент излизаха на равно плато, не по-интересно от склона нагоре, после се оказваше, че слизат по не по-въодушевяващ склон. Дори само мисълта да извървят такъв монотонен път пеша беше потискаща. Миля след мъчителна миля, левга след левга, Мириамел шепнеше тихи молитви и благодареше на Бога за неволния подарък на Аспитис — конете.
	Тиамак бързо възстанови силите си и след известно подтикване й разказа — и на Исгримнур, който се зарадва на възможността да научи нови неща — повече за детството си в блатата и за трудната си година като амбициозен ученик в Пердруин. Макар че естествената сдържаност на врана не му позволяваше да се спира на лошото отношение към себе си, Мириамел долавяше в разказа му и най-малката жестокост, която наранява.
	„Не съм единствената, която се чувства самотна, неразбрана и нежелана. — Този очевиден наглед факт я порази със силата на откритие. — А аз съм принцеса, привилегирована личност — никога не съм била гладна, никога не ме е било страх, че ще бъда забравена, никога не са ми казвали, че не трябва да правя това, което искам“.
	Като гледаше Тиамак, неговата издръжлива, но някак крехка фигура, неговите точни, заучени жестове, Мириамел се изплаши от собственото си доброволно невежество. Как бе могла тя, родената в благополучие, да е толкова погълната от дребните неудобства, които Бог или съдбата са изпречвали на пътя й? Беше срамота!
	Опита се да сподели с херцог Исгримнур някои от мислите си, но той не й позволяваше да затъва прекалено в самопрезрение.
	— Всеки има своите съжаления, принцесо — каза той. — Не е срамно да ги вземаш присърце. Единственият грях е да забравяш, че и другите ги имат, или да позволиш на самосъжалението да забави ръката ти, когато някой се нуждае от помощта ти.
	Исгримнур, за хиляден път си помисли Мириамел, не беше само грубоват стар воин.


	На третата нощ, докато се гушеха до огъня — много близо, защото дървата в пасищата бяха твърде оскъдни и огънят беше малък — Мириамел най-после събра кураж да попита Тиамак за торбата и съдържанието й.
	Вранът беше толкова объркан, че едва можа да я погледне.
	— Това е ужасно, господарке. Спомням си твърде малко, но в треската си бях сигурен, че Кадрах иска да ми го открадне.
	— Защо си помисли така? И какво все пак носиш?
	След известно замисляне Тиамак бръкна в торбата, извади вързопчето и го разви.
	— Това стана, когато ти заговори за монаха и за книгата на Нисес — обясни той стеснително. — Сега вярвам, че е бил невинен, защото Моргенес също говореше нещо за Нисес в своето послание до мен — но замаян от болестта си можех само да помисля, че това означава опасност за съкровището ми.
	Той й подаде пергамента и тя го разгъна. Исгримнур погледна над рамото й. Камарис, наглед разсеян както винаги, се беше вторачил в безлюдната нощ.
	— Това е някаква песен — каза Исгримнур раздразнено, сякаш беше очаквал нещо повече.
	— Да — каза Мириамел. — Но каква?
	— Не съм много сигурен — отговори Тиамак. — Но погледни, подписано е „Нисес“. Мисля, че е част от неговата изгубена книга „Ду Сварденвирд“.
	Мириамел внезапно пое въздух.
	— О! Но това е книгата, която Кадрах е притежавал, която е продал страница по страница. — Усети, че нещо я сви в стомаха. — Книгата, която иска Приратес. Къде си намерил този лист?
	— Купих го в Кванитупул преди година. Беше в купчина боклуци. Търговецът не можеше да знае, че е ценно, нито е очаквал да бъде сред продадените му отпадъци.
	— Не мисля, че Кадрах е знаел какво притежаваш — каза Мириамел. — Но Елисия, Майко милостива, колко странно! Може би това е една от страниците, които той е продал!
	— Той е продал страници от книгата на Нисес? — попита Тиамак. Гневът му се беше примесил с изумление. — Как е възможно?
	— Бил беден и отчаян. — Тя понечи да им съобщи останалото от разказа на монаха, после реши, че трябва да обмисли въпроса по-внимателно. Те можеха и да не разберат постъпките му. Дори въпреки бягството му тя се чувстваше задължена да го защитава от тези, които не го познаваха колкото нея. — Тогава той е имал друго име — подхвърли тя, сякаш това можеше някак да опрости греховете му. — Наричал се е Падреик.
	— Падреик! — Тиамак се слиса. — Но аз знам това име! Възможно ли е да е същият човек? Доктор Моргенес го познаваше добре!
	— Да, той е познавал Моргенес. Историята му е доста странна.
	Исгримнур изсумтя и каза малко отбранително:
	— Да, явно наистина е странна история.
	Мириамел побърза да смени темата.
	— Може би Джосуа ще разбере това.
	Херцогът поклати глава.
	— Мисля, че принц Джосуа, ако го намерим, ще има по-важна работа от разглеждането на един стар пергамент.
	— Но и той може да е важен. — Тиамак косо погледна Исгримнур. — Както казах, доктор Моргенес ми писа, че това е времето, за което предупреждава Нисес. Моргенес знаеше много неща, които бяха скрити от нас, останалите.
	— Това не мога да го разбера — изсумтя Исгримнур. — Изобщо не мога да го разбера.
	Мириамел наблюдаваше Камарис, който съзерцаваше тъмнината спокойно и вглъбено, като бухал, който се готви да се плъзне от клона.
	— Има толкова много тайни напоследък — въздъхна тя. — Няма Ли да е прекрасно, когато нещата отново станат прости?
	След миг тишина Исгримнур се засмя самодоволно.
	— Бях забравил, че монахът си отиде. Чаках го да каже: „Нещата никога вече няма да бъдат прости“ или нещо от този род.
	Мириамел се усмихна против волята си.
	— Да, точно така щеше да каже. — Тя приближи ръцете си до успокояващата топлина на огъня и въздъхна. — Точно така щеше да каже.


	Минаваха дни; те яздеха на север. Снегът ставаше по-дебел, вятърът се превърна в неприятел. Мириамел се отчайваше все повече и повече.
	— Трудно е да се повярва, че Джосуа и хората му са имали някакъв късмет в такова време. — Исгримнур почти викаше, за да го чуят във вятъра. — Времето е по-лошо, отколкото когато заминах на юг.
	— Ако са живи, това ще е достатъчно — отговори Мириамел. — Това ще е начало.
	— Но, принцесо, ние дори не знаем къде да ги търсим. — Херцогът почти се извиняваше. — Никой от слуховете, които чух, не казваше нищо, освен че Джосуа е някъде във Висок Тритинг. Пред нас има повече от сто левги равнина, същата като тази. — Той махна с яката си ръка към пустите снежни простори. — Можем да го търсим с месеци.
	— Ще го намерим — каза Мириамел и в сърцето си беше почти толкова уверена, колкото сигурност звучеше в гласа й. Нещата, които беше преживяла, които беше научила, не можеше да не послужат за нещо. — В Тритингите живеят хора — добави тя. — Ако Джосуа и другите са се установили някъде, тритингите ще знаят.
	Исгримнур изпръхтя.
	— Тритингите! Мириамел, познавам ги по-добре, отколкото си мислиш. Това не са градски жители. Първо, те не стоят на едно място, значи може и да не ги намерим. И може би така ще е дори по-добре. Те са варвари, могат с еднакъв успех както да ни отрежат главите, така и да ни дадат сведения за Джосуа.
	— Знам, че си се бил срещу тритингите — отвърна Мириамел. — Но това е било отдавна. — Тя поклати глава. — Пък и нямаме избор, доколкото виждам. Ще решим въпроса, когато се наложи.
	Херцогът я изгледа със смес от разочарование и веселост, после сви рамене.
	— Ти си достойна дъщеря на баща си.
	Странно — на Мириамел не й стана неприятно от тази реплика, но за всеки случай сви вежди — поне за да покаже на херцога мястото му. И след малко се разсмя.
	— Какво толкова смешно има? — попита Исгримнур подозрително.
	— Нищо всъщност. Просто си спомних как пътувахме с Бинабик и Саймън. На няколко пъти решавах, че след миг ще умра — веднъж, когато няколко ужасни кучета почти ни настигнаха, друг път един великан, и мъже, които стреляха по нас със стрели… — Тя отмахна косата от очите си, но подлудяващият вятър мигновено я върна обратно. Тя напъха досадните кичури под качулката си. — Но сега вече не мисля така, колкото и ужасни да са нещата. Когато Аспитис ни хвана, изобщо не повярвах, че наистина ще успее да ме отвлече. А и да беше, щях да избягам.
	Тя забави коня си за малко, като се опитваше да облече мислите си с думи.
	— Виждаш ли, всъщност изобщо не е смешно. Но сега ми се струва, че стават неща, които са извън нашите сили. Като вълни в океана, огромни вълни. Мога да се боря с тях — и да се удавя — или да се оставя да ме носят и да плувам само колкото да държа главата си над водата. Знам, че отново ще видя чичо Джосуа. Просто знам. И Саймън, и Бинабик, и Воршева. Просто трябва да се направи още — това е всичко.
	Исгримнур я погледна внимателно, сякаш момиченцето, което някога беше подрусвал на коляното си, се беше превърнало в набански звездоброец.
	— И после? Когато всички отново сме заедно?
	Мириамел му се усмихна, но това беше само горчиво-сладкото връхче на огромната печал, която се беше просмукала в нея.
	— Вълната ще се разбие, мили чичо Исгримнур… и някои от нас ще потънат и никога няма да изплуват. Не знам как ще бъде, разбира се, че не знам. Но не съм така изплашена, както бях.
	След това замълчаха и продължиха напред — три коня и четирима ездачи, които си проправяха път през вятъра.


	Само изтичащите дни им подсказваха, че трябва да са навлезли във Висок Тритинг: покритите със сняг ливади и хълмове не бяха по-различни от онези, през които бяха яздили през първата седмица на пътуването си. Странно обаче — времето не се влошаваше, въпреки че продължаваха да вървят на север. На Мириамел дори започна да й се струва, че става малко по-топло и че вятърът хапе по-слабо.
	— Добър знак — каза тя един следобед, когато слънцето се появи. — Казах ти, Исгримнур. Ще стигнем.
	— Е, все ще стигнем някъде — измърмори херцогът.
	Тиамак се размърда на седлото.
	— Може би трябва да се отправим към реката. Ако все още са останали живи хора в тези равнини, най-вероятно ще са край течащата вода, където поне има риба. — Той тъжно поклати глава. — Иска ми се това, което си спомням от съня си, да беше по-точно.
	Исгримнур се замисли.
	— Имстрека е точно на юг от голямата гора. Но тя протича през почти целите Тритинги — твърде дълъг път за търсене.
	— Няма ли друга река, която се влива в нея? — попита Тиамак. — Отдавна не съм поглеждал карта.
	— Има. Стефлод, ако си спомням правилно. — Херцогът се намръщи. — Но тя не е голяма.
	— Все пак на местата, където се срещат реки, често има села — каза Тиамак с изненадваща увереност. — Така е във Вран и на всички други места, за които съм чувал.
	Мириамел понечи да каже нещо, но спря и загледа Камарис. Старецът беше отишъл малко настрани и се взираше в небето. Тя проследи погледа му и видя само дрипави облаци.
	Исгримнур мислеше над думите на врана.
	— Може би си прав, Тиамак. Ако продължим на север, няма как да не стигнем до Имстрека. Но мисля, че Стефлод трябва да е малко на изток. — Той се огледа, като че ли търсеше някакъв ориентир; погледът му се спря на Камарис. — Какво гледа?
	— Не знам — отговори Мириамел. — О! Сигурно онези птици.
	Две тъмни петна се спускаха към тях от изток, въртяха се като парцали, подхванати от въздушно течение.
	— Гарвани! — каза Исгримнур. — Гадни мършояди!
	Птиците се виеха в кръг над тях, сякаш бяха открили това, което търсеха. На Мириамел й се струваше, че вижда как блестят жълтите им очи. Усещането, че си наблюдаван, забелязан, беше много силно. След още няколко кръга гарваните се спуснаха. Перата им блестяха масленочерни. Мириамел сви глава в раменете си и закри очите си с ръка. Гарваните прелетяха край тях с крясъци; след миг направиха вираж нагоре и стремително отлетяха. След малко бяха само две смаляващи се петънца, изчезващи в северното небе.
	Само Камарис не бе навел глава — замислено наблюдаваше отдалечаващите се точки.
	— Какви са тези птици? — попита Тиамак. — Опасни ли са?
	— Птици, предвещаващи зло — изръмжа херцогът. — В моята страна ги прогонваме със стрели. Хранят се с мърша. — Той се намръщи.
	— Мисля, че търсеха нас — каза Мириамел. — Смятам, че искаха да разберат кои сме.
	— За това и дума не може да става. — Исгримнур стисна ръката й успокояващо. — Пък и за какво им е на птиците да знаят кои сме?
	Мириамел поклати глава.
	— Не знам. Но имам точно това чувство: някой искаше да знае кои сме и сега вече знае.
	— Най-обикновени гарвани. — Усмивката на херцога беше мрачна. — Имаме си други тревоги.
	— Така е — съгласи се тя.


	Още няколко дни езда ги изведоха най-после до Имстрека. Бързотечната река беше почти черна под слабото слънце. Петна сняг покриваха бреговете й.
	— Времето се затопля — каза доволно Исгримнур. — Едва съвсем малко по-студено е, отколкото обикновено по това време на годината. Новандер е, в края на краищата.
	— Така ли? — попита Мириамел тревожно. — А ние напуснахме кулата на Джосуа през ювен. Половин година! Милостива Елисия, колко дълго пътуваме!
	Тръгнаха покрай реката на изток и вечерта спряха на лагер, заслушани в силния шум на водата. На другата сутрин тръгнаха рано под сивото небе.
	В късния следобед стигнаха до края на плитка долина. Пред тях, като останки след разрушителен потоп, лежаха развалини на голямо селище — стотици къщи, повечето, изглежда, обитавани до неотдавна. Но нещо беше привлякло или изгонило жителите. С изключение на няколко самотни птици, които кълвяха между изоставените жилища, порутеният град изглеждаше пуст.
	Сърцето на Мириамел се сви.
	— Дали това е бил лагер на Джосуа? Къде са отишли?
	— Той е на висок хълм, господарке — каза Тиамак. — Поне това видях в съня си.
	Исгримнур пришпори коня си към пустото селище.
	Отблизо впечатлението за опустошение се оказа дължащо се предимно на характера на самото Селище, тъй като строителният материал бяха най-вече довлечени от реката дървета. В целия град явно нямаше нито един пирон. Грубите въжета, придържали най-добрите постройки, се бяха протрили и скъсали под напора на бурите, които напоследък бяха вилнели в Тритингите — но дори в най-добрите си времена, реши Мириамел, никое жилище не би могло да е нещо повече от бордей.
	Имаше и признаци на организирано отстъпление. Повечето от хората, живели тук, явно бяха имали време да си вземат нещата — макар че, ако се съдеше по качеството на къщите, едва ли бе имало кой знае какво да вземат. И все пак почти нищо не беше останало от ежедневно необходимото: Мириамел намери няколко счупени гърнета и няколко парцаливи дрехи, толкова безнадеждно окъсани и окаляни, че дори в студа едва ли липсваха на някого.
	— Напуснали са — каза тя на Исгримнур, — но изглежда, че са го направили по свое желание.
	— Или са били принудени — уточни херцогът. — Може да са били прогонени внимателно, ако ме разбираш.
	Камарис беше слязъл от коня и ровеше в куп треволяк и счупени клони, преди време нечий дом. После се изправи — държеше нещо лъскаво.
	— Какво е това? — Мириамел доближи коня си до него и протегна ръка, но Камарис разглеждаше втренчено парчето метал. Най-после тя посегна и внимателно го взе от дългите мазолести пръсти на стареца.
	Тиамак се поизмести към врата на коня и се обърна, за да разгледа предмета.
	— Прилича на закопчалка за наметало.
	— И аз така мисля. — Сребърният предмет, изкривен и кален, беше обграден с лети листа на зеленика. В центъра имаше две кръстосани копия и сърдито лице на влечуго. В сърцето на Мириамел отново се промъкна страх.
	— Исгримнур, виж.
	Херцогът дойде при тях и взе брошката.
	— Това е знакът на гвардейците на Еркинланд.
	— Войниците на баща ми — промълви Мириамел и не можа да се сдържи да не се огледа, сякаш рицарите можеха да се крият някъде по пустинния тревист склон. — Били са тук.
	— Може да са били и след като хората са си отишли — каза Исгримнур. — Или по някаква друга причина, за която не можем да гадаем. — Той самият не изглеждаше много убеден. — В края на краищата, принцесо, ние дори не знаем кой е живял тук.
	— Аз знам. — Тя се ядоса само като си помисли за това. — Били са хора, които са избягали от управлението на баща ми. Джосуа и другите може би са били с тях. Сега те са прогонени или пленени.
	— Извини ме, лейди Мириамел — каза предпазливо Тиамак, — но мисля, че не бива да правим прибързани заключения. Това не е мястото, което видях в съня, който ми изпрати Гелое.
	— Тогава какво да правим?
	— Да продължим — каза вранът. — По следите. Може би тези, които са живели тук, са отишли при Джосуа.
	— Онова там изглежда обещаващо. — Херцогът беше заслонил очите си срещу сивото слънце и сочеше към края на селището — там широки коловози се виеха на север.
	— Нека ги следваме тогава. — Мириамел върна брошката на Камарис. Старият рицар я погледа още малко, после я пусна на земята.


	Коловозите бяха оставили широка кална диря в пасищата. От двете страни на този импровизиран път се виждаха следи от хората, които го бяха прокарали — счупени спици на колелета, мокра пепел от огнища, множество дупки, изкопани и запълнени. Грозният боклук по иначе девствената земя обаче някак си окуражаваше Мириамел с новостта на белезите: не можеше да има повече от месец-два, откакто хората бяха минали по този път.
	След вечеря, скалъпена от топящите се запаси от Селска горичка, Мириамел попита Исгримнур какво ще прави, когато най-после стигнат до Джосуа. Беше приятно да се говори за този ден като за нещо, което ще се случи, а не просто би могло да стане: от това то изглеждаше сигурно, реално и осезаемо, макар че тя още изпитваше суеверен страх да говори за хубави неща в бъдеще.
	— Ще му покажа, че сдържах думата си — засмя се херцогът. — Ще те покажа да те види. После ще прегърна жена си така, че да изпищи.
	Мириамел се усмихна, като си представи закръглената, винаги дейна Гутрун.
	— Искам да видя това. — Тя погледна над Тиамак, който спеше, към Камарис, който лъскаше меча на Исгримнур с очарователната съсредоточеност, с която обикновено удостояваше само движенията на птиците в небето. Преди двубоя с Аспитис старецът не искаше дори да докосне оръжието. Сега тя изпитваше лека тъга, като го гледаше. Той държеше меча на херцога така, като че ли беше стар, но не съвсем близък приятел.
	— Тя наистина ти липсва, нали? — каза Мириамел, като се обърна към Исгримнур. — Жена ти.
	— Ах, мили Усирис, разбира се. — Той се вторачи в огъня, сякаш не искаше да срещне погледа й. — Разбира се.
	— Ти я обичаш. — Мириамел беше радостна и малко изненадана: Исгримнур беше казал това с жар, който тя не беше очаквала. Беше странно да се мисли, че любов може да гори толкова силно в гърдите на човек, толкова стар и толкова познати като херцога, и че приличащата на баба херцогиня Гутрун може да е обект на толкова силни чувства.
	— Разбира се, че я обичам — каза той и сви вежди. — Но има и нещо повече. Тя е част от мен, моята Гутрун — ние израснахме заедно през годините, усукани един около друг като две стари дървета. — Той се засмя и поклати глава. — Винаги съм го знаел. От мига, когато я видях за пръв път — носеше имел от гроба на „Сотфенгсел“… Ах, беше толкова красива! С най-светналите очи, които бях виждал. Като в приказките!
	Миришел въздъхна.
	— Надявам се някой да мисли за мен така един ден.
	— Ще мислят, моето момиче, ще мислят. — Исгримнур се усмихна. — И когато се омъжиш, ако имаш късмет да се омъжиш за когото трябва, ще знаеш точно какво искам да кажа. Той ще е част от теб, също както е моята Гутрун от мен. Завинаги, докато сме живи. — Той направи знака на Дървото пред гърдите си. — За мен не съществуват тези южняшки глупости — вдовици и вдовци да си вземат нови съпрузи и съпруги! Как някоя някога би могла да се сравнява с нея? — Той замълча и се намуси на ужасната неуместност на вторите бракове.
	Мириамел също мислеше. Щеше ли някога да си намери такъв съпруг? Спомни си за Фенгболд, на когото я беше предложил баща й, и потрепери. Ужасен самодоволен дебелак! И тъкмо Елиас да се опита да я омъжи за човек, когото не обича — той, който бе така осакатен от смъртта на майка й, че ходеше като загубен в мрака от часа на смъртта й…
	„Освен ако не се е опитвал да ме спаси от такава ужасна самота — помисли си тя. — Може би е смятал, че ще е добре да не обичаш толкова и никога да не почувстваш такава загуба“. Това беше наистина сърцераздирателно — да е толкова самотен без нея…
	С внезапността и огромността на светкавица Миришел видя това, което бе дразнило съзнанието й, откакто Кадрах й беше разказал историята си. То беше цялото пред нея, беше ясно, толкова ясно! Беше като че ли е вървяла пипнешком в тъмна стая, но сега рязко се беше отворила врата и бе проляла светлина — и тя можа най-после да види всички странни неща, които бе докосвала в мрака.
	— О! — каза тя задъхано. — О! О, татко!
	И избухна в сълзи. Исгримнур се слиса и почна да я утешава, но тя не можеше да спре. Не му каза защо плаче — само спомена, че думите му й напомнили за смъртта на майка й. Това беше жестока полуистина, въпреки че Миришел не искаше да е жестока. Херцогът стоеше объркан и безпомощен, обвиняваше се за нейното страдание.
	Накрая Мириамел легна и се зави, и се загледа в звездите. Все още тихо подсмърчаше. Изведнъж се появиха толкова неща, за които трябваше да мисли. Нищо важно не се беше променило, но в същото време всичко беше безкрайно различно.
	Отново се разплака и плака, докато не заспа.


	Кратка снежна виелица връхлетя на сутринта — не така силна, че да забави много конете, но достатъчна, за да я накара да трепери почти целия ден. Стефлод беше бавна и сива като криволичещ поток от течно олово и снегът изглеждаше най-гъст точно над нея, така че полята на отвъдния бряг на реката бяха по-навъсени, отколкото близкият бряг. На Мириамел й се струваше, че Стефлод привлича снега, както магнитът в ковачницата на Рубен Мечока привличаше парчетата желязо.
	Появи се нанагорнище, така че към късния следобед, когато светлината беше почти изчезнала и яздеха в студения здрач, се оказа, че се изкачват по редица ниски хълмове. Дърветата бяха почти толкова оскъдни, колкото край езерото Тритинг, и вятърът беше остър и хапеше страните на Мириамел, но поне имаше някакво облекчение в промяната на пейзажа.
	Вечерта се изкачиха високо в хълмистата местност и си направиха лагер. Когато на сутринта станаха, бе толкова студено, че се струпаха край огъня по-близо от обикновено. Дори Камарис се качи на коня си явно без желание.
	Снегът намаля, после късно сутринта спря. Към обяд яркото слънце почна да изпраща през облаците гигантски стрели светлина. Когато в средата на следобеда стигнаха това, което приличаше на връхна точка на хълмовете, облаците се върнаха и донесоха студен, но лек дъждец.
	— Принцесо! — извика Исгримнур. — Виж! — Херцогът беше отишъл малко напред и се оглеждаше за възможни опасности при слизането им от хълма: лесното изкачване не гарантираше и лесно слизане. Стресната, но и въодушевена, Мириамел препусна към него. Тиамак се наведе напред на седлото пред нея и се напрегна. Херцогът стоеше сред рехавите дървета и сочеше. — Вижте!
	Пред тях се простираше обширна долина — зелена купа, нашарена с бели петна. Въпреки лекия дъжд, над нея висеше усещане за покой, въздухът бе някак си напрегнат като в задържано дихание. В центъра, възвишавайки се над нещо, което приличаше на замръзнало езеро, имаше огромен скалист хълм, покрит с напръскана със сняг зеленина. Полегатите лъчи на слънцето го осветяваха, така че западната му страна почти пламтеше — топло и мамещо. Над върха се издигаха бледи пушеци — десетки, може би стотици.
	— Хвала на Бога, какво е това? — попита изумен Исгримнур.
	— Мисля, че е мястото от съня ми — промълви Тиамак.
	Мириамел бе залята от чувства. Големият хълм изглеждаше и истински, и нереален.
	— Надявам се, че Джосуа и другите са там.
	— Да, там има хора. Погледнете всичките тези огньове!
	— Хайде! — Мириамел пришпори коня си надолу. — Можем да стигнем там преди мръкване!
	— Не бързай толкова. — Исгримнур смуши и своя кон. — Не сме сигурни, че Джосуа е там.
	— С удоволствие ще се оставя да ме хване всеки, стига да ме заведе до огън и топло легло — извика тя през рамо.
	Камарис, който завършваше колоната, спря, за да огледа долината. Изпитото му лице не промени изражението си, но той дълго не помръдна от мястото си. После последва спътниците си.


	Макар че беше още светло, когато стигнаха брега на езерото, мъжете, които излязоха да ги посрещнат, носеха факли — огнени цветя, които се отразяваха жълти и алени в черната езерна вода, докато лодките бавно си пробиваха път между парчетата плаващ лед. Отначало Исгримнур стоеше назад, предпазлив и готов за отбрана, но още преди първата лодка да докосне брега, позна мъжа с русата брада на носа и скочи от седлото с радостен вик.
	— Слудиг! В името на Бога, в името на Ейдон, бъди благословен!
	Хората му преджапаха няколкото останали стъпки до брега и преди Слудиг да успее да коленичи пред херцога, Исгримнур го сграбчи и го притисна към широката си гръд.
	— Какво прави Джосуа? — извика Исгримнур. — А жена ми? А синът ми?
	Макар че и Слудиг беше едър, трябваше да се освободи от клещите на херцога и да си поеме дъх, преди да може да му отговори, че всички са добре и че Изорн е заминал с поръчение на принца. Херцог Исгримнур заподскача от радост тромаво като мечка и викна:
	— Аз пък доведох принцесата! Ей, това е хубаво като на Ейдонманса!
	Слудиг се засмя.
	— Наблюдаваме ви от обяд. Джосуа ми каза: „Върви долу и виж кои са“. Мисля, че ще е доста изненадан! — Той бързо разпореди конете да се натоварят в едната лодка, след това помогна на Мириамел да се качи в другата.
	— Принцесо! — Докосването му беше твърдо, когато я настани на една от пейките. — Добре дошла в Нови Гадринсет. Чичо ти ще е щастлив да те види.
	Стражите, които придружаваха Слудиг, разглеждаха с голям интерес Тиамак и Камарис, но римърсгардецът не им позволи да си губят времето и след малко лодките заплуваха през задръстеното с лед езеро.
	На другия бряг ги чакаше кола, теглена от два слаби и недоволни вола. Когато се качиха, Слудиг ги плесна с камшика и колата със скърцане потегли по настлания с камъни път.
	— Какво е това? — Исгримнур се взираше над ритлите на колата, за да види бледите камъни.
	— Ситски път — каза Слудиг гордо. — Това място е на ситите, много е старо. Наричат го Сесуад’ра.
	— Чувал съм за него — прошепна Тиамак на Мириамел. — То е известно сред учените, но нямах представа, че още съществува или че то е Камъкът, който ми показа Гелое!
	Мириамел поклати глава. Не я беше грижа къде ги водят. Когато видя Слудиг, почувства, че огромен товар се смъква от гърба й. Чак сега разбра колко е уморена.
	Усети, че леко поклаща глава в такт с хода на волската кола, и се опита да прогони вълната на изтощението. Деца тичаха надолу по склона, за да се присъединят към тях, викаха и пееха.
	На върха на хълма се беше събрала голяма тълпа и на Мириамел едва не й прилоша от това море от хора. Беше минало твърде дълго време след пренаселените дървени улици на Кванитупул и тя откри, че не може да гледа толкова много жадни, очакващи лица. Облегна се на Исгримнур и затвори очи.
	После лицата изведнъж станаха познати. Слудиг й помогна да слезе от колата в прегръдката на чичо Джосуа, който я прегърна и я стисна почти толкова силно, колкото Исгримнур беше прегърнал Слудиг. Беше по-слаб, отколкото го помнеше, и дрехите му, макар и в привичния си сив цвят, бяха износени. Сърцето й запя и от мъка, и от радост.
	— Изкупителя чу молитвите ми — каза той. Нямаше никакво съмнение, въпреки угриженото му лице, че е много щастлив да я види. — Добре дошла, Мириамел.
	След това се появиха и други познати — Воршева, облечена в стара широка роба, и арфистът Сангфугол, и дори малкият Бинабик, който се поклони с насмешлива вежливост, преди да вземе ръката й в малките си топли пръсти. Един друг, който стоеше мълчаливо, й изглеждаше странно познат. Беше с брада, бял кичур минаваше през червената му коса и почти закриваше бледия белег на бузата му. Той я гледаше, сякаш за да я запомни, като че ли се канеше някой ден да я издяла от камък.
	— Саймън? — каза тя.
	Смайването й бързо се превърна в някаква странна горчивина — бяха я мамили толкова пъти! Докато тя беше заета другаде, светът се беше променил. Саймън не беше вече весело момче. Приятелят й беше изчезнал и този висок младеж беше заел мястото му. Нима бе отсъствала толкова дълго?
	Устата на непознатия замърда, но тя чу думите му чак след малко. Гласът на Саймън вече бе мъжки — въпреки че малко заекваше.
	— Ра… радвам се, че си невредима, принцесо. Много се радвам.
	Тя не сваляше очи от него; очите й пламтяха, в тях блеснаха сълзи. Светът се беше обърнал надолу с главата.
	— Моля те — каза тя внезапно, като се обърна към Джосуа. — Трябва… Трябва да си легна. Трябва да се наспя. — Не видя как някогашният кухненски прислужник наведе глава, като че ли го бяха отхвърлили презрително.
	— Разбира се — каза чичо й загрижено. — Разбира се. Колкото искаш. После, като се събудиш, ще празнуваме!
	Мириамел кимна замаяна. Воршева я поведе към развълнуваното море от палатки. Зад тях Исгримнур още стискаше в прегръдките си смеещата се и ридаеща Гутрин.


>>	22. Шепот от камък

	Водата се изливаше от голямата пукнатина, плискаше се върху ивицата плосък черен базалт, после се плъзгаше над ръба и пропадаше в ямата. Въпреки цялата си ярост водопадът беше почти невидим в тъмната пещера, осветена само от няколко малки нажежени камъка, вградени в стените. Пещерата с невъзможно висок таван се наричаше Якх Хюйеру, което означаваше Зала на треперенето; и макар че пещерата беше получила това име по друга причина, стените наистина сякаш потрепваха слабо, докато Кига’раску, Сълзопадът, се хвърляше стремглаво към дълбините. Вдигаше много малко шум при минаването си — или поради някаква особеност на ехото в огромната пещера, или поради пустотата, в която падаше. Някои от жителите на планината шушукаха, че Кига’раску няма дъно, че водата пада на долния край на земята и се излива безкрайно в черното Между.
	Застанала на ръба на бездната, Утук’ку беше мъничък бод сребристобяло на фона на черната вода. Светлата й роба леко се полюшваше на вятъра от водопада. Маскираното й лице се наведе, сякаш измерваше дълбочината на Кига’раску, но в момента тя виждаше мощния бяг на водата не повече, отколкото мъждивото слънце, увиснало над планинския връх на Стормспайк.
	Утук’ку мислеше.
	Странни и тревожни промени бяха започнали да настъпват в сложния ход на събитията, с които се бе занимавала толкова отдавна, събития, които бе изучавала и деликатно променяла в течение на повече от хиляда хиляди безслънчеви дни. Една от първите такива промени причини малко разкъсване в нейната рисунка. То не беше непоправимо, разбира се — тъканите на Утук’ку бяха здрави и много повече от няколко нишки трябваше да се изскубнат напълно, за да бъде застрашен дълго планираният й триумф — но кърпенето изискваше грижи, работа и остра като диамант концентрация, която само Най-старите можеха да постигнат.
	Сребърната маска се обърна бавно и улови слабата светлина като луна, която изплува иззад облаци. Три сенки се бяха появили на вратата на Якх Хюйеру. Най-близката коленичи, след това закри очите си с длани. Другите две направиха същото.
	Докато Утук’ку размишляваше над тях и задачата, която щеше да им възложи, изпита моментно съжаление за загубата на Инген Джегер — но това беше само миг. Утук’ку Сейт-Хамакха беше последната от родените в Градината: не чрез губене на време в безполезни емоции бе надживяла всичките равни на себе си с много столетия. Джегер беше пламенен и сляпо предан като ловно куче, и беше притежавал необходимите за нейните цели качества на собствената си смъртна природа, но той все пак беше само инструмент — нещо, което да използваш и после да изхвърлиш. Той беше обслужил най-голямата й потребност по онова време. За другите задачи щеше да има нови слуги.
	Норните, които се прекланяха пред нея — две жени и един мъж, погледнаха нагоре, сякаш се събуждаха от сън. Желанията на тяхната господарка бяха изсипани в тях като мляко от кана и сега Утук’ку вдигна ръка и с рязко движение ги отпрати. Те се обърнаха и тръгнаха, меко, бързо и безшумно, като сенки, бягащи от разсъмването.
	Утук’ку стоя още дълго край падащата вода, заслушана в призрачното ехо. После Кралицата на норните се обърна и бавно тръгна към Залата на Дишащата арфа.


	Щом зае мястото си до Кладенеца, пеенето от дълбините на Стормспайк се засили. Безсветлинните по свой неразбираем, нечовешки начин приветстваха завръщането й към нейния покрит със скреж трон. С изключение на самата Утук’ку, Залата на Арфата беше пуста, въпреки че единствена мисъл или трепване на ръката й биха издигнали гъсталак от проблясващи копия, стиснати в бледи ръце.
	Тя вдигна дългите си пръсти към слепоочията на маската си и се вторачи в танцуващата колона пара, която висеше над Кладенеца. Арфата, с местещи се неточни очертания, проблясваше в пурпурно, жълто и виолетово. Присъствието на Инелуки беше нямо. Той беше започнал да се затваря в себе си, изсмукваше сили от някакъв върховен източник, който го подхранваше, както въздухът — пламъка на свещ. Подготвяше се за голямото изпитание, което скоро щеше да дойде.
	Въпреки че до известна степен беше облекчение да е свободна от неговите изгарящи, гневни мисли — мисли, които често бяха неразбираеми дори за Утук’ку, освен като някакъв облак от омраза и силни желания — все пак устните на Кралицата на норните се стиснаха в тънка черта на недоволство зад блестящата й маска. Нещата, които бе видяла в света на сънищата, я тревожеха. Въпреки машинациите, които бе пуснала в ход, тя не беше изцяло доволна. Щеше да е малко по-леко да ги сподели с онова, което се бе съсредоточило в сърцето на Кладенеца, но това нямаше да стане. Най-голямата част на Инелуки щеше да отсъства чак до последните дни, когато щеше да се издигне Звездата на Завоевателя.
	Безцветните очи на Утук’ку изведнъж се свиха. Някъде по края на големия гоблен от сила и сънища, който се тъчеше в Кладенеца, нещо се беше раздвижило по неочакван начин. Кралицата на норните обърна погледа си навътре, остави съзнанието си да се разшири и опипа нишките на деликатно изплетената си паяжина, безбройните линии на намерения, пресмятания и съдби. Ето го: друго разкъсване на грижливата й работа.
	Въздишка, лека като кадифения ветрец край крило на прилеп, се отрони от устните на Утук’ку. Пеенето на Безсветлинните се препъна за момент от вълната раздразнение, която се изливаше от господарката на Стормспайк, но след малко гласовете им се извисиха отново, неясни и ликуващи. Беше само някой, който любителски се занимаваше с някой от Свидетелите — хлапак, дори и да беше от потеклото на Родената на кораб Амерасу. Тя щеше да се отнесе с нахалника както подобава. Тази вреда също можеше да се поправи. Щеше да изисква само малко повече съсредоточаване от нейна страна, малко повече от напрегнатата й мисъл — но щеше да бъде поправена. Тя беше уморена, но не чак толкова.
	Минали бяха може би повече от хиляда години, откакто Кралицата на норните се беше усмихвала, но ако можеше да си спомни защо, щеше да се усмихне отново в този момент. Дори най-старите Хикеда’я не познаваха друга господарка освен Утук’ку. Някои от тях можеха да бъдат извинени, може би, за това, че не я смятаха вече за живо същество, а както Краля на бурите — за създание, направено изцяло от лед, вещерство и безкрайна, бдителна злоба. Утук’ку знаеше по-добре от тях. Макар че дори хилядолетният живот на нейните потомци представляваше като продължителност само малка част от нейния собствен, под мъртвобледите роби и проблясващата маска все пак се криеше жива жена. В древната й плът все още биеше сърце — бавно и силно като слепец, пълзящ по дъното на дълбоко тихо море.
	Тя беше уморена, но все още жестока, все още могъща. Беше планирала толкова дълго тези предстоящи дни, че самото лице на страната горе се беше променяло и деформирало в ръцете на Времето, докато тя чакаше. Тя щеше да живее, за да дочака своето отмъщение.
	Светлините на Кладенеца блещукаха върху застиналото метално лице, което тя показваше на света. Може би в този час на триумф, помисли си Утук’ку, отново щеше да си спомни какво значи да се усмихваш.


	— О, в името на Горичката — възкликна Джирики, — това наистина е Мезуту’а — Сребърния дом. — Той вдигна факлата по-високо. — Не съм го виждал, но за него са изпети толкова много песни, че ми се струва, че познавам неговите кули, мостове и улици, сякаш съм израсъл тук.
	— Не си ли бил тук? Но аз смятах, че го е построил твоят народ. — Еолаир отстъпи от стръмния край на стълбището. Градът лежеше прострян под тях — фантастичен миш-маш от тъмен камък.
	— Построил го е — отчасти, — но последните Зида’я са го напуснали много преди да се родя. — Златистите очи на Джирики бяха широко отворени, сякаш не можеше да откъсне поглед от покривите на пещерния град. — Когато Тинукеда’я откъснали своя живот от нашия, Дженджияна Славея заявила в мъдростта си, че ние трябва да дадем това място на Децата на Кормчията, за да изплатим отчасти дълга си към тях. — Той се намръщи и поклати глава, косата му се развя. — Тя им дала също Хикехикайо на север и заобиколения с море Джина-Т’сеней, който отдавна е изчезнал под вълните.
	Еолаир се мъчеше да извлече смисъл от всички тези непознати имена.
	— Твоят народ е дал това на Тинукеда’я? — попита той. — Създанията, които ние наричаме дуори?
	— Някои се наричат така. — Джирики обърна светлите си очи към графа. — Но те не са „създания“, граф Еолаир. Те произлизат от Изгубената градина, както и моят народ. Тогава сме направили грешката да ги смятаме за по-долни от нас. Искам сега да я избегна.
	— Нямах предвид нищо обидно — каза Еолаир. — Но се срещнах с тях, както ти казах. Те бяха… странни. Но и бяха любезни с нас.
	— Децата на океана са много кротки. — Джирики заслиза по стълбите. — Мисля, че именно затова са ги довели сънародниците ми — защото са усещали, че от тях стават послушни слуги.
	Еолаир забърза да го настигне. Ситът се движеше уверено, при това много по-близо до ръба, отколкото би посмял графът, и въобще не поглеждаше надолу.
	— Какво искаше да кажеш с това „някои се наричат така“? — попита Еолаир. — Имало ли е Тинукеда’я, които не са дуори?
	— Да. Тези, които са живели тук — дуорите, както ги наричаш — са най-малката група, която се е отцепила от главното племе. Останалите от народа на Руян са останали близо до водата, тъй като винаги са обичали океана. Много от тях са станали така наречените от смъртните „морски наблюдатели“.
	— Нискийците? — През дългата си служба Еолаир често пътуваше в южните води и беше срещал много морски наблюдатели. — Те още съществуват. Но съвсем не приличат на дуорите.
	Джирики спря, за да може графът да го настигне, и после тръгна по-бавно.
	— Това е предимството и проклятието на Тинукеда’я. Те могат да се променят с времето, за да станат по-подходящи за мястото, в което живеят: притежават някаква изменчивост в кръвта и костите. Мисля, че ако светът трябва да бъде унищожен с огън, Децата на океана ще са единствените, които ще оцелеят. Не след дълго те ще могат да ядат пушек и да плуват в гореща пепел.
	— Но това е изумително! — възкликна Еолаир. — Дуорите, които видях, Юис-фидри и приятелите му, изглеждаха толкова боязливи! Кой би могъл да си помисли, че са способни на такива неща?
	— Те са гущери в южните блата — каза Джирики с усмивка, — които могат да си сменят цвета, за да заприличат на листа, стъблото или камъка, на които са се свили. И са и плахи. Не е странно, че най-плашливите създания често са най-добрите в умението да се скрият.
	— Но щом твоят народ е дал на дуорите — на Тинукеда’я — това място, защо те толкова се боят от вас? Когато с лейди Мейгуин дойдохме тук и се срещнахме с тях, те бяха ужасени от мисълта, че може би сме ваши слуги, дошли да ги измъкнем оттук.
	Джирики спря. Изглеждаше прикован от нещо, което ставаше долу. Когато отново се обърна към Еолаир, изражението му беше толкова болезнено, че дори странните му черти не можеха да го прикрият.
	— Прави са да се страхуват, граф Еолаир. Амерасу, нашата мъдра, която току-що ни бе отнета, наричаше нашите дела с Тинукеда’я нашия голям позор. Ние не сме се отнесли добре с тях и сме скрили от тях неща, които са заслужавали да знаят… защото сме смятали, че ще са по-добри слуги, ако работят в невежество. — Той безсилно разпери ръце. — Когато Дженджияна, господарката на Дома на Годишния танц, им дала това място в далечното минало, много от Децата на зората й се противопоставили. Сред Зида’я и до ден-днешен има такива, които смятат, че е трябвало да държим децата на Руян Ве като слуги. Прави са да се страхуват твоите приятели.
	— Нищо от тези неща няма в нашите стари легенди за вашия народ — зачудено каза Еолаир. — Ти рисуваш мрачна, тъжна картина, принц Джирики. Защо ми разказваш всичко това?
	Ситът отново тръгна надолу по вдлъбнатите стъпала.
	— Защото, граф Еолаир, тази епоха скоро ще си отиде. Това не означава, че очаквам да дойдат по-добри времена, макар че за това, предполагам, винаги има шанс. Но за добро или зло, тази ера на света свършва.
	Продължиха надолу мълчаливо.


	Еолаир разчиташе на смътните си спомени от предишните си посещения, за да води Джирики из разрушаващия се град — въпреки че, ако се съдеше по нетърпението на сита, обуздавано само от природната му учтивост, Джирики можеше да е не по-лош водач. Докато вървяха по кънтящите пусти улици, Еолаир отново имаше впечатлението, че Мезуту’а е не толкова град, колкото развъдник на плахи, но дружелюбни животни. Този път обаче, понеже думите на Джирики за океана още бяха свежи в паметта му, Еолаир го видя като някаква коралова градина, чиито безкрайни постройки растат една от друга, пронизани от празни входове и тъмни тунели, а кулите му бяха съединени с каменни пътечки, тънки като стъклени влакна. Той разсеяно се питаше дали дуорите са стаявали някакъв копнеж за морето дълбоко в себе си, така че това място и неговите добавки — Джирики му сочеше някои неща, прибавени към оригиналните постройки на Мезуту’а — да станат нещо като подводна пещера, заслонена от слънцето със скали, вместо със синя вода.
	Когато излязоха от дългия тунел и неговите релефи от жив камък в обширното пространство на голямата каменна арена, Джирики, който вече бе поел водачеството, беше обкръжен от ореол бледа, трептяща светлина. Ситът се вторачи надолу към арената, вдигна тънките си ръце на височината на раменете, направи някакво движение и чак после закрачи напред. Само еленовата му грация скриваше факта, че върви много бързо.
	Големият кристален Къс все още стоеше в центъра на купата, пулсираше и повърхностите му преливаха от бавно променящи се цветове. Каменните пейки бяха празни. Арената беше пуста.
	— Юис-фидри! — извика Еолаир. — Юис-хадра! Аз съм Еолаир, графът на Над Мулах!
	Гласът му отекна от далечните стени на пещерата. Отговор нямаше.
	— Аз съм Еолаир, Юис-фидри! Върнах се!
	След като никой не му отговори — нямаше никакви признаци на живот — нито стъпки, нито проблясъци на дуорски пръчки от розов кристал — Еолаир слезе при Джирики.
	— Точно от това се страхувах — каза графът. — Че ако те доведа, те ще изчезнат. Надявам се само да не са изоставили града напълно. — Той се намръщи. — Сигурно ме смятат за предател, щом съм довел тук един от предишните им господари.
	— Може би. — Джирики изглеждаше разсеян и малко напрегнат. — В името на предците ми — прошепна той, — да стоя пред Къса на Мезуту’а! Усещам го да пее!
	Еолаир протегна ръка към млечния камък, но не усети нищо, освен леко затопляне на въздуха.
	Джирики вдигна ръце към Къса, но не го докосна — сякаш прегръщаше нещо невидимо, което обгръщаше извивките на камъка, но беше почти два пъти по-ярко. Светлините започнаха да проблясват малко по-оцветено, сякаш това, което се движеше в камъка, беше изплувало по-близо до повърхността. Джирики внимателно следеше играта на цветовете и бавно движеше пръстите си по някаква орбита, без да докосва Къса директно, наместваше ръцете си край него, сякаш партнираше на неподвижния предмет в някакъв ритуален танц.
	Мина много време. На Еолаир му омръзна да стои прав, а и краката го заболяха, и той седна на една от каменните пейки. Студено течение се носеше над арената и вратът му почна да се схваща. Той се загърна в наметалото си и загледа Джирики, който все така стоеше пред блещукащия камък, унесен в някакво мълчаливо общуване.
	Не на шега отегчен, Еолаир започна да си играе с прибраната си на опашка черна коса. Въпреки че беше трудно да се каже колко време е минало, откакто Джирики се беше приближил до камъка, графът разбираше, че не е кратко: той беше известен с търпението си и дори в тези влудяващи дни беше много трудно да бъде изнервен.
	Изведнъж ситът трепна и отстъпи крачка назад от камъка. В очите му имаше светлина — изглеждаше по-силна от просто отражение на непостоянния блясък на Къса.
	— Говорещият огън — каза Джирики.
	— Какво искаш да кажеш?
	— Говорещият огън в Хикехикайо. Той е друг Свидетел — Главен свидетел, като Къса. Той е някъде много близо някак си — близо по начин, който няма нищо общо с разстоянието. Не мога да го освободя и да обърна Къса към други неща.
	— Към какви други неща искаш да го обърнеш?
	Джирики поклати глава, хвърли бърз поглед към Къса и продължи:
	— Трудно е да се обясни, граф Еолаир. Нека го кажа така — ако си се загубил и си заобиколен от мъгла, но до теб има дърво, на което можеш да се изкачиш и да погледнеш над мъглата, ще го направиш ли?
	— Разбира се — каза Еолаир. — Но все пак не разбирам какво искаш да кажеш.
	— Това, което казвам. Ние, които сме свикнали с Пътя на сънищата, напоследък бяхме лишени от него — все едно гъста мъгла пречи на някого да излезе от дома си, въпреки че се налага да го направи. Свидетелите, които мога да използвам, са по-незначителни — без силата и познанията на някой като нашата Първа баба Амерасу, те са полезни само за по-дребни цели. Късът на Мезуту’а е Главен свидетел — мислех да го търся още преди да потеглим от Джао е-Тинукай’и, — но току-що открих, че неговото използване някак си ми е отказано. Все едно съм се покатерил на дървото, за което ти казах, и съм стигнал до горната граница на мъглата, но само за да открия, че над мен има някой, който не ми позволява да се изкача по-високо и да погледна. Блокиран съм.
	— Всичко това е все още една голяма загадка за смъртен като мен, Джирики, макар че виждам донякъде какво се опитваш да ми обясниш. — Еолаир се замисли за момент. — Казано с други думи: ти искаш да погледнеш през прозорец, но някой от другата страна го закрива. Така ли е?
	— Да. Добре казано. — Джирики се усмихна, но Еолаир видя умората зад усмивката му. — Но не смея да си отида, без да съм опитал да погледна отново през прозореца толкова пъти, за колкото ми стигнат сили.
	— Тогава ще те чакам. Но сме си взели малко храна и вода. И освен това, макар че не знам как е с твоите хора, моите сигурно ще имат нужда от мен доста скоро.
	— Колкото до храната и водата — каза Джирики разсеяно, — можеш да вземеш моите. — Той пак се обърна към Къса. — Когато решиш, че ти е време да се върнеш, кажи ми, но не ме докосвай, докато не ти кажа, че може, граф Еолаир. Обещай ми. Не знам точно какво трябва да правя, затова и за двама ни ще е по-сигурно да не се намесваш, каквото и да изглежда, че става.
	— Няма да правя нищо, ако не го поискаш — обеща Еолаир.
	— Добре. — Джирики вдигна ръце и пак започна да описва бавните кръгова.
	Графът на Над Мулах въздъхна и се намести по-удобно на каменната скамейка.


	Събуди се от странен сън — беше бягал пред огромно колело, високо колкото дърво, грубо и напукано като гредите на древен таван — с внезапното усещане, че нещо не е наред. Светлината беше по-ярка, сега пулсираше като удари на сърце, но беше станала болезнено синьо-зелена. Въздухът в гигантската пещера беше натежал и стихнал като пред буря, мирис като след светкавица изгаряше ноздрите на графа.
	Джирики стоеше пред святкащия Къс — прашинка в море ослепителна светлина, — но докато преди беше заел позата на танцуващ за Мирка, та тя да прати дъжд, сега краката му бяха изкривени, главата му беше отметната назад, сякаш невидима ръка изстискваше живота от него. Еолаир се хвърли напред, но не знаеше какво да прави. Ситът му беше казал да не го докосва, независимо от това, което става с него, но когато Еолаир се приближи достатъчно, за да види лицето му, почти невидимо в огромния прилив на зашеметяващ блясък, сърцето му подскочи. Със сигурност Джирики не беше искал точно това!
	Напръсканите със златисти точици очи на сита се бяха подбелили, устните му се бяха изкривили в озъбена гримаса на хванат в капан звяр, издутите вени на шията и челото му сякаш всеки миг щяха да се пръснат.
	— Принц Джирики! — извика Еолаир. — Джирики, чуваш ли ме?
	Устата на сита се отвори малко повече. Челюстите му се движеха. Силно буботене се понесе и прокънтя през големия амфитеатър, глухо и неразбираемо, но така явно пълно с болка и страх, че дори когато Еолаир отчаяно запуши ушите си с ръце, почувства как сърцето му се свива от съчувствие и ужас. Той протегна колебливо ръка към сита и смаяно видя как косъмчетата по нея настръхнаха. Кожата го засмъдя.
	Граф Еолаир мисли само още миг. Като се проклинаше за глупостта си, той отправи бърза безмълвна молитва към Куам Земното куче, направи крачка напред и сграбчи Джирики за раменете.
	В мига, в който пръстите му го докоснаха, Еолаир внезапно бе връхлетян от титанична сила — сила отникъде, беснееща черна река от ужас, кръв и кухи гласове, която протичаше през него и помиташе мислите му като шепа листа в огромен водопад. Но дори в краткия миг, преди истинското му аз да потъне в нищото, той видя ръцете си — все още докосваха Джирики; видя и сита, загубил равновесие от тежестта му, да пада върху Къса. Огромен фонтан от искри скочи нагоре, по-ярък дори от синьо-зеленото излъчване, милион бляскащи светлини като душите на всички светулки на света, освободени изведнъж, танцуващи в нощта. После всичко потъна в мрак. Еолаир почувства, че пада, пада право надолу, като камък в безкрайна пустота…


	— Жив си.
	Облекчението в гласа на Джирики беше явно. Еолаир отвори очи и видя едно светло петно, което постепенно се превърна в лицето на сита, наведено ниско над неговото. Хладните ръце на Джирики бяха на слепоочията му.
	Графът помръдна отпаднало ръка и ситът се отдръпна и го остави да седне. Еолаир беше смътно благодарен, че му позволи да направи това сам, въпреки че му отне доста време да успокои разтрепераното си тяло. Главата му блъскаше и кънтеше като Казана на Рин. Трябваше да затвори очи, за да не повърне.
	— Предупредих те да не ме докосваш — каза Джирики, но без недоволство. — Съжалявам, че толкова пострада заради мен.
	— Какво… Какво стана?
	Джирики поклати глава. Имаше някаква нова скованост в движенията му — но когато си помисли колко по-дълго ситът е издържал това, до което той се бе докоснал само за миг, графът изпита страхопочитание.
	— Не знам точно какво — отговори Джирики. — Нещо не искаше да стигна до Пътя на сънищата, или не искаше Късът да се намесва — нещо с много по-голяма мощ и знания от моите. — Той направи гримаса и белите му зъби лъснаха. — Прав бях, като предупредих Сеоман да стои далече от Пътя на сънищата. Явно трябваше и аз да послушам собствения си съвет. Майка ми ще е бясна.
	— Помислих, че умираш. — Еолаир изпъшка. Струваше му се, че някой подковава огромен товарен кон зад челото му.
	— Ако не ме беше измъкнал от капана, в който бях попаднал, мисля, че ме чакаше нещо по-лошо от смърт. — Ситът се изсмя остро. — Дължа ти Стаджа аме — Бялата стрела. Жалко, моята вече я притежава друг.
	Еолаир се помъчи да стане. Потрябваха му няколко опита, но накрая, с помощта на Джирики, която този път прие, успя да се изправи. Късът отново изглеждаше замрял, блещукаше беззвучно в центъра на пустата арена и хвърляше колебливи сенки зад каменните пейки.
	— Бялата стрела? — попита той. Главата го болеше и чувстваше мускулите си така, сякаш беше влачил натоварена каруца от Хернисадарк чак до Кранхир.
	— Ще ти кажа някой ден — отвърна Джирики. — Трябва да се науча да живея с тези унижения.
	Тръгнаха към тунела, който извеждаше от арената. Еолаир накуцваше, Джирики не — но все пак вървеше бавно.
	— Унижения? — попита глухо Еолаир. — Какво искаш да кажеш?
	— Да те спасяват смъртни. Май че ми става навик.
	Звукът на стъпките им кънтеше над просторната арена и нагоре в тъмното.


	— Ела, писенце! Ела, миличко!
	Рейчъл беше доста объркана. Не знаеше точно какво се казва на котките — винаги бе очаквала от тях да си вършат работата, тоест да поддържат на ниско ниво броя на мишките, но беше оставяла галенето и глезенето им на камериерките. Що се отнасяше до нея, раздаването на нежности и бонбони не влизаше в задълженията й към никого от нейните подчинени — двукраки или четирикраки. Но сега имаше нужда — макар и отявлено глупава и малоумна — и затова се унижаваше.
	„Слава на милостивия Усирис, че няма кой да ме види!“
	— Пис, пис, пис! — Рейчъл размаха парченце осолено говеждо и се наведе, като се опита да не обръща внимание на болката в гърба си и на грапавите камъни под коленете си. — Искам да те нахраня, мръсно същество. — Тя се намръщи и размаха месото. — Ще си заслужиш да взема да те сготвя.
	Дори котката, застанала съвсем малко извън обсега й, насред коридора, явно знаеше, че това е напразна заплаха. Не заради мекото сърце на Рейчъл — тя искаше животинчето да вземе месото, но иначе не би се поколебала да я отпрати с метлата — но защото да се яде котешко месо беше така немислимо за Рейчъл, както да плюеш върху олтар. Тя не би могла да каже с какво точно котешкото месо се различава от заешкото или сърнешкото, но не й и трябваше. Достойните хора не го правеха и това й стигаше.
	И все пак през последния четвърт час тя на няколко пъти се бе замисляла дали да не ритне това своенравно създание надолу по стълбите и да се заеме с нещо, което не изисква присъствието на животно. Но най-дразнещото беше, че това беше неизпълнимо.
	Рейчъл погледна треперещата си ръка и мазните си пръсти. И всичко това, за да помогне на едно чудовище?
	„Пропадаш, жено. Луда си!“
	— Пис-пис…
	Сивата котка направи стъпка напред и спря; наблюдаваше Рейчъл с очи, разширени както от подозрение, така и от светлината на лампата. Рейчъл мълчаливо се помоли на Елисия и побутна месото към нея. Котката се приближи предпазливо, подуши го, след това го близна внимателно. Уми се уж небрежно и като че ли набра кураж, взе месцето и отстъпи назад, за да го изяде. После пак пристъпи напред. Рейчъл посегна с другата си ръка и я поглади по гърба. Котката се стресна, но след като Рейчъл не направи рязко движение, взе следващото парче месо и лакомо го налапа. Рейчъл леко прокара пръсти по козината й, докато котката душеше вече празната й шепа, почеса я зад ушите — едва се сдържаше да не удуши това дребно животинче. Най-после, когато котката замърка, Рейчъл тромаво се изправи и каза:
	— Утре. Утре ще ти дам още.
	И се обърна, и се затътри уморено към скривалището си. Котката я гледаше, докато си отиваше, душеше каменния под за някоя пропусната трошица, после легна и започна да се мие.


	Джирики и Еолаир излязоха на светло и замигаха като къртици. Графът вече съжаляваше, че беше избрал точно този вход към подземните мини — той беше толкова далече от Хернисадарк. Ако бяха дошли през пещерите, в които се бяха подслонили хернистирците, както двамата с Мейгуин бяха направили първия път, можеха да пренощуват в някоя от доскоро обитаваните бърлоги на пещерния град и да си спестят дългото пътуване до дома.
	— Не изглеждаш добре — каза ситът и това вероятно беше самата истина. Главата на Еолаир най-после беше престанала да дрънчи, но мускулите все още го боляха.
	— И не съм добре. — Графът се огледа. По земята все още имаше малко сняг, но времето наистина се беше пооправило тези дни и можеха да пренощуват тук и да тръгнат за Тайг утре сутринта. Той погледна слънцето. Беше още ранен следобед. Струваше му се, че са били под земята много по-дълго… ако беше същият ден, разбира се. При тази мисъл той кисело се усмихна. По-добре мъчително пътуване назад към Тайг, реши Еолаир, отколкото нощ сред все още студената пустош.
	Конете — червеникавокафявият скопец на Еолаир и белият жребец на Джирики, накичени с пера и звънчета, вплетени в гривите, пощипваха оскъдната тревица, опънали докрай дългите си въжета. Беше работа за минути да ги приготвят и след това ги пришпориха на югоизток, към Хернисадарк.
	— Въздухът е някак различен — извика Еолаир. — Усещаш ли?
	— Да. — Джирики вдигна глава като животно, което души ветреца. — Но не знам какво може да означава това.
	— По-топло е. Това ми стига.


	Когато стигнаха полите на Хернисадарк, слънцето вече се беше скрило зад Грианспог и небето губеше червенината си. Яздеха един до друг нагоре по пътя за Тайг, като се промъкваха през множеството пешеходци и волски коли. Гледката на народа му, излязъл по работа, облекчаваше болката на Еолаир, въпреки че повечето хора изглеждаха изтощени и гладни, но поне отново пътуваха свободно в страната си. Мнозина, изглежда, идваха от пазар — стискаха ревниво придобивките си, дори ако бяха само низа лук.
	— И така, какво научи? — попита Еолаир най-после.
	— От Къса? Много и малко. — Джирики видя изражението на графа и се засмя. — О, приличаш на моя смъртен приятел Сеоман Снежния кичур! От него разбрах, че ние, Децата на зората, не даваме задоволителни отговори.
	— Сеоман?
	— Вашите го наричат Саймън, мисля. — Джирики кимна, млечнобялата му коса танцуваше от вятъра. — Той е странен хлапак, но смел и добросърдечен. И умен при това, макар че добре го прикрива.
	— Мисля, че съм го виждал. Той е при Джосуа Безръкия на Камъка — на Сес… Сесу… — Той размаха ръка, опитвайки се да си спомни името.
	— Сесуад’ра. Да, той е. Млад, но е попадал в твърде много премеждия, за да се смята, че само късметът е обяснението за това. Той ще има важна роля в събитията, които идват. — Джирики погледна на изток, сякаш търсеше там смъртното момче. — Амерасу — нашата Прародителка, Първата баба, го покани в дома си. Това наистина беше голяма чест.
	Еолаир поклати глава.
	— Спомням си го — високо непохватно момче. Но отдавна престанах да вярвам на външния вид.
	Джирики се усмихна.
	— Значи си един от тези, у които старата хернистирска кръв тече силно. Нека си помисля още малко за това, което открих при Къса. После, ако дойдеш с мен при Ликимея, ще споделя мислите си с двама ви.
	Докато се изкачваха, Еолаир видя една жена, която вървеше по влажната трева, и вдигна ръка.
	— Един момент, моля. — Подаде поводите на сита, скочи от седлото и тръгна след жената, която току се навеждаше, сякаш береше цветя. Рехаво ято птици се носеше зад нея, спускаше се надолу и после се издигаше във вихрушка от размахани крила.
	— Мейгуин? — повика Еолаир. Тя не спря, затова той ускори крачка. — Мейгуин! — повтори той, когато я настигна. — Как си?
	Дъщерята на Лут се обърна. Носеше тъмно наметало, но под него имаше яркожълта рокля. Токата на колана й беше слънчоглед от ковано злато.
	— Граф Еолаир — каза тя спокойно и се усмихна, после се наведе и пръсна поредната шепа семена по земята.
	— Какво правиш?
	— Сея цветя. Дългата битка със зимата попари дори Цветята на небето. — Тя млъкна и пръсна още семена. Птиците пак се спуснаха да ги кълват.
	— Какво значи „Цветя на небето“?
	Тя го погледна с любопитство.
	— Що за странен въпрос? Помисли си, Еолаир, какви прекрасни цветя ще поникнат от тези семена. Представи си колко хубаво ще е, когато градините на боговете разцъфнат отново.
	Той я гледаше безпомощно. Мейгуин пак тръгна и почна да пръска семена. Птиците, може би преяли, но все още лакоми, я следваха.
	— Но ти си в Хернисадарк, ти си израсла тук!
	Мейгуин спря и се загърна по-плътно в наметалото.
	— Не изглеждаш добре, Еолаир. Това е лошо. Никой не бива да е болен тук.
	Джирики бавно идваше към тях по тревата, като водеше двата коня. После спря — не искаше да досажда.
	За изненада на Еолаир, Мейгуин се обърна към сита и направи дълбок поклон.
	— Добре дошъл, господарю Бриниох — каза тя, после се изправи и вдигна ръка към почервеняващия западен хоризонт. — Какво прекрасно небе ни създаде днес. Благодаря ти, о, Пресветли.
	Джирики не каза нищо, но погледна Еолаир с котешко изражение на спокойно любопитство.
	— Мейгуин — каза графът. — Това е Джирики, той е сит. Не е бог, но е един от тези, които ни спасиха от Скали. — След като тя не отговори, а само се усмихна снизходително, той повиши тон: — Мейгуин, това не е Бриниох. Ти не си сред боговете. Това е Джирики — безсмъртен, но от плът и кръв, като теб и мен.
	Мейгуин обърна лукавата си усмивка към сита.
	— Добри ми господарю, Еолаир, изглежда, има треска. Да не би да си го завел твърде близко до слънцето при днешното ви пътуване?
	Графът на Над Мулах гледаше втренчено. Наистина ли беше луда, или играеше някаква неразгадаема игра? Никога не беше виждал нещо подобно.
	— Мейгуин! — извика той.
	Джирики докосна ръката му.
	— Ела с мен, граф Еолаир. Ела да се поразходим.
	Мейгуин отново се поклони.
	— Любезен си, господарю Бриниох. Сега ще продължа работата си, ако ми позволиш. Това е твърде малко, за да се отблагодарим за твоята любезност и гостоприемство.
	Джирики кимна. Мейгуин се обърна и бавно тръгна напред.
	— Боговете да са ми на помощ — каза Еолаир. — Тя е полудяла! По-лошо е, отколкото предполагах.
	— Дори някой не от твоя род може да види, че е сериозно объркана.
	— Какво да направя? — завайка се графът. — Ами ако никога не си върне разума?
	— Имам приятелка — братовчедка, по вашему — която е лечителка — каза Джирики. — Не знам дали ще може да излекува тази млада жена, но няма да навреди, ако опитаме.


	Щом чу приближаващите стъпки, Рейчъл почти се хвърли назад към тъмнината и чак тогава си спомни, че всъщност е все едно, и се наруга за глупостта си.
	Стъпките бяха бавни, като че ли вървеше много изтощен човек или пък носеше огромен товар.
	— Къде отиваме сега? — Беше дрезгав шепот, глух и груб, шепот на глас, който не се използваше много често. — Къде отиваме? Добре де, идвам. — Последва хриптящ звук, който би могъл да е и смях, и плач.
	Рейчъл затаи дъх. Първо се появи котката с вдигната глава, след близо седмица вече сигурна, че може да очаква храна вместо опасност. Човекът се появи след малко — пристъпваше тежко към светлината на лампата. Бледото му, прорязано с белези лице беше обрасло с дълга прошарена брада; частите от тялото му, които не бяха покрити от парцаливите му мръсни дрехи, издаваха страхотно изтощение от глад. Очите му бяха затворени.
	— Почакай — каза той прегракнало. — Слаб съм. Не мога да бързам. — Той спря, сякаш усети светлината на лампата с лицето си, с клепките на незрящите си очи. — Къде си, коте? — попита той с треперещ глас.
	Рейчъл се наведе да погали котката, която се триеше в глезена й, и й подаде малко от очакваното парченце осолено говеждо. После се изправи.
	— Граф Гутулф! — Гласът й изглеждаше толкова силен след шепота на Гутулф, че чак я стресна. Мъжът трепна и залитна, но вместо да се обърне и да побегне, вдигна пред себе си треперещите си ръце.
	— Оставете ме на мира, проклети създания! — извика той. — Преследвайте някой друг! Оставете ме с нещастието ми! Нека мечът ме получи, щом иска!
	— Не бягай, Гутулф! — бързо каза Рейчъл, но графът вече се бе обърнал и се клатушкаше по коридора.
	— Тук ще имаш храна — извика тя след него. Дрипавото видение не отговори, изчезна в мрака извън осветеното от лампата петно. — Ще я оставя и ще си отида. Ще оставям храната всеки ден! Няма нужда да говориш с мен.
	Когато ехото заглъхна, Рейчъл даде парченце месо на котката и тя лакомо задъвка. Гърнето, пълно със сушено месо и плодове, остави в една прашна ниша в стената, недостъпна за котката, но където живото плашило щеше да го намери — ако събереше кураж да се върне.
	Все още несигурна каква точно е целта й, Рейчъл вдигна лампата и тръгна назад към стълбището, което водеше към по-високите, по-познати части на лабиринта под замъка. Вече го беше направила. Но защо? Сега трябваше да рискува отново да ходи в горните части на замъка, тъй като запасите й бяха изчислени за изхранването само на един пестелив човек, а не на двама — плюс една котка с бездънен стомах.
	— Риап, спаси ме от мен самата — измърмори тя.
	Това беше единственото милосърдие, което можеше да прояви в тези ужасни дни — въпреки че никога не се беше отдавала особено на милосърдие: повечето просяци, които бе виждала, си бяха съвсем здрави и по-скоро не искаха да работят. Но може би все пак беше милосърдие. Времената се бяха променили, а с тях — и тя.
	Или може би беше просто самотна. Изсумтя недоволна от самата себе си и забърза по коридора.


>>	23. Звукът на рога

	Няколко странни неща се случиха, откакто принцеса Мириамел и спътниците й пристигнаха в Сесуад’ра.
	Първото и най-маловажното беше промяната, която бе настъпила с Ленти, пратеника на граф Стреаве. Пердруинецът с вежди като бръмбари бе прекарал първите си дни в Нови Гадринсет, като се перчеше около малкия пазар, досаждаше на местните жени и се караше с търговците. Бе показал на няколко души ножовете си с едва прикривания намек, че е склонен да ги употреби при подходящо настроение.
	Обаче когато херцог Исгримнур се върна с принцесата, Ленти незабавно се оттегли в палатката, която му беше дадена за квартира, и не се показа навън доста време. Трябваше да го придумват да излезе дори за да получи отговора на Джосуа до своя господар, и когато Ленти видя, че херцогът ще присъства, краката му буквално се подкосиха и трябваше да му позволят да седне, за да изслуша Джосуа. Явно — или поне така разказваха по-късно случката на пазара — двамата с Исгримнур вече се бяха срещали и Ленти не намираше това познанство за приятно. Щом получи отговора за своя господар, Ленти бързо-бързо напусна Сесуад’ра. Нито той, нито някой друг съжаляваше особено за заминаването му.
	Второто и много по-смайващо събитие беше съобщението на херцог Исгримнур, че старецът, когото беше довел на Сесуад’ра от юг, е Камарис-са-Винита, най-великият джоханийски рицар. Шушукаше се, че когато казали това на Джосуа, той паднал на колене пред стареца и му целунал ръка, което изглеждаше достатъчно доказателство, че Исгримнур казва истината. Странно обаче — обявеният за сър Камарис изглеждал напълно безразличен към жеста на Джосуа. Противоречиви слухове се носеха из Нови Гадринсет — старецът бил ранен в главата, побъркал се бил от пиянство или магия, или по други причини, дори разправяха, че бил дал обет за мълчание.
	Третата и тъжна случка беше смъртта на Таусър. Същата вечер, когато Мириамел пристигна, старият шут умря в съня си. Повечето хора се съгласиха, че вълнението е било прекалено силно за сърцето му. Тези, които знаеха през какви ужаси е минал Таусър заедно с Джосуа, не бяха толкова сигурни в това, но в края на краищата той беше много стар и смъртта му изглеждаше естествена. Джосуа говори хубаво за него на погребението след два дни — напомни на малцината събрани и за дългата служба на Таусър при крал Джон. Някои обаче забелязаха, че въпреки щедрите хвалебствия на принца, шутът беше погребан близо до другите загинали в неотдавнашната битка, а не при Деорнот в градината на Дома на раздялата.
	Арфистът Сангфугол се погрижи старецът да бъде погребан с лютня, както и с дрипавия си пъстър шутовски костюм, в памет на това как Таусър го беше обучавал на музикално изкуство. После двамата със Саймън набраха кокичета и ги пръснаха върху черната пръст на пресния гроб.


	— Тъжно е, че трябваше да умре точно когато Камарис се върна. — Мириамел сплиташе няколко кокичета, които й беше дал Саймън, на венче. — Той беше един от малцината, които помнят старите дни, а така и не успяха да поговорят. Не че Камарис би казал нещо, нали разбираш.
	Саймън поклати глава.
	— Таусър говори с Камарис, принцесо. — Той замълча. Титлата й все още звучеше странно, особено когато тя седеше пред него от плът и кръв, жива, дишаща. — Когато го видя, още преди Исгримнур да каже кой е, Таусър пребледня. Постоя малко пред Камарис, като потриваше ръце, после прошепна: „Не съм казал на никого, господарю, кълна се!“ — След това се прибра в палатката си. Мисля, че никой освен мен не го чу. Нямам представа какво искаше да каже.
	— Мисля, че вече никога няма да научим. — Мириамел хвърли поглед към него, после пак наведе очи над цветята.
	Беше по-хубава от всякога. Златната й коса — боята се беше отмила — беше по момчешки къса, но на Саймън му харесваше как подчертава твърдата, остра линия на брадичката й и зелените й очи. А и по-сериозното изражение, което имаше сега, я правеше още по-привлекателна. Той й се възхищаваше — това беше точната дума. Копнееше да я защитава от всичко и всеки, но в същото време знаеше много добре, че тя никога няма да позволи на никого да се отнася към нея като към безпомощно дете.
	Усещаше, че и нещо друго се е променило в Мириамел. Тя все още беше мила и любезна, но в нея имаше отчужденост, която той не помнеше, някаква сдържаност. Старото равновесие, изковано между тях, сякаш беше нарушено, но той не разбираше напълно какво го е заменило. Мириамел изглеждаше някак по-отдалечена, и при това му бе някак по-близка отпреди. А пък той като че ли я плашеше с нещо.
	Не можеше да откъсне поглед от нея, затова беше благодарен, че в момента вниманието й е заето с кокичетата в скута й. Беше толкова странно да седи срещу истинската Мириамел след всичките месеци на спомени и представи, че му беше трудно да мисли. Сега, когато беше минала първата седмица от завръщането й, част от неловкостта като че ли беше изчезнала, но между тях все още съществуваше празнота. Дори някога в Наглимунд, когато за пръв път я бе видял като кралска дъщеря, каквато беше, между тях нямаше чак такава отчужденост.
	Саймън й беше казал — не без известна гордост — за приключенията си през последната половин година. За своя изненада беше открил, че нейните преживявания са били също така безумно невероятни, както и неговите.
	Отначало беше решил, че ужасите на нейното пътуване — килпите и гхантите, смъртта на Диниван и лектор Ранесин, нейното не съвсем ясно пленничество на кораба на един набански благородник — са съвсем достатъчни да обяснят стената, която чувстваше помежду им. Те бяха приятели и дори ако никога не можеха да бъдат нещо повече, приятелството им беше истинско, нали? Нещо се беше случило, нещо, което бе променило отношението й към него.
	„Възможно ли е да съм аз? — чудеше се Саймън. — Възможно ли е да съм се променил толкова, че тя вече да не ме харесва?“
	Той несъзнателно гладеше брадата си. Мириамел вдигна очи, погледна го и се усмихна насмешливо. Той почувства приятна топлина: все едно че я беше видял в старата й маскировка като Мария, прислужницата.
	— Ти май си много горд с това, а?
	— С кое? С брадата ли? — Саймън изведнъж се зарадва, че не я беше обръснал, защото се изчерви. — Ами тя… просто порасна.
	— Мммм… Просто така? За една нощ?
	— Какво ми е толкова на брадата? — попита той жегнат. — Та аз съм рицар, проклето да е Дървото! Защо да нямам брада?
	— Не ругай. Не и пред дами, и особено не пред една принцеса. — Тя му хвърли поглед, който трябваше да е строг, но въздействието му някак беше развалено от зле прикритата й усмивка. — Освен това, дори и да си рицар, Саймън — а предполагам, че трябва да повярвам на думите ти за това, докато не се сетя да питам чичо Джосуа това не означава, че си достатъчно порасъл, за да си пускаш брада, без да изглеждаш глупаво.
	— Да питаш Джосуа? Можеш да питаш всички! — Саймън се разкъсваше между радостта, че държането й е малко по-близко до предишното, и раздразнението от думите й. — Не съм достатъчно пораснал! Та аз съм почти на шестнайсет! Ще ги навърша след две седмици.
	— Наистина ли? — Погледът на Мириамел стана сериозен. — Аз станах на шестнайсет, когато пътувахме за Кванитупул. Кадрах беше много мил — открадна ми пай със сладко и сьомга, — но пък не приличаше много на празненство.
	— Този крадлив злодей! — изръмжа Саймън. Още не беше забравил кесията си и срама, който трябваше да преживее поради изчезването й, независимо от множеството събития, които се случиха след това.
	— Не говори така. — Мириамел изведнъж стана рязка. — Ти нищо не знаеш за него, Саймън. Той много е страдал. Животът му е бил труден.
	Саймън изсумтя отвратено.
	— Той бил страдал!? А какво да кажат хората, от които е крал?
	Очите на Мириамел се свиха.
	— Не искам да казваш повече нито дума за Кадрах. Нито дума.
	Саймън отвори уста, после я затвори. „Дявол да ме вземе — помисли си, — толкова бързо се скарвам с момичетата! Те като че ли всички се упражняват като пораснат да бъдат като Рейчъл Драконката!“
	Пое си дъх и каза:
	— Съжалявам, че рожденият ти ден не е бил много хубав.
	Тя го изгледа подозрително, после омекна.
	— Може би когато дойде твоят, Саймън, можем да празнуваме и двата. Можем да си разменим подаръци, както правят в Набан.
	— Ти вече ми даде подарък. — Той бръкна в джоба на наметалото си и извади синия шал. — Не помниш ли? Когато тръгвах на север с Бинабик и другите.
	Мириамел се вторачи в шала.
	— Ти си го запазил?
	— Разбира се. Винаги беше с мен. Как няма да го запазя!?
	Очите й се разшириха, след това тя внезапно стана от каменната скамейка.
	— Трябва да тръгвам, Саймън — каза Мириамел със странен тон, без да го гледа. — Извини ме, моля. — После прибра полите си и бързо се отдалечи по белите и черни плочи на Огнената градина.
	— Дявол да ме вземе! — каза Саймън. А пък нещата най-после като че ли бяха започнали да се оправят. Какво беше направил пък сега? Кога щеше да се научи да разбира жените?


	Бинабик, като най-близък до пълноправен член на Лигата, прие клетвите на Тиамак и отец Странгиард и след като се заклеха, на свой ред изрече своята клетва пред тях. Гелое ги гледаше язвително — никога не беше държала особено на формалностите на Лигата, което беше една от причините да не стане неин член въпреки огромното уважение, което изпитваха към нея останалите Носители на свитъка. Имаше и други причини, но Гелое никога не говореше за тях — а всичките й стари другари, които биха могли да ги обяснят, вече ги нямаше.
	Тиамак се разкъсваше между радост и разочарование. Толкова дълго бе мечтал това да се случи един ден, но във въображението си беше получавал своя свитък и перо от Моргенес, а Джарнауга и Укикук бяха гледали с одобрение. Вместо това той самият беше донесъл медальона на Диниван от Кванитупул, след като Исгримнур му го беше дал, и сега седеше с общо взето неодобрените наследници на онези велики хора.
	И все пак имаше нещо невъобразимо вълнуващо дори в такова скромно осъществяване на мечтата му. Може би този ден щеше да се запомни — идването на ново Поколение в Лигата, нови членове, които да направят Носителите на свитъка така значителни и уважавани, както са били по времето на самия Ейлстан Фискерн!…
	Стомахът на Тиамак изкурка. Гелое обърна жълтите си очи към него и му се усмихна. Покрай вълнението на сутрешните приготовления той беше забравил да яде. Притесни се. О, я стига! Това бяха Онези, които наблюдават и оформят — напомняха му колко е важен. Нова епоха, наистина — събраните тук трябваше да работят с всички сили, за да бъдат поне наполовина такива Носители на свитъка, каквито бяха техните предшественици. Това щеше да научи Тиамак, дивака от Селска горичка, да не си позволява да бъде толкова напорист!
	Коремът му изкурка отново. Тиамак този път избегна погледа на Гелое и се сви към коленете си: беше клекнал върху рогозката на пода в палатката на Странгиард като продавач на глинени съдове в студен ден.
	— Бинабик ме помоли да говоря — каза Гелое, когато клетвите свършиха. Тя беше оживена като жена на старейшина, която обяснява домакинската работа и как се раждат бебетата на млада булка. — Тъй като съм единствената, която познаваше всички други Носители на свитъка, се съгласих. — Пламенният й поглед малко притесняваше Тиамак. Той само си беше писал с горската жена, преди да дойде в Сесуад’ра, и не бе имал никаква представа за силата й. Сега неистово се мъчеше да си спомни писмата, които й бе писал, и се надяваше, че са били достатъчно вежливи. Тя със сигурност не беше личност, която някой би желал да засегне. — Вие станахте членове на Лигата в може би най-трудното време, което е виждал светът досега, по-лошо дори от ерата на Фингил, време на завоевания, грабежи и унищожаване на познанието. Всички сте чули достатъчно, за да разберете, че това, което става, явно е много по-сериозно от една война между принцове. Елиас от Еркинланд някак си си е осигурил подкрепата на Инелуки, Краля на бурите, чиято ръка най-после се е протегнала от земите на норните, както Ейлстан Фискерн още преди столетия се боеше, че ще стане. Това е задачата, поставена пред нас — да предотвратим някак злото от превръщането на една война между братя в загубена битка срещу мрака. И изглежда, първата част от тази задача е да се реши загадката на мечовете.


	Обсъждането на стиховете на Нисес за мечовете продължи до късно следобед. Скъпоценният ръкопис на Моргенес беше пръснат по палатката на Странгиард, буквално всяка страница беше подложена на щателно разглеждане и обсъждане.
	Тиамак разбра, че посланието на Моргенес до него може би се е отнасяло до стиха за Трите меча. Беше смятал за невъзможно някой да знае за собственото му тайно съкровище, но разкритията от последните дни го опровергаваха. Когато донесоха хляб и вино за вечеря, Тиамак най-после заговори:
	— Имам нещо, което се надявам да погледнете. — Той внимателно остави чашата си и извади увития в листа пергамент от торбата си. — Открих това на пазара в Кванитупул. Надявах се да го отнеса на Диниван в Набан, за да видя какво ще каже. — Разви го много предпазливо и докато другите трима се приближиха да погледнат, изпита нещо като неспокойната гордост на баща, когато за пръв път донася детето си пред старейшините, за да потвърдят Кръщаването му.
	— Благословена Елисия, истински ли е? — ахна Странгиард.
	Тиамак поклати глава.
	— Ако не е, значи е много грижливо изработен фалшификат. През годините ми в Пердруин съм виждал много писания от времето на Нисес. Това тук са римърсгардски руни, както би ги изписал някой от онова време. Вижте обратните спирали. — Той посочи с треперещ пръст.
	— … от Каменната градина на Нуани… — прочете Бинабик.
	— Или Скалистата. Мисля, че това означава Южните острови — каза Тиамак. — Нуани…
	— Е стар набански бог на морето. — Странгиард беше толкова развълнуван, че го прекъсна — нещо изумително за стеснителния архивар. — Разбира се — Каменната градина на Нуани — островите! Но какво означава останалото?
	Докато останалите спореха, Тиамак почувства прилив на гордост. Детето му беше посрещнато от старейшините с одобрение.


	— Не е достатъчно да отстояваме позициите си. — Херцог Исгримнур седеше на едно столче пред Джосуа. — Спечелил си важна победа, но тя нищо не значи за Елиас. След няколко месеца никой няма да си спомня за нея.
	Джосуа се намръщи.
	— Разбирам. Затова ще свикам съвета.
	Исгримнур поклати глава.
	— Това не е достатъчно, ще ме извиниш, че го казвам. Знаеш, че съм си безцеремонен.
	Принцът се усмихна.
	— Това ти е задачата, Исгримнур.
	— Тогава нека ти кажа това, което мисля. Трябват ни още победи, и то скоро. Ако не отблъснем Елиас, няма да има значение дали тази глупост за трите меча ще проработи, или не.
	— Наистина ли смяташ, че е глупост?
	— След всичко, което видях през последната година? Не, нищо не бих нарекъл глупост в тези времена — но това измества същността. Докато седим тук като котка на дърво, нямаме никаква възможност да се доберем до Блестящ гвоздей. — Херцогът изсумтя. — Ама че работа! Още не мога да свикна да мисля, че мечът на Джон всъщност е Минияр! Можеше да ми отрежеш главата с гъше перо, когато ми каза това.
	— Явно всички трябва да свикваме с изненади — каза сухо Джосуа. — Но какво предлагаш?
	— Набан — отсече Исгримнур без колебание. — Знам, че би трябвало да настоявам да побързаш да освободиш народа ми в Елвритшала. Но си прав в страховете си. Ако това, което чух, е вярно, половината от боеспособните мъже в Римърсгард са принудени да постъпят в армията на Скали. Ще е изнурителна борба, докато го победим. Мразя го до гадните черва, но съм последният, който би го нарекъл лесен противник.
	— Но ситите отидоха в Хернистир — подсети го Джосуа. — Чул си за това.
	— И какво значи то? Нищичко не мога да разбера от приказките на Саймън, а това белокосо ситско момиче никак не ми прилича на разузнавач, чиито сведения могат да се използват за планиране на цяла кампания. — Херцогът се смръщи. — Във всеки случай, ако ситите и хернистирците прогонят Скали — чудесно. Но това е моята страна, Джосуа… така че по-добре чуй какво ти казвам. — Той гневно размърда рошавите си вежди, като че ли самата мисъл за възможното несъгласие на принца поставяше под въпрос собствения му здрав разум.
	Принцът въздъхна.
	— Винаги те слушам, Исгримнур. Учил си ме на тактика още когато ме държеше на коленете си, не помниш ли?
	— Не съм чак толкова по-стар от теб, кутре такова — измърмори херцогът. — Ако не се държиш по-добре, ще те измъкна на снега и ще ти дам да разбереш.
	Джосуа се усмихна широко.
	— Мисля, че трябва да отложим това за друг път. Но колко е хубаво, че се върна, Исгримнур! — Изражението му стана по-сериозно. — Значи казваш Набан. Как?
	Исгримнур премести столчето си по-близо и понижи глас.
	— Посланието на Стреаве гласи, че времето е подходящо и че Бенигарис е много непопулярен. Слуховете за ролята му в смъртта на баща му са плъзнали навсякъде.
	— Войската му няма да дезертира поради слухове — каза Джосуа. — Не малко отцеубийци са управлявали в Набан, не забравяй. Трудно е да смаеш такива хора. Във всеки случай елитните офицери от армията са лоялни на рода Бенидривайн и ще се бият с всеки узурпатор — дори с Елиас, ако реши да приложи сила директно. И категорично няма да свалят Бенигарис заради мен. Сигурно си спомняш старата набанска поговорка — „По-добре наш кучи син, отколкото ваш светец“.
	Исгримнур се ухили лукаво.
	— Ама кой говори за убеждаване да свалят Бенигарис заради теб, принце? Милостиви Ейдон, те по-скоро ще оставят Несаланта да им води войската, отколкото теб.
	Джосуа раздразнено поклати глава.
	— Добре, кой тогава?
	— Камарис, дявол да те вземе! — За по-убедително Исгримнур се тупна с широката си длан по бедрото. — Той е законен наследник на херцогския престол — Леобардис стана херцог само защото Камарис изчезна и го смятаха за мъртъв!
	Принцът се вторачи в стария си приятел.
	— Но той е побъркан, Исгримнур! Или поне малоумен.
	— Те са приели страхлив отцеубиец. Защо да не предпочетат героичен глупак?
	Джосуа отново поклати глава, този път от учудване.
	— Смайваш ме, Исгримнур. Откъде ти хрумна подобна мисъл?
	Исгримнур се ухили свирепо.
	— Имах твърде много време да мисля, откакто открих Камарис в оная кръчма в Кванитупул. — Той прокара пръсти през брадата си. — Жалко, че Еолаир не е тук да види какъв кръшкач и интригант съм станал на стари години.
	Принцът се разсмя.
	— Е, не съм сигурен, че това ще проработи, но поне предизвиква размисъл. — Той стана и отиде до масата. — Искаш ли още вино?
	Исгримнур вдигна чашата си.
	— Мисленето е на първо място, но вече свършихме с него. Я налей.


	— Това е прайз’а — вечнозелената. — Адиту повдигна тънката лиана, за да покаже на Саймън бледосиния й цвят. — Дори когато я откъснеш, не вехне до края на сезона. Казват, че е донесена от Градината.
	— Някои от жените тук я носят в косите си.
	— Както и нашите хора — и мъже, и жени — отговори Адиту и го изгледа дяволито.
	— Здравейте! — извика някой. Саймън се обърна и видя Тиамак, вранския приятел на Мириамел. Дребосъкът изглеждаше извънредно развълнуван. — Принц Джосуа желае да дойдете, сър Сеоман, лейди Адиту. — Той понечи да се поклони, но беше прекалено изнервен, за да довърши поклона. — О, моля, побързайте!
	— Какво има? — попита Саймън. — Нещо лошо ли?
	— Мислим, че открихме нещо важно. — Вранът чак подскачаше от нетърпение. — В моя пергамент — моя!
	Саймън поклати глава.
	— Какъв пергамент?
	— Ще научите всичко. Елате в палатката на принц Джосуа! Моля ви! — Тиамак се обърна и припна към селището.
	Саймън се засмя.
	— Ама че странен човек! Все едно има пчела в гащите.
	Адиту внимателно върна лианата на мястото й и вдигна пръсти към носа си.
	— Тя ми напомня за къщата ми в Джао е-Тинукай’и. Всяка стая е пълна с цветя.
	— Помня.
	Тръгнаха към лагера. Слънцето днес грееше силно и макар че северният хоризонт беше покрит със сиви облаци, небето над тях беше синьо. Почти не беше останал сняг, освен в падините на склона, дълбоките места, където сянката се задържаше до късно през деня. Саймън се питаше къде ли е Мириамел. Бе тръгнал да я търси сутринта с надеждата да я убеди да се разходи с него, но я нямаше, палатката й беше празна. Херцогиня Гутрун му каза, че принцесата била излязла рано.
	Палатката на Джосуа беше пълна. До Тиамак стояха Гелое, отец Странгиард и Бинабик. Принцът седеше на стола си и разглеждаше отблизо един пергамент. Воршева шиеше нещо до другата стена. Адиту, след като кимна за поздрав на другите, остави Саймън и отиде при нея.
	Джосуа вдигна поглед от пергамента и каза:
	— А, добре, че дойде, Саймън. Надявам се, че ще можеш да ни помогнеш.
	— Как, принц Джосуа?
	— Първо трябва да чуеш какво открихме.
	Тиамак стеснително пристъпи малко напред.
	— Моля, принц Джосуа, може ли аз да разкажа какво стана?
	Джосуа се усмихна на врана и каза:
	— Когато дойдат Исгримнур и Мириамел.
	Саймън се премести до Бинабик, който говореше с Гелое, и възможно най-търпеливо ги заслуша да обсъждат руни и грешки при превода. Най-после херцогът на Елвритшала пристигна с принцесата. Късата й коса беше разрошена от вятъра, а на страните й имаше нежна руменина. Саймън не можеше да откъсне от нея поглед, пълен с ням копнеж.
	— Трябваше да сляза до половината на този проклет хълм, за да я намеря — изпъхтя Исгримнур. — Надявам се да си е заслужавало.
	— Можеше просто да ме повикаш и щях да дойда — каза меко Мириамел. — Нямаше нужда да се измъчваш толкова.
	— Не ми хареса къде си се покатерила. Беше ме страх да не те стресна.
	— А да видя огромен изпотен римър да се търкаля надолу по хълма нямаше ли да ме стресне?
	— Моля! — Гласът на Джосуа беше малко напрегнат. — Не е време да се закачате. Заслужава си, Исгримнур — или поне така се надявам. — Той се обърна към врана и му подаде пергамента. — Обясни на новодошлите, Тиамак, ако обичаш.
	Със светнали очи, кльощавият вран бързо описа как е придобил пергамента, после им показа древните руни, преди да го прочете на глас:
P>
	„…Доведете от Скалистата градина на Нуани
	слепеца, който може да вижда,
	открийте Меча избавител на Розата
	при основата на Римърското велико дърво,
	намерете Повика, чието низко въжделение
	изрича името на Носителя
	в кораб по най-плиткото море —
	когато острие, Повик и мъж
	застанат до дясната ръка на принца,
	тогава Затворените отново ще бъдат свободни…“
P$
	Като свърши, той се огледа.
	— Ние… — Той се поколеба. — Ние… Носителите на свитъка… обсъдихме това и какво би могло да означава. Ако други думи на Нисес са важни за нашите цели, изглежда вероятно, че и тези биха могли да са.
	— Но какво значи това? — попита Исгримнур. — Четох го вече и не можах да разбера нито дума.
	— Ти нямаш предимствата, които имат някои други — каза Бинабик. — Саймън, аз и още някои вече се сблъсквахме с част от тази загадка. — Тролът се обърна към Саймън. — Ти разбра ли?
	Саймън мислеше напрегнато.
	— Дървото на Римъра — Дървото на Удун! — Той погледна Мириамел не без гордост. — Там намерихме меча Трън!
	Бинабик кимна. Палатката притихна.
	— Да — мечът, който освобождава Розата, беше намерен там — каза тролът. — Мечът на Камарис, наречен Трън.
	— Ебека, жената на Джон. — Исгримнур се задъхваше. — Розата на Хернисадарк. — Той дръпна брадата си. — Разбира се! — каза той на Джосуа. — Нали Камарис беше рицар на майка ти!
	— Тоест виждаме, че стихът разказва отчасти за Трън — съгласи се Бинабик.
	— Но останалото — каза Тиамак, — ние смятаме, че знаем, но не сме сигурни.
	Гелое се наведе напред.
	— Изглежда възможно, че ако стихът говори за Трън, може да говори и за самия Камарис. „Слепецът, който може да вижда“ със сигурност може да се отнася за човек, сляп към миналото си, дори към собственото си име, въпреки че вижда не по-зле от всички.
	— Даже по-добре — каза тихо Мириамел.
	— Това изглежда правилно. — Исгримнур замислено сви вежди. — Не знам как подобно нещо може да е написано в една стара книга преди стотици години, но изглежда вярно.
	— Тогава какво ни предлага то? — попита Джосуа. — В тази част за Повика и последния ред за Затворените, които отново ще са свободни.
	Последва мълчание.
	Саймън се прокашля.
	— Е, може би е глупаво…
	— Говори, Саймън — подкани го Бинабик.
	— Щом едната част е за Камарис и меча му, може би другите части са за други негови приключения и места, където е бил.
	Джосуа се усмихна.
	— Това съвсем не е глупаво, Саймън. И ние смятаме така. И дори мислим, че знаем, какво може да означава Повикът.
	Адиту внезапно се разсмя — ясни, мелодични трели, като падаща вода.
	— Значи наистина не си забравил да им го дадеш, Сеоман. Страхувах се, че може да забравиш. Беше много уморен и тъжен, когато се разделихме.
	— Да им го дам? — попита Саймън смутен. — Какво?… — Той внезапно спря. — За рога ли говориш!
	— Да, рогът — възкликна Джосуа. — Подаръкът на Амерасу, подаръкът, за който не се сетихме за какво служи.
	— Но как се връзва това с името на Носителя? — попита Саймън.
	— То беше под носа ни, така да се каже — поясни Тиамак. — Когато Исгримнур намерил Камарис в хана на Кванитупул, го наричали Цалио — това значи „викам“ или „зова“ на пердруински. Знаменитият рог на Камарис се е казвал „Селиан“, което означава същото на набански.
	Адиту стана, плавно като излитащ сокол.
	— Той бе наричан Селиан само от смъртните. Името му е много по-старо — истинското, името на Създаването. Рогът, който ви изпрати Амерасу, е принадлежал на ситите много преди Камарис да го надуе в боя. Нарича се Ти-туно.
	— Но как е попаднал в ръцете на Камарис? — попита Мириамел. — И щом е бил негов, как ситите са си го взели обратно?
	— На първата част от въпроса ти мога лесно да отговоря — каза Адиту. — Ти-туно е направен от зъба на Дракона Хидохебхи, черния червей, убит от Хакатри и Инелуки. Когато принц Синах, смъртният хернистирец, ни се притекъл на помощ преди битката в Ач Самрат, Ию’унигато от Дома на Годишния танц му го дал в знак на признателност, като подарък на приятел.
	Адиту млъкна и Бинабик я погледна за позволение да продължи. Тя кимна и той заговори:
	— Много столетия след падането на Асу’а, когато Джон дошъл на власт в Еркинланд, можел да направи хернистирците свои васали. Но не го направил и от благодарност крал Литин му изпратил рога Ти-туно като част от зестрата на Ебека. Камарис я охранявал през това пътуване и я довел невредима в Еркинланд. Джон толкова се възхитил от хернистирската си годеница, че дал рога на Камарис за спомен от деня на пристигането й в Хейхолт. — Той махна с ръка — широк жест, сякаш рисуваше картина, на която искаше всички да се възхитят. — Колкото до връщането му при Амерасу и ситите — е, това вероятно е история, която може да ни разкаже самият Камарис. Но рогът е донесен оттам: от „кораба по най-плиткото море“.
	— Не разбирам — каза Исгримнур.
	Адиту се усмихна.
	— Джао е-Тинукай’и означава „Кораб сред океана от дървета“. Трудно е да си представиш по-плитък океан от такъв, в който изобщо няма вода.
	Саймън се смущаваше все повече от потока думи и променливата върволица оратори.
	— Какво искаш да кажеш с това, че Камарис може да ни разкаже историята, Бинабик? Нали Камарис не може да говори — нали е ням, побъркан или омагьосан.
	— Може би и трите — отговори тролът. — Но може би също е вярно, че краят на стиховете ни говори за самия Камарис — че когато тези неща се съберат, ще бъде освободен от своеобразния плен, в който се намира. Надяваме се, че ще си възвърне разума.
	Всички замълчаха.
	— Разбира се — добави най-после Джосуа, — все още съществува проблемът как всичко това ще се осъществи, ако повярваме на края. — Той протегна ръцете си — лявата с оковата на Елиас все още стегната на китката, и дясната, завършваща с покрит с кожа чукан. — Както виждате, единственото нещо, което принцът си няма, е дясна ръка. — Той се усмихна криво. — Но се надяваме, че това не бива да се приема буквално. Може би просто да се съединят трите неща в мое присъствие ще свърши работа.
	— Аз вече се опитах да покажа на Камарис Трън — обади се Исгримнур. — Помислих си, че това може да размърда съзнанието му, нали разбирате. Но той се държеше така, сякаш мечът е отровна змия. Дръпна се и избяга. — Той замълча. — Но може би когато всичко се събере, рогът и останалото, може би тогава…
	— Е? Ами защо не опитаме?
	— Защото не можем — каза Джосуа мрачно. — Изгубили сме рога.
	— Какво?! — Саймън погледна принца, за да провери дали не се шегува. — Как е възможно?
	— Изчезна някак по време на боя с Фенгболд — каза Джосуа. — Това е една от причините, поради които те повиках, Саймън. Помислих си, че може би си го взел, за да го запазиш.
	Саймън поклати глава.
	— Радвах се да се освободя от него, принц Джосуа. Толкова ме беше страх, че съм обрекъл всички ни, като забравих да ти го дам. Не, не съм го виждал.
	И никой друг не знаеше нищо.
	— Така — каза най-после Джосуа. — Трябва да го търсим, но спокойно. Ако сред нас има предател или просто крадец, не трябва да му даваме да разбере, че рогът е нещо важно, иначе никога няма да си го върнем.
	Адиту отново се засмя. Този път това изглеждаше смайващо неуместно.
	— Съжалявам — каза тя, — но това е нещо, което никой Зида’я няма да повярва. Да се загуби Ти-туно!
	— Не е смешно — изръмжа Саймън. — Освен това не можеш ли да използваш някаква магия и да откриеш къде е?
	Адиту поклати глава.
	— Нещата не стават така, Сеоман. Вече се опитах да ти го обясня. И извинете, че се засмях. Ще ви помогна да го потърсите.
	Не изглеждаше да съжалява много, поне според Саймън. Но щом той не можеше да разбере смъртните жени, как би могъл да се надява, че и след хиляда години би могъл да разбере ситските?
	Всички бавно се изнизаха от палатката на Джосуа, като тихо си говореха. Саймън изчака Мириамел и когато тя се появи, изтича до нея.
	— Значи се канят да върнат паметта на Камарис. — Мириамел изглеждаше разсеяна и уморена, сякаш не беше спала предишната нощ.
	— Ако успеем да намерим рога, ще опитаме. — Саймън тайно се радваше, че Мириамел бе видяла колко е важен в съвещанията на принц Джосуа.
	Мириамел го погледна с укор.
	— Ами ако той не иска да си върне паметта? Ако е щастлив така за пръв път в живота си?
	Саймън се слиса. Не можеше да намери отговор. Вървяха през селището в мълчание, после Мириамел му каза „довиждане“ и отиде да се разхожда сама. Дали и тя нямаше спомени, които би искала да забрави?


	Мириамел намери Джосуа в градината до Дома на раздялата. Принцът гледаше небето и облаците, които се влачеха на дълги ленти като разкъсани чаршафи.
	— Чичо Джосуа!
	Той се обърна.
	— О, Мириамел! Какво има?
	— Обичаш да идваш тук, нали?
	— Мисля, че да. — Той бавно кимна. — Това е място за размишления. Много се тревожа за Воршева, за детето ни и в какъв свят ще живее то.
	— И ти липсва Деорнот.
	Джосуа отново обърна поглед към осеяното с облаци небе.
	— Липсва ми, да. Но по-важното е, че искам да направя така, че жертвата му да не е напразна. Ако победата ни над Фенгболд означава нещо, ще ми е по-лесно да живея след смъртта му. — Принцът въздъхна. — Той беше много млад, поне в сравнение с мен — не беше видял и трийсет лета.
	Мириамел дълго гледа чичо си, после каза:
	— Искам да те помоля за една услуга.
	Той посочи една от изронените от времето скамейки.
	— Моля. Искай каквото пожелаеш.
	Тя дълбоко пое дъх.
	— Когато ти… Когато отидем в Хейхолт, искам да говоря с баща си.
	Джосуа наведе глава настрани и вдигна вежди така, че високото му гладко чело се набръчка.
	— Какво имаш предвид, Мириамел?
	— Ще има време преди всякаква последна обсада да поговорите с него — каза тя бързо, сякаш изричаше думи, които е репетирала. — Трябва да има, колкото и кървав да е боят. Той ти е брат и ти ще говориш с него. Аз искам да присъствам.
	Джосуа се двоумеше.
	— Не съм сигурен, че това е много умно…
	— И — продължи Мириамел, решена да каже всичко, което беше намислила — искам да говоря с него насаме.
	— Насаме? — Принцът поклати глава изненадано. — Мириамел, това не е възможно! Ако сме в състояние да обсадим Хейхолт, баща ти ще е отчаян. Как мога да те оставя сама при него — все едно те давам за заложница!
	— Това не е важно — каза тя упорито. — Аз трябва да говоря с него, чичо Джосуа. Трябва!
	Той понечи да й отговори остро, но се отказа.
	— А защо трябва, Мириамел?
	— Не мога да ти кажа. Но трябва. Това може да направи нещата различни — много различни!
	— Тогава трябва да ми кажеш, племеннице. Защото ако не ми кажеш, отговорът ми може да бъде само „не“. Не мога да те оставя сама при баща ти.
	Сълзи блеснаха в очите на Мириамел и тя сърдито ги избърса.
	— Ти не разбираш. Това е нещо, което мога да кажа само на него. И трябва! Моля те, чичо, моля те!
	Някаква отдавнашна болка се прокрадна в чертите му.
	— Знам, че не си лекомислена, Мириамел. Но животът на стотици, може би хиляди хора, не може да не натежи повече от твоите решения. Щом не можеш да ми кажеш това, което смяташ за толкова важно — и вярвам, че наистина така го чувстваш — то и аз категорично не мога да ти позволя да рискуваш живота си и може би живота на много други.
	Тя го гледаше напрегнато. После сълзите й пресъхнаха и отстъпиха място на студена, безстрастна маска.
	— Моля те, размисли пак, Джосуа. — Тя махна към могилата на Деорнот. Няколко стръка трева вече растяха между камъните. — Помни приятеля си, чичо, и многото неща, които си искал да му кажеш.
	Той отчаяно поклати глава. Слънцето показа, че кафявата му коса е започнала да оредява на темето.
	— В името на Ейдон, не мога да ти разреша това, Мириамел. Сърди ми се, щом трябва, но сигурно разбираш, че нямам друг избор. — И неговият глас стана малко по-хладен. — Когато баща ти най-после падне, ще направя всичко възможно да не пострада. Ако е по силите ми, ще имаш възможност да поговориш с него. Това е най-многото, което мога да ти обещая.
	— Тогава ще е твърде късно. — Тя стана от пейката и бързо закрачи през градината.
	Джосуа я гледаше как се отдалечава; после, неподвижен като вкопан в земята, загледа едно врабче, което изпърха и кацна на могилката от камъни. След няколко подскачания и серия писукания то пак изпърха и отлетя. Джосуа отново вдигна поглед към пълзящите облаци.


	— Саймън!
	Саймън се обърна. Сангфугол бързаше по влажната трева.
	— Саймън, може ли да говоря с теб? — Арфистът спря, дишаше тежко. Косата му беше разчорлена и беше облечен небрежно, нещо твърде необичайно за него. Дори в дните на изгнание Саймън никога не го беше виждал толкова занемарен.
	— Разбира се.
	— Не тук. — Сангфугол се огледа крадешком, макар че наоколо нямаше никого. — Някъде, където няма да ни подслушват. В твоята палатка?
	Саймън кимна озадачено и каза:
	— Щом искаш…
	В палатката на Саймън намериха Бинабик, който тъкмо се готвеше да излезе. Докато си обуваше ботушите, тролът дружелюбно бърбореше за изчезналия рог — търсенето му беше в ход от три дни и беше все още неуспешно — и за други неща. Сангфугол съвсем видимо нямаше търпение той да излезе — нещо, което Бинабик не можеше да не забележи, така че набързо прекрати разговора и каза, че отива при Гелое и другите.
	Щом тролът излезе, Сангфугол въздъхна облекчено и седна на пода на палатката, без да обръща внимание на калта. Саймън се разтревожи. Нещо наистина не беше наред.
	— Какво има? — попита той.
	Арфистът зашепна почти конспиративно:
	— Бинабик казва, че те все още търсят онзи рог. Джосуа явно много го иска.
	Саймън сви рамене.
	— Никой не знае дали от него ще има някаква полза. Той е за Камарис. Надяват се, че някак си ще му върне разума.
	— Това е безсмислица. — Арфистът поклати глава. — Как може един рог да направи това?
	— Не знам — каза Саймън нетърпеливо. — Та какво беше толкова важното, за което искаше да говорим?
	— Мисля, че когато открият крадеца, принцът ще се разсърди много.
	— Сигурен съм, че ще го обесят пред Дома на раздялата — каза раздразнено Саймън и млъкна, като видя ужаса на лицето на Сангфугол. — Какво има? Милостиви Ейдон, Сангфугол, ти ли си го откраднал?
	— Не, не! — почти изпищя арфистът. — Не съм, кълна се!
	Саймън го гледаше втренчено.
	— Но — каза Сангфугол най-после, гласът му трепереше от срам, — знам къде е.
	— Какво?! Къде е?
	— В палатката ми. — Арфистът го каза с обречения глас на осъден мъченик, който прощава на палачите си.
	— Как е възможно? Защо е в палатката ти? И не си го вземал?
	— В името на Ейдон, Саймън, кълна се, че не съм. Намерих го в нещата на Таусър, след като умря. Аз… Аз обичах този старец, Саймън. Посвоему. Знам, че беше пияница и че понякога приказвах, сякаш исках да му разбия главата. Но той беше добър към мен, когато бях млад… и, дявол да го вземе, липсва ми.
	Въпреки тъгата в думите на арфиста Саймън отново губеше търпение.
	— Но защо си го задържал? Защо не си казал на никого?
	— Просто исках да имам нещо от него, Саймън. — Сангфугол беше засрамен и печален като мокра котка. — Погребах втората си лютня с него. Помислих си, че не би имал нищо против… Мислех, че рогът е негов! — Той посегна да сграбчи китката на Саймън, после дръпна ръката си. — И когато разбрах за какво е цялата тази суетня и търсене, се уплаших да призная, че е у мен. Щеше да изглежда, че съм крадял от Таусър, докато беше жив. Никога не бих направил това, Саймън!
	Моментният гняв на Саймън се изпари. Арфистът като че ли всеки момент щеше да се разплаче.
	— Трябваше да кажеш — въздъхна Саймън. — Никой нямаше да си помисли лошо за теб. Сега по-добре да кажем на Джосуа.
	— О, не! Той ще се вбеси! Не, Саймън — защо просто да не ти го дам и после да кажеш, че си го намерил? Ще бъдеш герой!
	Саймън помисли малко и каза:
	— Не. Първо, ще трябва да излъжа принц Джосуа къде съм го намерил. Какво ще стане, ако назова място, което някой вече е претърсвал? Ще изглежда, сякаш аз съм го откраднал. — Той поклати глава. Не той беше направил глупава грешка и нищо не го принуждаваше да поема вината. — Във всеки случай, Сангфугол, няма да е толкова лошо, колкото си мислиш. Ще дойда с теб. Джосуа не е такъв — познаваш го.
	— Веднъж ми каза, че ако още един път изпея „Жената от Набан“, ще ми отреже главата. — Сангфугол, след като най-големият му страх бе преминал, беше опасно близко до цупене.
	— И щеше да си си го заслужил — отвърна Саймън. — Тази песен омръзна на всички. — Той стана и протегна ръка на арфиста. — Хайде, ставай и да вървим при принца. Ако не беше мълчал толкова дълго, щеше да е по-лесно.
	Сангфугол отчаяно поклати глава.
	— Изглеждаше ми най-лесно просто да не казвам нищо. Все си мислех, че мога да го оставя някъде, където да го намерят, но после се изплаших, че някой може да ме хване точно тогава, дори ако го направя посред нощ. — Той дълбоко пое дъх. — Не съм спал последните две нощи от тревога.
	— Е, ще ти олекне, след като кажеш на Джосуа. Хайде, ставай.
	Когато излязоха от палатката, арфистът примижа срещу слънцето, после сбърчи нос и се усмихна, сякаш подушваше възможно избавление в сутрешния въздух.
	— Благодаря ти, Саймън — каза той. — Ти си добър приятел.
	Саймън изпръхтя насмешливо и го потупа по рамото.
	— Хайде да му кажем сега, веднага след като е закусил. Аз винаги съм в по-добро настроение, когато току-що съм се нахранил — може и при принцовете да е така.


	Събраха се в Дома на раздялата след като обядваха. Джосуа тържествено застана до каменния олтар, на който лежеше Трън.
	Слънчевата светлина струеше през вратата, но не достигаше до най-далечните ъгълчета на залата. Самата зала приличаше на някакъв параклис и Саймън се питаше, дали няма да видят чудо. Ако можеха да възстановят Камарис с разума и спомените на човек, изчезнал от четиридесет години от света, нямаше ли това да е нещо като възкресяване на мъртвец?
	Спомни си думите на Мириамел и потрепери. Може би това наистина не беше редно. Може би Камарис наистина трябваше да бъде оставен на мира.
	Джосуа въртеше рога от драконов зъб в ръцете си. Когато му го занесоха, той не се разсърди толкова, колкото беше очаквал Сангфугол, по-скоро беше озадачен защо ли Таусър е взел рога и го е скрил. Беше дори толкова великодушен, че след като раздразнението му премина, покани Сангфугол да остане и да види какво ще се случи. Но арфистът не искаше вече да има нищо общо с рога и отиде да спи — нали не беше мигвал от три дни.
	Влезе Исгримнур — водеше Камарис. Старецът, облечен в нови дрехи, се огледа подозрително, сякаш искаше да определи що за капан са му приготвили. Приличаше на човек, доведен да отговаря за някакво престъпление. Всички в залата поглъщаха лицето му с очи, сякаш искаха да го запомнят. Камарис изглеждаше изплашен не на шега.
	Мириамел беше казала, че старецът служел като портиер и общ работник в един хан в Кванитупул и там не се отнасяли добре към него, спомни си Саймън. Може би си мислеше, че ще го наказват за нещо. Наистина, ако се съдеше по нервните му коси погледи, Камарис би предпочел да бъде навсякъде, но не тук.
	— Ето, сър Камарис. — Джосуа вдигна Трън от олтара — по лекотата, с която го направи, той трябва да беше лек като пръчица; като си спомни променливия характер на меча, Саймън се запита какво ли може да означава това. Някога беше смятал, че мечът си има собствена воля, че помага само когато се отива където той иска и се прави каквото той желае. Каква беше целта му сега? Да се върне при предишния си господар?
	Принц Джосуа подаде на Камарис меча с дръжката към него, но старецът не го взе.
	— Моля, сър Камарис, това е Трън. Той беше твой, и още е.
	Изражението на стареца стана дори още по-безнадеждно. Той отстъпи назад и вдигна ръце, сякаш за да отблъсне нападение. Исгримнур го хвана за лакътя и го успокои.
	— Вземи го — промълви херцогът. — Той е твой, Камарис.
	— Слудиг — повика принцът, — при теб ли е коланът на меча?
	Римърсгардецът пристъпи напред и протегна колана, на който висеше калъф от черна кожа, украсена със сребро. С помощта на Исгримнур той го закопча на кръста на Камарис. Старецът не се съпротиви. Фактически, помисли си Саймън, със същия успех той можеше да бъде превърнат в камък. Когато свършиха, Джосуа внимателно пъхна Трън в ножницата.
	— Сега рогът — каза Джосуа и Фреозел му подаде древния рог. Джосуа надяна портупея през главата на Камарис, така че рогът увисна до дясната му ръка, после отстъпи назад. Дългият меч сякаш беше направен за високия си притежател. Сноп слънчева светлина от вратата проблесна в бялата коса на рицаря. В това имаше някаква неоспорима правилност: всеки в залата можеше да я съзре. Всеки, освен самия старец.
	— Той не прави нищо — прошепна Слудиг на Исгримнур. Саймън имаше чувството, че присъства на религиозна служба — но сега му се струваше, че клисарят е пропуснал да извади ковчежето с мощите или свещеникът е забравил част от мансата. Всички бяха потънали в неловко мълчание.
	— Може би трябва да прочетем стиха? — предложи Бинабик.
	— Да — кимна Джосуа. — Прочети го.
	Вместо това Бинабик избута напред Тиамак. Вранът държеше пергамента в треперещите си ръце и със също така нестабилен глас зачете стиховете на Нисес.
	— … когато острие, повик и мъж — довърши той с по-твърд тон — с всеки ред смелостта му се възвръщаше:
P>
	застанат до дясната ръка на принца,
	тогава Затворените отново ще бъдат свободни…
P$
	Тиамак млъкна и вдигна очи. Камарис го гледаше малко обидено и с недоумение, все едно зачуден защо спътникът му от много седмици прави такова необяснимо нещо с него. Старият рицар приличаше на куче, от което почтеният му досега господар очаква да изпълни недостоен трик.
	Нищо не се промени. В залата се понесе разочарован шепот.
	— Може би правим някаква грешка — каза бавно Бинабик. — Ще трябва да се заемем с още проучване.
	— Не. — Гласът на Джосуа беше дрезгав. — Не вярвам в това.
	Той пристъпи към Камарис и вдигна рога пред очите на стареца. — Не познаваш ли това? Това е Селиан! Неговият зов всяваше страх в сърцата на враговете на баща ми! Надуй го, Камарис! — Той го поднесе към устните на стареца. — Ние се нуждаем от твоето завръщане!
	С вид на преследван, почти ужасен, Камарис отблъсна Джосуа. Силата на стареца беше толкова неочаквана, че принцът се препъна и щеше да падне, ако не го бе подхванал Исгримнур. Слудиг изръмжа и пристъпи към стареца, сякаш се канеше да го удари.
	— Остави го, Слудиг! — сопна се Джосуа. — Ако някой тук не е на мястото си, това съм аз. Какво право имам да смущавам един слабоумен старец? — Джосуа стисна юмрук и се вторачи в каменните плочи. — Може би трябва да го оставим на мира. Той е приключил с битките си — ние трябва да водим нашите и да го оставим да си почине.
	— Той никога не е загърбвал бой, Джосуа — каза Исгримнур. — Не забравяй, че го познавах. Той винаги правеше това, което беше правилно, което беше… необходимо. Не се предавай толкова лесно.
	Джосуа вдигна поглед към лицето на стареца.
	— Добре, Камарис, ела с мен. — Той внимателно го подхвана за лакътя. — Ела с мен — повтори той, после се обърна и поведе покорния рицар към вратата, която водеше в градината зад залата.
	Навън следобедът ставаше все по-студен. Ръмеше лек дъжд и мъглица потъмняваше древните стени и каменни скамейки. Останалите от групата се струпаха на вратата, несигурни за намеренията на принца.
	Джосуа отведе стареца до грамадата, отбелязваща гроба на Деорнот, вдигна ръката му и я сложи върху камъните, след това притисна своята върху неговата.
	— Сър Камарис — каза той бавно, — моля те, чуй ме. Страната, която баща ми покори, редът, който създадохте ти и крал Джон, е разкъсан от война и магии. Всичко, за което си се трудил през живота си, е застрашено и ако този път се провалим, боя се, че възстановяване няма да има.
	— Под тези камъни е погребан мой приятел — продължи принцът. — Беше рицар като теб. Сър Деорнот никога не те беше виждал, но песните за теб, които беше слушал в детството си, го доведоха при мен. — „Направи ме рицар, Джосуа — каза ми той в деня, когато го видях за пръв път. — Искам да служа като Камарис. Искам да бъда твое и на Бога оръдие за напредъка на нашия народ и страната ни“.
	— Така каза той, Камарис. — Джосуа внезапно се разсмя. — Той беше глупак, свят глупак. И откри, разбира се, че понякога страната и народът не заслужават да ги спасяваш. Но беше дал обет пред Бога, че ще върши праведни дела, и проживя всичките си дни в усилия да се придържа към това обещание.
	Гласът на Джосуа се повиши. Беше открил някакъв извор на чувства в себе си; думите бликаха неудържимо, силни и спонтанни.
	— Той умря, защитавайки това място — единствен бой, единствена схватка отне живота му, но все пак без него шансът за голямата победа щеше да бъде изгубен отдавна. Той умря, както и живя, като се опитваше да надхвърли човешките възможности, обвиняваше се, когато не успяваше, после се надигаше и опитваше отново. Той загина за своята страна, същата, за която си се бил и ти, за реда, който ти си се борил да създадеш, ред, при който слабите да могат да живеят в мир, защитавани от онези, които използват сила, за да налагат волята си над другите. — Принцът се наведе към лицето на Камарис и улови изпълнения с нежелание поглед на стареца. — Нима смъртта му не значи нищо? Защото ако не спечелим тази борба, ще има прекалено много гробове, за да може този единствен да има значение, и няма да има кой да оплаква хора като Деорнот.
	Пръстите на Джосуа стиснаха по-силно ръката на рицаря.
	— Върни се при нас, Камарис. Моля те. Не позволявай тази смърт да бъде безсмислена. Спомни си за битките от своето време, битки, в които знам, че би предпочел да не участваш, но си го правил, защото са се водили за справедлива и честна кауза. Трябва ли и всички тези страдания да се окажат безсмислени? Това е последният ни шанс! След нас настъпва мрак.
	Принцът внезапно пусна ръката на стареца и се обърна. Очите му блестяха. Саймън, който гледаше от вратата, усети, че сърцето му се свива.
	Камарис все още стоеше замръзнал, с ръка върху гроба на Деорнот. Най-после се обърна, погледна към колана си, после бавно вдигна рога и дълго го гледа, сякаш беше нещо, никога невиждано по зелената земя. Затвори очи, внимателно го вдигна към устните си с разтреперана ръка и го наду.
	Рогът зазвуча. Първата му слаба нота се уплътни и укрепна, ставаше все по-силна и по-силна, докато не разтърси самия въздух — призив, в който сякаш имаше звън на стомана и тътен на подкови. Камарис, със стиснати очи, дълбоко пое дъх и засвири отново, този път още по-силно. Пронизителният зов се понесе над хълма, прокънтя в долината — ехото многократно го повтаряше — и сякаш след безкрайно дълго време заглъхна в далечината.
	Саймън бе запушил ушите си с ръце. Много други бяха направили същото.
	Камарис гледаше рога. После вдигна очи към онези, които го наблюдаваха. Нещо се беше променило. Очите му бяха станали някак по-дълбоки, по-тъжни. В тях имаше проблясък на съзнание, който липсваше преди. Устните му мърдаха, стремяха се да заговорят, но от тях не излизаше друг звук освен стържещ шепот. Камарис погледна надолу към дръжката на Трън, измъкна го от ножницата с бавни и отработени движения и го вдигна пред себе си — блещукаща черна линия, която сякаш срязваше на две светлината на отиващия си следобед. Капчици от ръмящия дъжд се събираха по острието.
	— Аз… трябваше… да знам… че моите… страдания… още не са… свършили… че вината ми не е простена. — Гласът му беше мъчително сух и дрезгав, думите му — странно тържествени. — О, мой Боже, мой любящ и ужасен Боже, смирен съм пред Теб. Ще понеса наказанието си.
	Старецът падна на колене пред смаяната група. Дълго не каза нищо, но като че ли се молеше. Сълзи се търкаляха по бузите му, сливаха се с капчиците дъжд и лицето му блестеше под залязващото слънце. Най-после Камарис се изправи и позволи на Исгримнур и Джосуа да го отведат.
	Някой дръпна Саймън за ръката. Той погледна надолу. Малките пръсти на Бинабик бяха хванали ръкава му. Очите на трола горяха.
	— Знаеш ли, Саймън, всички бяхме забравили това. Хората на сър Деорнот, войниците от Наглимунд, знаеш ли как го наричаха? „Дясната ръка на принца“. И дори Джосуа не си спомни. Аз все мисля. Късмет… или нещо друго, приятелю Саймън. — Дребосъкът отново стисна ръката на Саймън, след това забърза след принца.
	Поразен, Саймън се обърна след Камарис. Мириамел — стоеше до вратата — му хвърли гневен поглед, който сякаш казваше: „И ти си виновен за това“.
	После принцесата се обърна и последва Камарис и другите към Дома на раздялата. Саймън остана сам под дъжда.


>>	24. Небе, пълно със зверове

	Четиримата силни мъже, изпотени въпреки хладния нощен ветрец и запъхтени от усилията да изкачат покритата носилка по тясното стълбище, внимателно свалиха стола и го понесоха към центъра на градината върху покрива. Мъжът на стола беше така увит в кожи и дрехи, като че ли нарочно се бяха стремили да го направят неузнаваем, но високата, елегантно облечена жена незабавно стана от собствения си стол и тръгна към него.
	— Граф Стреаве! — възкликна овдовялата херцогиня. — Толкова се радвам, че успя да дойдеш. И то в такава студена вечер.
	— Несаланта, мила! Само покана от теб можеше да ме измъкне навън в такова отвратително време. — Графът хвана ръката й и я привлече към устните си. — Прости ми, че съм толкова нелюбезен и оставам седнал.
	— Глупости! — Несаланта щракна с пръсти на носачите да пренесат стола му по-близо до нейния и седна. Като че ли малко се затопля. Все пак ти си бижу, просто безценно бижу, щом дойде тази вечер.
	— Удоволствието от твоята компания, скъпа лейди… — Стреаве се закашля в кърпата си.
	— Ще видиш, че си е струвало, обещавам. — Тя царствено махна към обсипаното със звезди небе, сякаш самата тя бе му заповядала да се простре над тях. — Погледни! Няма да съжаляваш, че си дошъл! Ксанасавин е наистина невероятен.
	— Господарката е твърде любезна — каза един глас откъм стълбището. Граф Стреаве, донякъде ограничен в движенията си, неловко извъртя глава, за да види говорещия.
	Човекът на входа на покривната градина беше висок и мършав, с дълги пръсти, събрани сякаш в молитва. Имаше дълга къдрава черна брада, прошарена със сиво. Дрехите му бяха тъмни и обшити със звездните символи на Набан. Той мина покрай редиците дръвчета в саксии и сандъчетата с цветя и трева и сгъна дългите си крака, за да коленичи пред овдовялата херцогиня.
	— Господарке, получих повикването ти с голяма радост. Винаги е удоволствие да ти бъда в услуга. — Той се обърна към Стреаве. — Херцогиня Несаланта щеше да бъде знаменит астролог, ако не бяха по-големите й задължения към Набан. Тя е жена със силна интуиция.
	Пердруинският граф се усмихна.
	— Това е всеизвестно.
	Нещо в тона му накара херцогинята да се поколебае за миг, преди да заговори.
	— Ксанасавин е прекалено любезен. Аз само изучих някои елементарни неща. — И с престорена скромност кръстоса ръце на гърдите си.
	— Ах, но ако беше възможно да чиракувате при мен — каза Ксанасавин, — тайните, които бихме могли да разгадаем, херцогиньо… — Гласът му беше дълбок и внушителен. — Желаете ли да започна, господарке?
	Несаланта, която се бе загледала в движението на устните му, трепна, като че ли внезапно събудена от сън.
	— А, не, Ксанасавин, не още. Трябва да изчакаме големия ми син.
	Стреаве я погледна с истински интерес.
	— Не знаех, че Бенигарис е привърженик на звездните тайни.
	— Интересува се — каза Несаланта предпазливо. — Той е… — Тя вдигна поглед. — А, ето го!
	Бенигарис тъкмо излизаше на покрива. Двама стражи с герба на синьото рибарче го следваха на няколко крачки. Новият херцог на Набан започваше леко да дебелее в кръста, но все още беше висок и широкоплещест. Мустаците му бяха толкова големи, че скриваха устата му.
	— Здравей, майко! — каза той грубовато, когато стигна до малката група, после се обърна към графа.
	— Стреаве! Липсваше ми на вечерята вчера.
	Графът вдигна кърпата до устните си и се закашля.
	— Моите извинения, драги Бенигарис. Здравето ми, нали знаеш. Понякога ми е твърде трудно да изляза от стаята си дори заради гостоприемство толкова славно като това на Санселан Махистревис.
	— Е, тогава може би не би трябвало да си тук на този мразовит покрив — изсумтя Бенигарис и се обърна към Несаланта. — Какво правим тук, майко?
	Овдовялата херцогиня се нацупи като момиченце.
	— Ами ти прекрасно знаеш какво правим тук. Това е много благоприятна нощ да се чете по звездите и Ксанасавин ще ни каже какво ще ни донесе следващата година.
	— Стига да желаете, ваша светлост. — Ксанасавин се поклони на херцога.
	— И аз мога да ви кажа какво ще донесе следващата година — изръмжа Бенигарис. — Неприятности и още неприятности. Накъдето и да се обърна — все проблеми. — Той погледна Стреаве. — Знаеш как е. Те искат хляб, селяните де, но ако им го дам, веднага искат още. Опитах се да докарам някои от онези блатни хора, за да помагат в работата на нивите — пръснах много войници в граничните схватки с тритингските диваци и сега всички барони пищят, че селяните им са мобилизирани и нивите им пустеят — но проклетите кафяви дребосъци не дойдоха! Какво да направя, да пратя отряди в онези прокълнати блата ли? По-добре да мина без тях!
	— Добре познавам бремето на властта — каза Стреаве съчувствено. — Казват, че проявяваш истински героизъм в това трудно време.
	Бенигарес се усмихна доволно и продължи:
	— А и онези проклети, проклети, трижди проклети Огнени танцьори, които се самозапалват и хвърлят в ужас обикновените хора. — Изражението му помрачня. — Не трябваше за нищо на света да се доверявам на Приратес…
	— Съжалявам, Бенигарис — каза Стреаве. — Не те чух добре. Старите ми уши, нали знаеш. Приратес ли каза?
	Херцогът на Набан погледна графа и присви очи.
	— Няма значение. Както и да е, беше мръсна година и се съмнявам, че следващата ще е по-добра. — Кисела усмивка размърда мустаците му. — Освен ако не убедя някои от смутителите тук в Набан да станат Огнени танцьори. Тук има доста, за които ми се струва, че биха изглеждали много добре в пламъци.
	Стреаве се разсмя, после се затресе в пристъп на суха кашлица.
	— Много добре, Бенигарис, много добре.
	— Стига с това — каза Несаланта кисело. — Мисля, че грешиш, Бенигарис — годината ще е великолепна. При това няма нужда да се предполага. Ксанасавин ще ти каже всичко, което искаш да знаеш.
	— Аз съм само смирен наблюдател на звездните рисунки, херцогиньо — каза астрологът. — Но ще направя всичко възможно…
	— И ако не предложиш нещо по-добро от годината, през която току-що преминах — измърмори Бенигарис, — мога просто да те бутна от покрива.
	— Бенигарис! — Гласът на Несаланта, който досега беше детински сладък, внезапно изплющя като камшик. — Няма да говориш така пред мен! Няма да заплашваш Ксанасавин! Разбра ли ме?
	Бенигарис трепна почти незабележимо.
	— Беше само закачка. В името на светата кръв на Ейдон, майко, не се впрягай толкова. — Той отиде до полупокрития с балдахин стол с херцогски герб и тежко седна. — Давай, човече — изсумтя Бенигарис и махна на Ксанасавин. — Кажи ни какви чудеса крият звездите.
	Астрологът измъкна сноп свитъци от широката си роба и ги размаха театрално.
	— Както спомена нейна светлост — започна той с напевен отработен глас, — днес е превъзходна нощ за предсказване. Не само звездите са подредени особено благоприятно, но и самото небе е ясно от бури и други пречки. — Той се усмихна на херцог Бенигарис. — Щастлив знак сам по себе си.
	— Давай нататък — каза херцогът.
	Ксанасавин вдигна ръка към звездите.
	— Както сами виждате, Тронът на Ювенис е точно над главите ни. Тронът, разбира се, е силно свързан с управлението на Набан, и е така още от старите езически времена. Когато по-малките светила преминават през неговото местоположение, наследниците на Империята е добре да внимават. — Той замълча за малко, за да даде възможност присъстващите добре да схванат важността на думите му. — Виждате, че днес Тронът е изправен и че един от най-високите му краища, Змията и Миксис Вълка са особено ярки. — Той се завъртя и посочи друга част на небето. — Сокола там и Крилатия бръмбар сега се виждат на южното небе. Бръмбара винаги носи промяна.
	— Стига с тия зверове. Какво значи всичко това?
	— Означава, господарю, че за рода Бенидривайн настъпват велики времена.
	— Знаех си — измърка Несаланта. — Знаех си.
	— Кое ти казва това? — попита Бенигарис, като погледна косо небето.
	— Няма да постъпя добре към ваши благородия, ако се опитам да ви дам твърде кратко обяснение — каза астрологът. — Но достатъчно е да кажа, че звездите, които от дълго време говорят колебливо, с несигурност и съмнение, сега прогласяват, че настъпва време на промяна. Голяма промяна.
	— Но това може да бъде всичко — измърмори Бенигарис. — Може да означава, че целият град ще изгори до основи.
	— А, но това е само защото не сте чули всичко, което имам да ви кажа. Има два други фактора, най-важните. Един е самото Синьо рибарче — ей там, виждате ли го? — Ксанасавин посочи на изток. — То е по-светло, отколкото съм го виждал някога, а по това време на годината по принцип едва се забелязва. Съдбата на вашата фамилия отдавна е била във възход и падение в зависимост от засилването и отслабването на светлината на Синьото рибарче, а то през целия ми живот никога не е било така чудно ярко. Нещо твърде важно ще се случи с рода Бенидривайн, господарю. С твоя род.
	— А другият? — Интересът на Бенигарис видимо нарастваше. — Другият фактор, за който спомена?
	— А! — Астрологът разви един от свитъците си и започна да го изучава. — Той е нещо, което не можете да видите в момента. Скоро отново ще се появи Звездата на Завоевателя.
	— Опашатата звезда, която видяхме миналата и по-миналата година? — обади се Стреаве, гласът му беше нетърпелив. — Голямата, червената?
	— Точно тя.
	— Но когато се появи, тя изплаши простите хора до побъркване! — каза Бенигарис. — Мисля, че точно това постави началото на всичките тези брътвежи за обреченост!
	Ксанасавин кимна и каза:
	— Звездните знаци често не се разбират правилно, херцог Бенигарис. Звездата на Завоевателя ще се върне, но тя не е предшественик на катастрофи, а само на промяна. През историческите времена тя се е появявала да възвести възникването на нов ред от конфликтите и хаоса. Тя провъзгласи края на Империята и заблестя над последните дни на Кхандия.
	— И това е хубаво?! — извика Бенигарис. — Казваш, че нещо, което предсказва падането на една империя, може да ме направи щастлив?! — Изглеждаше готов да скочи от стола си и да удуши астролога.
	— Но, господарю, не забравяй Синьото рибарче! — бързо-бързо каза Ксанасавин. — Как могат тези промени да бъдат в твоя вреда, когато Синьото рибарче свети толкова ярко? Не, господарю, извини своя смирен слуга за това, че като че ли те поучава, но не можеш ли да си представиш ситуация, при която една голяма империя може да падне, но родът Бенидривайн може да процъфти?
	Бенигарис се отпусна и се вторачи в ръцете си.
	— Ще говоря с теб за това по-късно — каза най-после той. — Сега ни остави за малко.
	Ксанасавин се поклони.
	— Както желаеш, господарю. — Той се поклони отново, този път към Стреаве. — Беше удоволствие да ви видя, графе. Това е голяма чест за мен.
	Графът разсеяно тръсна глава, потънал в мисли като Бенигарис.
	Ксанасавин целуна ръка на Несаланта, помете пода с нисък поклон, след това прибра свитъците си и тръгна към стълбището. Стъпките му постепенно заглъхнаха надолу в кънтящата тъмнина.
	— Виждате ли? — попита Несаланта. — Виждате ли защо го ценя толкова? Той е просто блестящ!
	Стреаве кимна.
	— Наистина впечатлява. Смяташ ли, че може да му се вярва?
	— Абсолютно. Той предсказа смъртта на горкия ми съпруг. — На лицето й се изписа дълбока скръб. — Но Леобардис не се вслуша, въпреки всичките ми предупреждения. Казах му, че ако стъпи на еркинландска земя, никога вече няма да го видя. Отвърна ми, че това били глупости.
	Бенигарис остро погледна майка си.
	— Ксанасавин ти е казал, че баща ми ще умре?
	— Каза ми. Ако баща ти го беше послушал…
	Граф Стреаве се прокашля.
	— Е, надявах се да оставим тези въпроси за по-добри времена, Бенигарис, но като чух какво казва астрологът ви, какво бляскаво бъдеще ти предсказва, мисля, че може би трябва да споделя мислите си с теб сега.
	Бенигарис се обърна към графа.
	— За какво говориш?
	— За някои неща, които научих. — Старецът се огледа. — О, извини ме, Бенигарис, но ще те затрудни ли да отдалечиш стражите си така, че да не чуват? — Той направи кисела гримаса и махна към двамата въоръжени мъже, които стояха неподвижни и мълчаливи като статуи. Бенигарис ги отпрати с рязък жест и изсумтя:
	— Е?
	— Имам, както знаеш, много източници на информация — започна графът. — Чувам много неща, които дори други, много по-могъщи от мен, не могат да разкрият. Неотдавна научих нещо, което може би би желал да знаеш. За Елиас и войната му с Джосуа. За… други неща. — Той замълча и погледна херцога в очакване.
	Несаланта също се наведе напред.
	— Продължавай, Стреаве. Знаеш колко много ценим съветите ти.
	— Да — каза Бенигарис, — продължавай. Много ще ми е интересно да разбера какво си чул.
	Графът се усмихна — лисича усмивка, която показа все още белите му зъби.
	— Наистина ще ти е интересно…


	Ситът, който стоеше на вратата на Залата на образците, беше облечен традиционно, поне според схващанията на ситите, в риза и панталони от светъл кремав плат, който лъщеше като коприна. Косата му беше с орехов цвят — най-близкия до цвета на човешка коса, който графът беше видял досега — и беше завързана на възел на темето му.
	— Ликимея и Джирики те викат — каза той. — Можеш ли да дойдеш веднага, или ще се забавиш?
	Краобан си пое дъх, сякаш за да възрази, но графът сложи ръка върху неговата и отговори любезно:
	— Една жена от вашите, лечителка, е при кралската дъщеря — при Мейгуин. Трябва да говоря с нея. После ще дойда.
	Ситът безстрастно кимна — като корморан, грабващ риба от реката.
	— Ще им кажа. — После се обърна и излезе, обутите му в ботуши крака стъпваха съвсем безшумно по дървения под.
	— Те ли са господари сега тук? — попита сърдито Краобан. — С техните ли желания ще се съобразяваме?
	Еолаир поклати глава.
	— Те не постъпват така, приятелю. Джирики и майка му просто искат да говорят с мен. Не ми заповядват.
	— И все пак това не ми харесва. Живяхме с ботуша на Скали на вратовете достатъчно дълго! Кога хернистирците най-после ще заемат истинското си място в своята страна?
	— Нещата се променят — въздъхна Еолаир. — Но ние винаги сме оцелявали. Преди пет века римърите на Фингил са ни прогонили в планините и по морските скали. Ние сме се върнали. Хората на Скали сега бягат, така че ги надживяхме и тях. Бремето на ситите е безкрайно по-леко, не мислиш ли?
	Старецът го погледна, очите му подозрително се присвиха, но после се усмихна.
	— О, графе, трябвало е да станеш свещеник или пълководец. Виждаш същността на нещата.
	— Ти също, Краобан. Иначе нямаше да си тук сега и да се оплакваш.
	Преди старецът да успее да отговори, на вратата се появи друг сит — сивокоса жена, облечена в зелено, с наметало в облачно-сребристо. Въпреки цвета на косата си не изглеждаше по-стара от току-що тръгналия си пратеник.
	— Кира’ату — каза графът и стана. — Можеш ли да й помогнеш?
	Жената го гледа известно време, после поклати глава; движението изглеждаше странно неестествено, сякаш го беше научила от книга.
	— В тялото й всичко е наред. Но духът й е някак си скрит от мен, отишъл е дълбоко навътре, като мишка, когато сянка на бухал мине нощем над полето.
	— Какво значи това? — Еолаир едва сдържаше нетърпението си.
	— Изплашена е. Като дете, което е видяло да убиват родителите му.
	— Тя е видяла много смърт. Погребала е баща си и брат си.
	Жената бавно размърда пръсти — жест, който Еолаир не можа да разбере.
	— Не е това. Всеки — Зида’я или Судхода’я — Дете на зората или смъртен, — който е живял достатъчно, разбира смъртта. Тя е ужасна, но е разбираема. Но едно дете не я разбира. Нещо такова се е случило с Мейгуин — нещо, което е извън способността й да го разбере. И е изплашило духа й.
	— Ще се оправи ли? Можеш ли да й помогнеш?
	— Нищо повече не мога да направя. Тялото й е здраво. Духът е друго нещо. Трябва да помисля над това. Може би има отговор, който не съм видяла.
	— А мога ли аз да направя нещо?
	Нещо много подобно на съжаление се изписа на лицето й.
	— Щом е скрила духа си толкова дълбоко, само тя може да се изведе оттам. Не можеш да направиш това вместо нея. — Тя замълча, сякаш търсеше думи за утеха. — Бъди мил. Може да помогне. — Тя се обърна и излезе.
	След дълго мълчание старият Краобан проговори:
	— Мейгуин е луда, Еолаир.
	Графът вдигна ръка.
	— Недей!
	— Не можеш да поправиш това, като не искаш да чуеш. Тя се влоши, когато ти замина. Казах ти къде я намерихме — горе на Брадах Тор, бълнуваше и пееше. Стояла е на вятъра и в снега само Мирка знае колко дълго. Каза, че била видяла боговете.
	— Може би наистина ги е видяла — каза горчиво Еолаир. — След всичко, което аз видях през тази проклета година, кой съм, че да се съмнявам? Може би й е дошло твърде много… — Той се изправи и избърса влажните си длани в панталоните си. — Ще отида при Джирики.
	Краобан кимна. Очите му бяха насълзени, но устните му бяха стиснати твърдо.
	— Не се съсипвай, Еолаир. Не се предавай. Ние имаме нужда от теб дори повече, отколкото тя.
	— Когато дойдат Изорн и другите, кажи им къде съм отишъл. Помоли ги да ме чакат — не мисля, че ще се бавя много при ситите. — Той погледна небето; клонеше към здрачаване. — Искам да говоря с Изорн и Уле още тази вечер. — Той потупа стареца по рамото и тръгна към изхода на Залата на образците.
	— Еолаир!
	Графът спря и се обърна. Мейгуин стоеше на входа на коридора зад него.
	— Принцесо! Как си?
	— Добре — каза тя бодро, но очите й я издаваха. — Къде отиваш?
	— Да се срещна с… — Той спря. Едва не каза: „боговете“. Нима лудостта беше заразна? — Отивам да говоря с Джирики и майка му.
	— Не ги познавам — каза тя. — Но бих искала да дойда с теб.
	— Да дойдеш с мен? — Това наистина беше странно.
	— Да, граф Еолаир. Бих искала да дойда с теб. Толкова ужасно ли е това? Не сме толкова заклети врагове, надявам се. — Имаше безнадеждност в думите й, все едно бяха изречени на най-горното стъпало на бесилката.
	— Разбира се, че можеш да дойдеш, принцесо — бързо каза той. — Разбира се, Мейгуин.


	Въпреки че Еолаир не можеше да види никакви нови добавки към лагера на ситите, той все пак му се стори още по-заплетен отпреди, по-свързан със земята. Вече не приличаше на творение, създадено само за няколко дни, а изглеждаше, сякаш е бил тук, откакто съществува хълмът. Обгръщаше го някакъв покой и меко, естествено движение: многоцветните палатки се полюшваха като водорасли във водовъртеж. Графът изпита моментно раздразнение, отзвук от недоволството на Краобан. Какво право имаха ситите да се устройват така удобно тук? Чия страна беше това в края на краищата?
	Само след миг той се осъзна. Това просто беше природата на Справедливите. Въпреки огромните си градове, сега само разрушени свърталища на прилепи, ако се съдеше по Мезуту’а, те не бяха същества, свързани с определено място. От начина, по който Джирики беше говорил за Градината, техния най-ранен дом, беше ясно, че въпреки вековното си присъствие в Остен Ард те все още се чувстваха пришълци в тези земи. И живееха с песните и спомените си. Бяха спрели тук само за малко.
	Мейгуин мълчаливо вървеше до него. Изглеждаше притеснена от нещо. Еолаир си спомни как веднъж, преди много години, го беше довела да види как се праси една от любимите й свине. Нещо не беше наред и към края на раждането свинята заквича от болка. Докато извадят две мъртвородени прасенца, едното все още усукано в кървавата пъпна връв, която го беше задушила, свинята се тръшна върху първите две.
	През цялото време на този изпръскан с кръв кошмар видът на Мейгуин беше същият като сега. Чак когато свинята се опраси докрай и малките започнаха да сучат, си позволи да се отпусне и да заплаче, Еолаир изведнъж осъзна, че това беше последният път, когато му беше позволила да я утеши. Макар че тогава му беше жал за нея и че се опитваше да разбере мъката й за някакви си прасенца, той я бе усещал в ръцете си, гърдите й бяха до неговите, беше почувствал, че тя вече е жена. Беше наистина странно усещане.
	— Еолаир! — В гласа й имаше едва забележимо потрепване. — Може ли да те попитам нещо?
	— Разбира се, принцесо. — Той не можеше да се избави от спомена за прегръдката им тогава, за кръвта по ръцете и дрехите им и как бяха коленичили в сламата. Но тогава не се бе чувствал и наполовина толкова безпомощен, колкото се чувстваше сега.
	— Как… ти как умря?
	Той си помисли, че не е чул добре.
	— Извинявай, Мейгуин. Какво ме попита?
	— Как си умрял. Срам ме е, че не те попитах по-рано. Беше ли смърт, каквато заслужаваш — благородна? О, надявам се да не е била мъчителна. Не бих понесла това. — Тя бързо го погледна, след това изведнъж се усмихна несигурно. — Но това, разбира се, няма значение — нали си тук! Всичко лошо мина.
	— Как съм умрял? — Нереалността на думите го удари като гръм. Той я дръпна за ръката и спря. Стояха на една полянка, палатката на Ликимея беше само на хвърлей пред тях. — Мейгуин, аз не съм мъртъв. Пипни ме! — Той хвана студените й пръсти. — Аз съм жив! Ти също!
	— Аз бях поразена точно когато дойдоха боговете — каза тя унесено. — Мисля, че беше Скали — поне неговата вдигната брадва е последното, което си спомням, преди да се събудя тук. — Тя се засмя треперливо. — Странно. Възможно ли е да се събудиш на небесата? Понякога ми се струва, че все още спя.
	— Мейгуин! — Той стисна ръката й. — Слушай. Ти не си мъртва. — Идеше му да се разплаче, да й се скара. — Ти си тук, в Хернистир.
	Мейгуин го погледна с любопитен блясък в очите. За миг графът си помисли, че може би е пробил защитата й.
	— Знаеш ли, Еолаир — бавно каза тя, — когато бях жива, винаги ме беше страх, че ще загубя това, на което държах, дори ме беше страх да говоря с теб — най-близкия приятел, който съм имала. — Тя поклати глава и косата й се развя и откри дългата й бледа шия. — Не можех дори да ти кажа, че те обичах, Еолаир, обичах те, докато това не ме изгори отвътре. Страх ме беше, че ако ти кажа, ще ме отблъснеш и ще загубя дори приятелството ти.
	Сърцето на Еолаир сякаш щеше да се пръсне — като пукнат камък, ударен с чук.
	— Мейгуин… Аз… Аз не знаех. — Дали той също я беше обичал? Щеше ли да й помогне, ако й кажеше, че я е обичал, независимо дали беше истина, или не? — Аз бях… Аз бях сляп — запелтечи той. — Не знаех.
	Тя тъжно се усмихна и каза с ужасяваща увереност:
	— Вече няма значение. Твърде късно е да се тревожим за такива неща. — Стисна ръката му и го поведе напред.
	Той направи последните няколко стъпки към синьо-лилавата палатка на Ликимея като човек, прободен от стрела в мрака — изненадан, че върви, без да разбира, че е убит.


	Джирики и майка му водеха спокоен разговор. Ликимея все още носеше бронята си; синът й беше облякъл широка мека дреха.
	— Граф Еолаир! Радваме се, че дойде. Имаме нещо, което трябва да ти покажем и още неща, които да ти кажем. — Джирики се обърна към спътницата на Еолаир. — Лейди Мейгуин, добре дошла.
	Мейгуин направи скован реверанс и каза:
	— Благодаря, милорд!
	Графът се зачуди какво ли вижда. Щом Джирики беше небесният бог Бриниох, на кого ли щеше да оприличи майка му? Какво виждаше, когато гледаше вълнуващия се плат около тях, плодните дръвчета и избледняващата следобедна светлина, чуждите лица на другите сити?
	— Моля, седнете. — Гласът на Ликимея беше странно мелодичен. — Ще пийнете ли нещо?
	— Аз не, благодаря. — Еолаир се обърна към Мейгуин. Принцесата поклати глава; очите й гледаха така, сякаш не виждаше нищо.
	— Тогава да не чакаме — предложи Ликимея. — Трябва да ви покажем нещо. — Тя кимна на пратеника с кафявата коса, който беше дошъл в Тайг да извика Еолаир, и той пристъпи напред, развърза чувала, който държеше, и го обърна. Нещо тъмно се търкулна на тревата.
	— В името на сълзите на Рин! — ахна Еолаир.
	Главата на Скали лежеше пред него с отворена уста и изцъклени очи. Гъстата руса брада беше почти почерняла от съсирената кръв.
	— Ето го врага ти, граф Еолаир — каза Ликимея. Котка, убила мишка, би могла да я пусне в краката на господаря си със същото спокойно удовлетворение. — Той и няколко десетки от хората му бяха тръгнали към планините на изток от Грианспог.
	— Махнете я, моля ви. — На Еолаир му се повдигаше. — Не искам да я гледам. — Той хвърли бърз поглед към Мейгуин, но тя изобщо не гледаше главата: бледото й лице беше обърнато към потъмняващото небе.
	За разлика от огненочервената коса на Ликимея, веждите й бяха бели — две черти като тесни белези над очите й. Тя повдигна едната от тях в любопитно човешко изражение на насмешливо недоверие.
	— Вашият принц Синах показваше враговете си точно така.
	— Това е било преди петстотин години! — Еолаир възвърна част от обичайното си спокойствие. — Ние, смъртните, се променяме за толкова време, господарке. Нашите предшественици явно са били по-свирепи от нас. — Той преглътна. — Виждал съм много смърт, но това тук ме изненада.
	— Не искахме да те засегнем. — Ликимея хвърли многозначителен поглед към Джирики. — Мислехме, че сърцето ти ще се зарадва, като видиш какво е станало с човека, който пороби народа ти.
	Еолаир си пое дъх.
	— Разбирам. И аз не исках да ви засегна. Признателни сме ви за помощта. Неописуемо признателни. — Той не можа да се сдържи да не погледне още веднъж окървавената глава.
	Ситът с кафявата коса се наведе, хвана главата на Скали за косата, вдигна я и я пъхна в чувала. Еолаир преглътна и не попита каква е съдбата на останалото от Остроносия. Може би го кълвяха лешоядите някъде в студените източни планини.
	— Това е хубаво — отговори Ликимея. — Защото искаме помощта ви.
	Еолаир се стегна.
	— Какво можем да направим?
	Тя не отговори и той се обърна към Джирики. Лицето на сита беше невъзмутимо дори повече от обикновено. Дали някак посвоему не беше недоволен от жеста на майка си? Еолаир отхвърли тази мисъл. Да се опитваш да разбереш ситите значеше да се напъхаш в бъркотия, граничеща с лудост.
	— Сега, когато Скали е мъртъв и последните му отряди са пръснати из страната, целта ни е постигната — каза Джирики. — Но ние само пристъпихме към миналото. Сега вече пътуването ни започва сериозно.
	Докато той говореше, майка му взе едно гърне, гледжосано в тъмносиньо, бръкна с два пръста в него и ги извади. Връхчетата им бяха оцветени в сиво-черно.
	— Казах ти, че не можем да спрем дотук — продължи Джирики. — Трябва да продължим до Уджин е-д’а Сикхуней — мястото, което вие наричате Наглимунд.
	Бавно, сякаш изпълняваше ритуал, Ликимея започна да маже лицето си. Започна с очертаване на тъмни линии по бузите и около очите си.
	— И… и какво могат да направят хернистирците? — попита Еолаир. Беше му трудно да откъсне поглед от майката на Джирики.
	Ситът наведе глава за малко, после я вдигна и го изгледа втренчено.
	— В името на кръвта, която нашите два народа са пролели един за друг, те моля да изпратиш отряд от свои сънародници да се присъедини към нас.
	— Да се присъедини към вас? — Еолаир си представи блестящия, триумфален щурм на ситите. — Но с какво можем да ви помогнем?
	Джирики се усмихна.
	— Вие се подценявате и надценявате нас. Много е важно да превземем замъка, който доскоро принадлежеше на Джосуа, но това ще бъде битка като никоя друга. Кой знае каква роля могат да изиграят смъртните, когато се бият Родените в Градината? А има неща, които вие можете да правите, а ние — не. Ние вече сме малко. Трябват ни хората ти, Еолаир. Трябваш ни ти.
	Ликимея беше нарисувала маска около очите си, на челото и бузите си и кехлибарените й очи сякаш пламтяха в очертанията й като скъпоценни камъни в скална пукнатина. Сега начерта три линии от долната си устна надолу по брадичката.
	— Не мога да насилвам хората си, Джирики — отвърна Еолаир. — Особено след всичко, което им се случи. Но ако тръгна аз, мисля, че и други ще ме последват. — Той се замисли над необходимостта от чест и дълг. Отмъщението над Скали му беше отнето, но явно римърът беше само маша на Елиас и на друг дори още по-страшен враг. Хернистир беше свободен, но войната в никакъв случай не беше свършила. Графът дори откри известна примамливост в нещо толкова недвусмислено като сражение. Внезапното освобождаване на Хернисадарк и лудостта на Мейгуин го притесняваха.
	Небето над тях беше тъмносиньо като гърнето на Ликимея. Няколко сити сложиха кълба светлина на дървени подставки до оградата и клоните на овощните дръвчета, осветени отдолу, пламнаха в златно.
	— Ще дойда с теб в Наглимунд, Джирики — каза графът. Краобан щеше да се оправи в Хернисадарк, реши той, и да се грижи за Мейгуин и за Инахуен, жената на Лут. И щеше да продължи работата по възстановяването на страната — дейност, изключително подходяща за стареца. — Ще взема всички годни за бой хора, които пожелаят.
	— Благодаря, граф Еолаир. Светът се променя, но някои неща винаги са истински. Сърцата на хернистирците са постоянни.
	Ликимея остави гърнето, избърса пръсти в ботушите си — пръстите й оставиха широки следи — и се изправи. С рисунките по лицето си се бе превърнала в нещо още по-чуждо, още по-объркващо.
	— Значи се разбрахме — каза тя. — Когато настъпи третата сутрин от днес, потегляме към Уджин е-д’а Сикхуней. — Очите й искряха, отразили светлината на кристалните глобуси.
	Еолаир не можеше дълго да издържи погледа й, но и не можеше да укроти любопитството си.
	— Извини ме, господарке — каза той. — Надявам се, че не съм неучтив. Може ли да попитам какво сложи на лицето си?
	— Пепел. Траурна пепел. — Тя издаде дълбок гърлен звук, леко издишване, което би могло да е и въздишка, и раздразнено изпухтяване. — Вие не можете да разберете, смъртни, но все пак ще ти кажа. Тръгваме на война с Хикеда’я.
	След кратка пауза, докато Еолаир се мъчеше да разгадае какво иска да каже Ликимея, заговори Джирики. Гласът му беше скръбен.
	— Ситите и норните са от една кръв, граф Еолаир. Сега трябва да се бием с тях. — Той вдигна ръка и направи движение, сякаш гасеше пламък на свещ — припламване, после покой. — Трябва да убиваме собствените си братя и сестри.


	През по-голямата част от обратния път Мейгуин мълчеше. Чак когато наклонените покриви на Тайг се показаха пред тях, тя проговори.
	— Ще дойда с теб. Ще дойда да видя как боговете воюват.
	Той решително поклати глава.
	— Ще останеш тук с Краобан.
	— Няма. Ако не ме вземеш, ще те последвам. — Гласът й беше спокоен и уверен. — Еолаир, защо си толкова изплашен? Не мога да умра два пъти, нали? — И се разсмя малко прекалено високо.
	Еолаир напразно спореше с нея. Най-после, когато вече беше на ръба на търпението си, му хрумна нещо.
	Лечителката беше казала, че Мейгуин сама трябва да намери пътя си за връщане. Може би това бе част от него?
	Ами опасността? Той наистина не можеше да й позволи да поеме такъв риск. Не че би могъл да я спре да не го последва — луда или не, в целия Хернисадарк нямаше никой и наполовина толкова упорит, колкото дъщерята на Лут. Богове, прокълнат ли беше? Ненапразно почти копнееше за бруталната простота на боя.
	— Ще поговорим по-късно, Мейгуин — каза графът. — Уморен съм.
	— Уморен?! — В тона й прозвуча ликуваща нотка. — Какво ти става, Еолаир.


	Седяха до външната стена на Сесуад’ра. Слънцето сияеше, но беше ветровито и двамата с Мириамел носеха наметалата си. И все пак беше приятно да си свалиш качулката и да усещаш слънцето на врата си.
	— Донесох вино. — Саймън извади малък мех и две чаши от торбата си. — Сангфугол каза, че било хубаво — от Пердруин. — Той нервно се засмя. — Защо ще е по-хубаво от едно място, отколкото от друго? Гроздето си е грозде.
	Мириамел се усмихна.
	— Може би го отглеждат различно.
	— Всъщност няма значение. — Саймън внимателно насочи струята към едната чаша, после към другата. — Пък и не обичам вино. Рейчъл не ми позволяваше да пия. Наричаше го „дяволска кръв“.
	— Управителката на камериерките ли? — Мириамел сбърчи лице. — Много противна жена.
	Саймън й подаде едната чаша.
	— И аз мислех така. Но за мен се мъчеше да направи всичко възможно. А аз много я затруднявах. — Той вдигна чашата и отпи, киселината се разля по езика му. — Къде ли е сега? Все още в Хейхолт? Надявам се да е добре. — Той се усмихна само като си помислиш, че можеше да изпитва такива чувства към Драконката! После внезапно се стресна. — О, не! Не биваше да пия. Не трябваше ли да кажем нещо, да вдигнем наздравица?
	Мириамел тържествено вдигна чашата си.
	— За твоя рожден ден, Саймън.
	— И за твоя, принцесо.
	Известно време посръбваха мълчаливо. Вятърът вееше тревата, сплескваше я в различни посоки, сякаш някакъв огромен невидим звяр се търкаляше в неспокоен сън.
	— Съветът започва утре — каза Саймън. — Но мисля, че Джосуа вече е решил какво ще прави.
	— Ще отиде в Набан. — В гласа й имаше сдържана горчивина.
	— И какво лошо има в това? — Саймън посегна да долее чашата й. — Това е начало.
	— Грешно начало. — Тя се втренчи в ръката му, докато й наливаше, и той трепна. — Извинявай. Просто се тревожа.
	— За какво? Кажи ми. Аз съм добър слушател, принцесо.
	— Не ме наричай така! — После добави по-меко: — Моля те, Саймън, поне ти недей. Някога бяхме приятели — когато не знаеше коя съм. Имам нужда от приятел.
	— Разбира се… Мириамел. — Той си пое дъх. — Вече не сме ли приятели?
	— Не исках да кажа това. — Тя въздъхна. — Това е същият проблем, който имам и с решението на Джосуа. Не съм съгласна с него. Мисля, че трябва да отидем направо в Еркинланд. Това не е война като на дядо ми — тя е много по-лоша, много по-ужасна. Страхувам се, че ще пристигнем твърде късно, ако се опитаме първо да завоюваме Набан.
	— Твърде късно за какво?
	— Не знам. Имам някакво предчувствие, но нямам с какво да докажа, че е вярно. Това е достатъчно лошо, но понеже съм принцеса — и понеже съм дъщеря на Върховния крал, — все пак ме изслушват. А след това всички се мъчат учтиво да ме пренебрегнат. Щеше да е по-добре направо да ми кажат да млъкна!
	— Какво общо има това с мен? — тихо попита Саймън.
	Мириамел беше затворила очи, сякаш гледаше нещо вътре в себе си. Червеникаво-златистите й ресници разкъсваха сърцето му.
	— Дори ти, Саймън, който се запозна с мен като с прислужница — не, като с прислужник… — Тя се засмя, но очите й останаха затворени. — Дори ти, Саймън, когато ме гледаш, не виждаш просто мен. Виждаш името на баща ми, замъка, в който израснах, скъпите дрехи. Ти виждаш една… една принцеса. — Произнесе думата така, сякаш означаваше нещо ужасно и фалшиво.
	Саймън я гледаше, любуваше се на развяната й от вятъра коса, на нежния овал на бузата й. Изгаряше от желание да й каже какво вижда в действителност, но знаеше, че никога няма да намери точните думи и че всичко ще заприлича на глупаво дърдорене.
	— Ти си това, което си — каза той най-после. — Нима е по-малко фалшиво да искаш другите да се преструват, че говорят с теб, когато всъщност говорят с някаква… принцеса?
	Очите й внезапно се отвориха. Бяха толкова откровени, толкова пронизващи! Той изведнъж си представи какво трябва да е било да застанеш пред дядо й, Престър Джон. Това му напомни също и какво беше той самият: непохватен слуга, случайно станал рицар. В този миг тя му изглеждаше по-близка от всякога, но същевременно бездната помежду им му се струваше по-широка от океана.
	Мириамел го гледаше съсредоточено. След малко той засрамено сведе очи.
	— Извинявай.
	— Няма защо да се извиняваш. — Тонът й беше рязък, но някак си не се връзваше с плачливото й изражение. — Наистина, Саймън. И нека да говорим за нещо друго. — Тя се обърна и се загледа в разлюляната трева по планинския склон. Странният, напрегнат момент отмина.
	Допиха виното и хапнаха хляб и сирене. За десерт Саймън извади бонбони — беше ги купил на малкия пазар в Нови Гадринсет: малки топченца, направени от мед и печени ядки. Разговорът се прехвърли към други неща, към местата и странните събития, в които бяха участвали и двамата. Мириамел му разказа за нискийката Ган Итай и как беше пяла, за да съедини небето и морето. Саймън се опита да обясни горе-долу какво е да си в дома на Джирики край реката и на какво бе приличала Ясира, домът на пеперудите. Опита се да опише кротката, но и плашеща Амерасу, но се запъна. Все още имаше твърде много болка в този спомен.
	— А онази другата? — попита Мириамел. — Която е тук. Адиту.
	— Какво Адиту?
	— Какво мислиш за нея? — Тя сбърчи вежди. — Мисля, че е много невъзпитана.
	Саймън също сбърчи вежди.
	— Тя… тя просто е различна. Те не са като нас, Мириамел.
	— Е, тогава ситите ми падат в очите. Тя се облича и се държи като кръчмарска блудница.
	Той едва се сдържа да не се усмихне. Сегашният стил в облеклото на Адиту беше направо смайващо сдържан в сравнение с одеянията, които беше носила в Джао е-Тинукай’и. Наистина, тя все още често показваше повече от светлокафявата си плът, отколкото жителите на Нови Гадринсет смятаха за прилично, но явно полагаше всички усилия да не оскърбява смъртните. Колкото до държането й…
	— Не мисля, че е толкова лоша — каза той.
	— Разбира се, че не мислиш. — Мириамел определено беше сърдита. — Припкаш след нея като пале!
	— Не е вярно! — възрази той, жегнат. — Тя ми е приятелка.
	— Хубава дума. Чувала съм рицарите на баща ми да я употребяват за жени, на които не биха позволили да прекрачат прага на черква. — Мириамел вирна брадичка. Това не беше просто закачка — гневът ясно личеше в гласа й. — Не те обвинявам — това е в природата на мъжете. Тя е много привлекателна по своя странен начин.
	Смехът на Саймън беше остър.
	— Никога няма да разбера — каза той.
	— Какво? Какво да разбереш?
	— Няма значение. — Той поклати глава. Реши, че ще е по-добре да върне разговора към по-безопасна почва. — А, щях да забравя. — Той се обърна и посегна към торбичката, която беше опрял до стената. — Нали празнуваме рождените си дни. Време е за раздаване на подаръци.
	Мириамел го погледна стресната.
	— О, Саймън! Но аз не съм ти донесла нищо!
	— Това, че си тук, е достатъчно. Да те видя невредима след всичко това… — Гласът му секна с неловко писукане. За да прикрие неудобството си, той се прокашля. — Във всеки случай ти вече ми даде чудесен подарък — шала си. — Той разкопча яката си, за да й го покаже: беше го омотал около врата си. — Най-хубавият подарък, който съм получавал. — Той се усмихна и се закопча. — Сега аз искам да ти подаря нещо. — Бръкна в торбата и извади нещо дълго и тънко, увито в плат.
	— Какво е това? — Угрижеността й изчезна и в очите й блесна детинско любопитство.
	— Ами виж.
	Тя разви плата и хвана бялата ситска стрела — ивица пламък и лъскава кост.
	— Подарявам ти я.
	Тя пребледня и прошепна:
	— О, не! Не, Саймън. Не мога.
	— Какво значи „не мога“? Разбира се, че можеш. Това е моят подарък за теб. Бинабик каза, че е направена от ситския майстор Виндаомейо много преди времето, което някой от нас може да си представи. Това е единственото, което имам, достойно да бъде подарено на една принцеса, Мириамел, а харесва ли ти, или не, ти си си принцеса.
	— Не, Саймън, не! — Тя пъхна стрелата и плата в ръцете му. — Не, Саймън. Това е най-милото нещо, което някой някога е правил за мен, но не мога да я взема. Тя не е просто предмет — тя е обещание на Джирики към теб, залог. Нали сам ми каза. Тя означава твърде много. Ситите не подаряват такива неща без причина.
	— Аз също — каза Саймън сърдито. Значи дори това не беше достатъчно хубаво! Вече наистина се ядоса. — Искам да я вземеш.
	— Моля те, Саймън. Благодаря ти — не можеш да си представиш, колко много ценя постъпката ти, но не мога да приема този подарък. Просто не мога.
	Разстроен, наскърбен, Саймън стисна стрелата. Подаръкът му беше отхвърлен. Беше бесен, направо обезумял.
	— Тогава чакай тук — каза той и стана. — Обещай, че няма да мръднеш оттук, докато не се върна — почти изкрещя той.
	Тя го погледна неуверено.
	— Щом искаш да чакам, Саймън, ще чакам. Много ли ще се бавиш?
	— Не. — Той мина през изронената порта и на десетото стъпало вече тичаше.


	Когато се върна, Мириамел седеше на същото място. Беше намерила нара, който той пазеше като последна изненада.
	— Съжалявам — каза тя, — но бях неспокойна. Обелих го, но още не съм хапнала. — Показа му семенцата, подредени в разцепения плод като скъпоценни камъчета. — Какво носиш?
	Саймън измъкна меча си изпод наметалото си — Мириамел го гледаше, изпълнена с опасения — и коленичи пред нея.
	— Мириамел… Принцесо… Ще ти дам единственото, което все още притежавам. — Той протегна дръжката на меча към нея, наведе глава и се втренчи в джунглата от трева около коленете си. — Моето служене. Вече съм рицар. Кълна се, че ти си моя господарка и че ще ти служа като твой защитник… ако ме приемеш.
	Погледна с крайчеца на окото си, без да вдига глава. На лицето й се бореха чувства, които не можеше да определи.
	— О, Саймън! — промълви тя.
	— Ако не ме приемаш, или не можеш по някаква причина, която съм твърде глупав да разбера, просто ми кажи. Още можем да бъдем приятели.
	Последва дълго мълчание. Саймън гледаше в земята, главата му се въртеше.
	— Разбира се — каза тя най-после. — Разбира се, че ще те приема, скъпи Саймън. — Имаше странна клопка в тона й. Тя се засмя някак насила. — Но никога няма да ти простя това.
	Той вдигна поглед в паника, за да види дали не се шегува. Устата й беше изкривена в трепереща полуусмивка, но очите й отново бяха затворени. На ресниците й проблясваше нещо като сълзи. Не можеше да се разбере дали е радостна, или тъжна.
	— Какво да направя? — попита Мириамел.
	— Не съм съвсем наясно. Хвани дръжката и после докосни раменете ми с острието, както направи Джосуа. Кажи: „Ти ще бъдеш моят защитник“.
	Тя хвана дръжката, притисна я за миг до страната си, после вдигна меча и последователно докосна раменете му, лявото и дясното.
	— Ще бъдеш мой защитник, Саймън — прошепна Мириамел.
	— Ще бъда.


	Факлите в Дома на раздялата вече бяха почти догорели. Отдавна беше минало времето за вечеря, но никой не беше обелил и дума за ядене.
	— Това е третият ден на съвета — каза принц Джосуа. — Всички сме уморени. Моля за вниманието ви само за още няколко минути. — Той уморено разтри челото си.
	Исгримнур си помисли, че от всички събрани на принца най-силно му личи напрежението от дългите дни и острите спорове. Докато се опитваше да позволи на всеки честно да каже мнението си, Джосуа се отклоняваше от основната тема — което някогашният господар на Елвритшала изобщо не одобряваше. Принц Джосуа никога нямаше да оцелее в суровата кампания против брат си, ако не станеше по-твърд. Беше понаучил някои неща, откакто се бяха разделили в Наглимунд — пътуването дотук явно беше повлияло на всички, — но херцогът все още не мислеше, че Джосуа е схванал умението да изслушва, без да позволява да му влияят. А без това никой владетел не можеше да оцелее.
	Несъгласията бяха много. Тритингите нямаха доверие в твърдостта на хората от Нови Гадринсет и се страхуваха, че те ще станат бреме за скитническите кланове, когато Джосуа премести лагера си в пасищата. На свой ред заселниците не бяха сигурни, че искат да изоставят новия си живот, за да тръгнат неизвестно накъде: чакаха Джосуа първо да завземе някаква територия от брат си или Бенигарис.
	Фреозел и Слудиг, който бяха станали командири след смъртта на Деорнот, също бяха на непримирими позиции по въпроса накъде трябва да се отправи принцът. Слудиг беше на страната на своя господар Исгримнур и настояваше да нападнат Набан. Фреозел, както и много други, смяташе, че един поход на юг е отклонение от истинската цел. Той беше еркинландец, а Еркинланд беше не само страната на Джосуа, но и мястото, което беше най-поразено от лошото управление на Елиас. Фреозел беше дал ясно да се разбере, че трябва да тръгнат на запад към другите феоди на Еркинланд, да наберат сили от недоволните поданици на Върховния крал, а после да настъпят към самия Хейхолт.
	Исгримнур въздъхна и почеса брадата си. Гореше от желание просто да стане и да каже на всички какво и как трябва да се направи. Дори усещаше, че Джосуа би се зарадвал да свалят бремето на ръководството от плещите му — но такова нещо не биваше да се допуска. Херцогът знаеше, че ако принцът се откаже от ролята си, фракциите ще се разпаднат и всякакъв шанс за организирана съпротива срещу Елиас ще пропадне.
	— Сър Камарис — каза изведнъж Джосуа. — Ти не каза нищо. Но ако трябва да отидем към Набан, както настояват Исгримнур и другите, ти ще си нашето знаме. Искам да чуя мнението ти.
	Старецът наистина си беше мълчал, макар че Исгримнур не вярваше, че това е поради неодобрение или несъгласие. По-скоро Камарис се беше вслушвал в аргументите като благочестив човек, свидетел на кръчмарска разпра, присъстващ, но все пак отделен, с внимание, съсредоточено върху нещо, което другите не можеха да видят.
	— Не мога да ти кажа как е правилно да се постъпи, принц Джосуа. — Откакто бе възвърнал разума си, старецът говореше с някакво вродено достойнство, на моменти дори граничещо с пародиране. Говореше всъщност като Добрия селянин от Книгата на Ейдон. — Това е над възможностите ми, нито пък бих си позволил да се поставя между теб и Бога, който е крайният отговор на всички въпроси. Мога само да ти кажа какво мисля. — Той се наведе напред, вторачен в дългите си пръсти, сплетени на масата пред него като за молитва. — Много от казаното досега е все още неразбираемо за мен — сделката на брат ти с Краля на бурите, който беше само смътна легенда по мое време; ролята, която казваш, че трябва да играят мечовете, в това число и моят Трън — всичко това е извънредно странно, извънредно странно.
	— Но аз обичах много моя брат Леобардис и от твоите думи съдя, че е служил честно на Набан през годините, през които бях загубил разума си — по-добре, отколкото бих служил аз, струва ми се — продължи старият рицар. — Той беше човек, създаден да властва над другите. Аз не съм такъв.
	— Сина му Бенигарис познавам само като ревящо бебе. Душата ми се къса при мисълта, че някой от дома на баща ми може да е отцеубиец, но не мога да се съмнявам в достоверността на това, което чух. — Той бавно поклати глава, като уморен боен кон. — Не мога да ти кажа да тръгнеш към Набан или към Еркинланд, или накъдето и да е по Божията земя. Но ако решиш да се отправиш към Набан, Джосуа… Тогава да, аз ще яздя пред армията ти. Ако хората ще използват името ми, аз няма да ги спра, въпреки че не намирам това за рицарско: само нашият Изкупител би трябвало да се възхвалява. Но не мога да позволя такъв позор над рода ми да бъде оставен без внимание.
	— Така че ако това е отговорът, който очакваш от мен, Джосуа, вече го получи. — Той вдигна ръка, все едно се заклеваше. — Да, ще яздя към Набан. Но бих желал да не се бях връщал тук, за да видя кралството на своя приятел Джон в развалини и моята любима земя Набан под ботуша на моя племенник-убиец. Това е жестоко. — Той отново сведе поглед към масата. — Това е едно от Най-тежките изпитания, които ми изпраща Бог, а аз съм го разочаровал вече безброй пъти.
	Думите на стареца като че ли се носеха във въздуха като тамян, като мъгла от объркано съжаление, което изпълваше залата. Никой не дръзна да наруши мълчанието, докато не заговори Джосуа.
	— Благодаря ти, сър Камарис. Мисля, че знам какво ти струва да тръгнеш срещу собствените си съотечественици. Боли ме сърцето, че може би ще се наложи да те тласнем към това. — Той огледа осветената от факли зала. — Иска ли още някой да говори, преди да сме свършили?
	Воршева се размърда на пейката, сякаш искаше да каже нещо, но вместо това се втренчи сърдито в Джосуа, който отклони поглед, сякаш притеснен. Исгримнур се досети какво е станало между тях — Джосуа му беше казал за желанието й да останат, докато се роди детето — и се намръщи. Принцът нямаше нужда от допълнителни съмнения, които да замъгляват решението му.
	— Мисля, че има едно последно нещо, Джосуа — обади се Гелое. — Нещо, което с отец Странгиард открихме миналата нощ. — Тя се обърна съм свещеника, който седеше до нея. — Странгиард!
	Архиварят стана, държеше някакъв ръкопис. Вдигна ръка да намести превръзката на окото си, след това разтревожено погледна някои от най-близките лица, сякаш внезапно го бяха повикали пред съд и го бяха обвинили в ерес.
	— Да — каза той. — О, да. Да, има нещо важно — извинете, нещо, което би могло да е важно… — Той запрелиства страниците.
	— Хайде, Странгиард — подкани го меко принцът. — Нямаме търпение да споделиш откритието си с нас.
	— А, да. Намерихме нещо в ръкописа на Моргенес. В неговото животоописание на крал Джон Презвитер. — Той вдигна няколко листа да ги покаже на тези, които още не бяха виждали книгата на доктор Моргенес. — Също така, след разговор с Тиамак от Вран — той посочи с пергамента блатния човек — открихме, че това е нещо, което силно е безпокояло Моргенес дори след като е започнал да вижда очертанията на сделката на Елиас с Краля на бурите. Тя го е тревожела, нали виждате, Моргенес, искам да кажа.
	— Какво да виждаме? — Задникът на Исгримнур започваше да го боли от твърдия стол, а гърбът му се беше схванал от часове. — Какво го е тревожело?
	— О! — Странгиард се стресна. — Извинения, хиляди извинения. Опашатата звезда, разбира се. Кометата.
	— Имаше такава звезда на небето в годината на възцаряването на брат ми — замислено каза Джосуа. — Фактически я видяхме за пръв път точно в нощта на коронясването му. През нощта, когато бе погребан баща ми.
	— Точно тя! — възкликна възбудено Странгиард. — Асдридан Кондикилес — Звездата на Завоевателя. Ето, ще ви прочета какво е написал Моргенес за нея. — Той зашари с пръст по пергамента.


	— „…Колкото и да е странно — започна той. — Звездата на Завоевателя, вместо да засияе при раждането или триумфа на завоеватели, както подсказва името й, се появява като вестителка на загиването на империи. Тя е предизвестила падането на Кхандия, на старите Морски кралства и дори края на може би най-голямата от всички империи — ситското владичество над Остен Ард, което приключва, когато пада тяхната славна крепост Асу’а. Първите съобщения, събрани от учените членове на Лигата на свитъка, гласят, че Звездата на Завоевателя е била ярка на нощното небе над Асу’а, когато Инелуки, синът на Ию’унигато, е обмислял магията, която скоро щяла да разруши замъка на ситите и да изтреби голяма част от римърсгардците на Фингил.
	Казано е, че единственото събитие, представляващо чисто завоевание, което някога е видяло светлината на Звездата на Завоевателя, е бил триумфът на Усирис Ейдон, тъй като тя е сияела над Набан, когато Усирис е висял на Дървото на Екзекуцията. Обаче и тук би могло да се възрази, че и в този случай тя е предизвестявала упадък и гибел, защото смъртта на Ейдон е била началото на сгромолясването на могъщата Набанска империя…“


	Странгиард си пое дъх. Окото му блестеше: думите на Моргенес бяха отнесли неумението му да говори пред множество.
	— Така че виждате, че в това има известно значение, смятаме ние.
	— Но защо по-точно? — попита Джосуа. — Звездата вече се беше появила в началото на годината на коронясването на брат ми. Ако е било предсказано падането на империя, няма съмнение, че ще падне империята на брат ми. — Той се усмихна, засмяха се и един-двама други.
	— Но това не е всичко, принц Джосуа — каза Гелое. — Диниван и другите — доктор Моргенес също преди смъртта си — изучавали този въпрос. Звездата на Завоевателя, виждаш ли, още не е залязла. Тя ще се върне.
	— Какво искаш да кажеш?
	— Всеки петстотин години, открил Диниван, звездата се явява на небето не веднъж, а три пъти — обясни Бинабик. — Изгрява първо ярка за три години, после втори път прекалено мъждива, за да се забележи, и най-светла последния, трети път.
	— Значи се връща тази година, в края на зимата — каза Гелое. — За трети път. Последния път, когато е изгрявала така, е паднал Асу’а.
	— Все още не разбирам — каза Джосуа. — Вярвам, че това, което казвате, може да е важно, но ние вече имаме мистерии, над които да мислим. Какво означава звездата за нас?
	Гелое поклати глава.
	— Може би нищо. Може би, както в миналото, тя означава залеза на голямо кралство, но дали то ще е на Върховния крал, или това на Краля на бурите, или на това на баща ти, ако бъдем победени, никой от нас не може да каже. Изглежда невероятно обаче едно появяване с такава съдбоносна история да няма значение.
	— Съгласен съм — каза Бинабик. — Сега не е време да се гледа на такива неща като на съвпадение.
	Джосуа се огледа объркано, сякаш се надяваше някой от хората край дългата маса да му даде отговор.
	— Но какво значи това? И какво трябва да правим ние?
	— Първо, би могло да означава, че само докато звездата е на небето, мечовете могат да ни бъдат от полза — предположи Гелое. — Тяхната ценност като че ли се крие в тяхната неземност. Може би небесата ни подсказват кога те ще са най-полезни. — Тя сви рамене. — Или може би това ще е времето, когато Инелуки ще бъде най-силен и най-способен да помогне на Елиас срещу нас, тъй като преди пет века изрича магията, която го прави такъв, какъвто е сега. В такъв случай трябва да стигнем до Хейхолт преди това време да настъпи отново.
	Тишина се спусна над просторната зала, тишина, нарушавана само от тихото пращене на пламъците в огнището. Джосуа разсеяно прелистваше ръкописа на Моргенес.
	— И нищо повече ли не научихте за мечовете, на които залагахме толкова много — нищо, което да ни е от полза? — настойчиво попита той.
	Бинабик поклати глава.
	— Говорихме вече много пъти със сър Камарис. — Дребосъкът се поклони почтително на стария рицар. — Той ни каза това, което знаехме за меча Трън и неговите свойства, но още не сме научили нищо, което да ни каже какво да правим с останалите.
	— Тогава не можем да си позволим да заложим живота си на тях — обади се Слудиг. — Магиите и вълшебствата са коварна работа.
	— Говориш за неща, които не разбираш — сряза го Гелое.
	Джосуа стана.
	— Стига. Твърде напредна времето, за да изоставяме трите меча. Ако се борехме само срещу брат ми, може би бихме могли да опитаме. Но явно ръката на Краля на бурите е зад всяка стъпка на неговия възход и мечовете са единствената ни слаба надежда срещу тази тъмна напаст.
	— Тогава нека отново те помоля, чичо… принц Джосуа, да вървим право в Еркинланд — каза Мириамел. — Ако мечовете са ценни, трябва да отнемем Печал от баща ми и да извадим Блестящ гвоздей от гроба на дядо ми. Според думите на Гелое и Бинабик нямаме много време.
	Лицето й беше сериозно, но херцог Исгримнур долови зад думите й отчаяние. Това го изненада. Колкото и важни, абсолютно важни да бяха тези решения, защо малката Мириамел изглеждаше така, като че ли собственият й живот фатално зависи от отиването право в Еркинланд и конфронтацията с баща й?
	Погледът на Джосуа беше студен.
	— Благодаря, Мириамел. Чух какво каза. Ценя съвета ти. — Той се обърна към останалите. — Сега трябва да ви кажа решението си. — Желанието да приключи с всичко това се долавяше във всяка негова дума.
	— Ето какви са възможностите ни. Да останем тук, да построим този град — Нови Гадринсет, и да се държим срещу брат ми, докато лошото му управление не обърне прилива в наша полза. Това е едната. — Джосуа прокара ръка по късата си коса, после вдигна два пръста. Втората е да отидем в Набан, където с Камарис начело на войската ни можем бързо да спечелим привърженици и така евентуално да съберем армия, способна да свали Върховния крал. — Принцът вдигна трети пръст. — Третата, както предложиха Мириамел, Фреозел и други, е да отидем направо в Еркинланд, като заложим на вероятността да спечелим достатъчно подкрепления, за да сломим защитата на Елиас. Съществува също и възможността Изорн и граф Еолаир да се присъединят към нас с хора, събрани в Замръзналото блато и Хернистир.
	— Моля да бъда извинен, принц Джосуа — обади се Саймън. — Не забравяй ситите.
	— Нищо не е обещано, Сеоман — каза Адиту. — Нищо не е сигурно.
	Исгримнур малко се изненада. Тя беше седяла толкова тихо по време на обсъждането, че беше забравил за присъствието й. Запита се дали е разумно да се говори толкова открито пред нея. Какво всъщност знаеха Джосуа и останалите за безсмъртните, във всеки случай?
	— Може би ситите ще се присъединят към нас — поправи се Джосуа, — макар че, както ни каза Адиту, тя не знае какво става в Хернистир и какви точно са следващите планове на нейния народ. — Принцът за дълго затвори очи. — В добавка към тези възможности — каза той най-после — е необходимостта да завладеем отново другите два велики меча и също това, което научихме днес за Звездата на Завоевателя — което е малко, трябва откровено да кажа, като се изключи това, че тя предвещава нещо. — Той се обърна към Гелое. — Ако научиш още нещо, трябва да го чуя веднага.
	Магьосницата кимна.
	— Бих искал да останем тук. — Джосуа бързо погледна Воршева, но тя не отвърна на погледа му. — Нищо не бих желал повече от това детето ми да се роди тук, в относителна безопасност. Бих се радвал нашите заселници да направят от това древно място нов и жив град, убежище за всички, които търсят закрила. Но не можем да останем тук. Почти нямаме храна, а все повече изгнаници и жертви на войната пристигат всеки ден. Ако останем по-дълго, просто ще поканим брат ми да изпрати по-страшна армия от тази на Фенгболд. Имам чувството, че времето на защитна игра отмина. Така че ще потеглим… към Набан. Не сме достатъчно силни да се сблъскаме с Елиас сега, а и се боя, че Еркинланд е толкова опустял, че може да се окаже трудно да съберем каквато и да е войска там. Освен това, ако се провалим, няма къде да избягаме, освен назад през пустите земи към това място. Не мога да си представя колко ще загинат само при опита да се спасят от загубена битка, да не говорим за самия бой между войската на Елиас и нашата, събрана от кол и въже… Така че ще бъде Набан. Ще стигнем много преди Бенигарис да може да събере войска, която да поведе, а през това време Камарис може да привлече мнозина под нашето знаме. Ако имаме достатъчно късмет да свалим Бенигарис и майка му, Камарис ще има на разположение също и корабите на Набан, които ще ни улеснят да тръгнем срещу брат ми.
	Той вдигна ръце, за да спре шушукането, което изпълни залата.
	— Но някои от предупрежденията на Лигата на свитъка относно Звездата на Завоевателя ще взема под внимание. Не бих излязъл навън през зимата, особено след като отдавна стана ясно, че тя е оръжие на Краля на бурите, но смятам, че колкото по-скоро стигнем от Набан в Еркинланд, толкова по-добре. Ако звездата предвещава падане на империя, това все пак не трябва да се отнася за нас: ще се опитаме да стигнем до Хейхолт, преди тя да се е появила. Да се надяваме, че омекването на времето ще продължи. Ще тръгнем до две седмици. Това е решението ми. — Той сложи ръката си на масата. — Сега си вървете. Няма смисъл от нови спорове. Тръгваме за Набан.
	Надигнаха се гласове, тъй като някои от присъстващите искаха да питат нещо.
	— Достатъчно! — извика Джосуа. — Вървете и ме оставете на мира!
	На вратата Исгримнур се обърна. Джосуа беше рухнал на стола си и разтриваше челото си. До него седеше Воршева и гледаше право напред, сякаш съпругът й беше на хиляди мили от нея.


	Приратес влезе в камбанарията. Прозорците бяха отворени и вятърът, който се вихреше около Кулата на Зеления ангел, развяваше червената му роба. Токовете на ботушите му изтракаха за последно по каменните плочи и се възцари тишина.
	— Викал си ме, кралю — каза най-после Приратес.
	Елиас гледаше втренчено над покривите на Хейхолт — на изток. Слънцето беше слязло над западния ръб на света и небето беше забулено с тежки сиви облаци и цялата страна беше потънала в сянка.
	— Фенгболд е мъртъв — каза кралят. — Не е успял. Джосуа го е победил.
	Приратес се стресна.
	— Откъде разбра?
	Върховният крал рязко се извъртя.
	— Какво искаш да кажеш, проповеднико? Шестима гвардейци пристигнаха тази сутрин, останките от войската на Фенгболд. И ми разказаха много изненадващи неща. Но ти, изглежда, вече си знаел.
	— Не, кралю — бързо каза алхимикът. — Просто се изненадах, че не съм бил осведомен незабавно, когато са пристигнали гвардейците. Обикновено е работа на кралския съветник…
	— … да пресява новините и да решава какво е позволено да чуе господарят му — довърши Елиас вместо него. Очите на краля святкаха. — Имам много източници на информация, Приратес. Никога не забравяй това.
	Свещеникът се поклони вдървено.
	— Ако съм те засегнал, кралю, моля за прошката ти.
	Елиас го гледа известно време, после отново се обърна към прозореца.
	— Не трябваше да изпращам този самохвалко Фенгболд. Трябваше да се сетя, че ще оплеска всичко. Кръв и проклятие! — Той удари каменния перваз. — Ако можех да изпратя Гутулф!
	— Графът на Утаниат се оказа предател, кралю — смирено напомни Приратес.
	— Предател, не предател, той беше най-добрият воин, когото съм виждал. Щеше да смели брат ми и селската му войска на кайма. — Кралят измъкна един разхлабен камък, погледна го и го запрати през прозореца. Мълчаливо изчака да падне и заговори отново: — Сега Джосуа ще тръгне срещу мен. Познавам го. Винаги е искал да вземе трона ми. Винаги ми е завиждал, че съм първороден, но беше достатъчно умен, за да не го каже гласно. Брат ми е гъвкав. Тих, но отровен, като пепелянка. — Бледото лице на краля беше изтощено и измъчено, но въпреки това в него кипеше някаква ужасна жизненост. Пръстите му конвулсивно се свиваха и отпускаха. — Няма да ме свари неподготвен, нали, Приратес?
	Алхимикът се усмихна.
	— Да, господарю, няма да те свари неподготвен.
	— Сега имам приятели, могъщи приятели. — Ръката на краля падна върху дръжката на Печал. — И се кроят неща, за които Джосуа не е и сънувал, та ако ще да живее с векове. Неща, за които никога няма да се сети, преди да е станало много късно. — Той измъкна меча от ножницата. Петнистото сиво оръжие изглеждаше като живо, като нещо, измъкнато изпод камък против волята си. Когато Елиас го вдигна пред себе си, вятърът повдигна наметалото му и го развя над него като крила. За миг здрачът го превърна в крилато създание, демон от мрачните отминали времена. — Той и всички, които води, ще умрат, Приратес — изсъска кралят. — Те не знаят с кого си имат работа.
	Приратес го гледаше малко объркано.
	— Брат ти не знае, кралю. Но ти ще му покажеш.
	Елиас се обърна и размаха меча на изток. В далечината блясък на светкавица проряза неспокойния мрак.
	— Хайде, ела! — извика той. — Елате всички! Има достатъчно смърт и за вас! Никой няма да ми вземе Престола от драконова кост! Никой не може да го вземе!
	Сякаш в отговор долетя глух тътен на гръмотевица.


>>	25. Небесният образ

	Яздеха от север на черни коне — същества, отгледани в студен мрак, уверено стъпващи в дълбоката нощ, без да се боят от ледения вятър или високопланинските преходи. Ездачите бяха трима — две жени и мъж, всички Деца на облаците, и тяхната смърт вече беше изпята от Безсветлинните, тъй като беше малко вероятно да се върнат някога в Накига. Те бяха Ноктите на Утук’ку.
	След като слязоха от Стормспайк, те минаха през развалините на стария град, който се бе казвал Накига, като едва хвърляха поглед към останките от една епоха, когато народът им още бе живял на слънце. През нощта минаха през селата на Черните римъри. Не срещнаха никого — обитателите на тези селища, както и всички смъртни в тази унила страна, знаеха добре, че няма какво да се мотаят навън след здрач.
	Тримата вече много нощи прекосяваха Замръзналото блато. Никой не ги забеляза — само хората в редките селища сънуваха кошмари, а и без това студеният вятър бе станал леден. Те яздеха в мълчание и мрак, докато не стигнаха до Наглимунд.
	Там спряха да дадат почивка на конете — дори жестоката дисциплина на стормспайкските конюшни не можеше да предотврати умората на живите животни — и да поговорят с онези от своя род, които бяха превърнали изоставения замък на Джосуа в свой дом. Водачката на Ноктите на Утук’ку — макар че беше само първа сред равни — се представи на покрития със саван господар на замъка — един от Червената ръка. Сивият саван преливаше в кехлибареночервено при всяка гънка върху тлеещите останки на това, което някога беше тронът на принц Джосуа. Тя беше почтителна, въпреки че не направи нищо повече от необходимото. Дори за норните, закоравели през дългите векове на леденото си заточение, служителите на Краля на бурите бяха смущаващи. Както и господарят им, те бяха ходили отвъд — бяха опитали Небитието и се бяха върнали; бяха толкова различни от все още живите си братя и сестри, колкото звезда от морска звезда. Норните не обичаха Червеноръките, не харесваха опърлената им пустота — и петимата бяха само дупки в тъканта на реалността, дупки, пълни с омраза — но след като тяхната господарка бе превърнала войната на Инелуки в своя, нямаха друг избор, освен да се кланят пред главните слуги на Краля на бурите.
	Тъй като Ноктите бяха опети като мъртви, Хикеда’я от Наглимунд се отнасяха към тях с почтително мълчание и ги настаниха в студена стая далече от всички.
	Трите Нокътя не останаха дълго във ветровития замък — тръгнаха към Стайл, през развалините на Да’ай Чикица и после на запад през Алдхеорте, като заобиколиха отдалече Джао е-Тинукай’и — задачата им изискваше секретност. Макар че гората сякаш им се съпротивляваше — пътеките внезапно изчезваха, а дебелите клони бяха толкова преплетени, че светлината на звездите изобщо не проникваше през тях, все пак тримата напредваха неотстъпно на югоизток. Те бяха избраниците на Кралицата на норните и никой и нищо не можеше да ги отклони от целта им.
	Най-после стигнаха края на гората. Вече бяха близо до това, което търсеха. Както Инген Джегер преди тях, те бяха слезли от север и носеха смърт за враговете на Утук’ку, но за разлика от ловеца, който беше сразен още първия път, когато вдигна ръка срещу Зида’я, тези трима бяха безсмъртни. Нямаше защо да бързат. Грешки не биваше да има.
	Те обърнаха конете си към Сесуад’ра.


	— О, Ейдон, камък падна от раменете ми. — Джосуа дълбоко пое дъх. — Чудесно е да тръгнеш най-после.
	Исгримнур се усмихна.
	— Дори ако не всички са съгласни. Да, хубаво е.
	Джосуа и херцогът на Елвритшала бяха спрели конете си край рухналата порта и наблюдаваха гражданите на Нови Гадринсет, които напускаха лагера. Върволицата се виеше надолу по стария ситски път, хората носеха багажа си и подкарваха овцете и кравите — неуправляема армия, която блееше, мучеше, блъскаше се и предизвикваше истински хаос. Някои от заселниците си бяха направили недодялани каруци и ги бяха натоварили с цели грамади багаж.
	Джосуа се намръщи.
	— Не приличаме на войска, а на пътуващ цирк.
	Хотвиг, който тъкмо беше спрял до тях заедно с фолшайъреца Фреозел, се засмя.
	— Клановете ни винаги изглеждат така, когато се преместват. Единствената разлика е, че повечето от тези хора са от вашите живеещи сред камъни. Ще свикнеш.
	Фреозел критично наблюдаваше процесията.
	— Говедата и овцете ни трябват, принце. Много гърла имаме да храним. — Той непохватно бутна коня си напред — още не беше свикнал да язди. — Ей, там! — викна той. — Направете място на оная каруца!
	Исгримнур си помисли, че Джосуа е прав: тълпата наистина приличаше на пътуващ цирк, макар и без веселието, винаги придружаващо цирковете — доста деца плачеха, но пък и не всички хлапета бяха недоволни от пътуването. Възрастните също не бяха доволни — не им се искаше да напуснат това място на относителна безопасност: идеята да се свали някак Елиас от трона им беше далечна и почти всички биха предпочели да си останат на Сесуад’ра, докато други се занимават с мрачната действителност на войната — но беше ясно също, че да се остане на това отдалечено място, след като Джосуа отведе всичките си въоръжени мъже, не е умно. И така, ядосани, но не желаещи да рискуват с нови страдания без защитата на импровизираната войска на Джосуа, обитателите на Нови Гадринсет го следваха към Набан.
	— Няма да изплашим и шепа писари с тая тълпа, да не говорим за брат ми — каза принцът. — И все пак не ги подценявам заради дрипите ни и лошото ни въоръжение. — Той се усмихна. — Всъщност мисля, че за пръв път разбирам как се е чувствал баща ми. Винаги съм се отнасял към васалите си възможно най-добре, тъй както го изисква Бог от мен, но никога не бях изпитвал силната любов на Престър Джон към всичките му поданици. — Джосуа замислено поглади шията на Вятокрък. — Може би щях, ако той беше запазил малко от нея и за двамата си сина. Все пак мисля, че най-после знам какво е изпитвал, когато е влизал на кон през портата Нарулах в Ерчестър. Той би дал живота си за онези хора, както аз бих дал своя за тези. — Принцът отново се усмихна притеснено, сякаш смутен от откритието си. — Аз ще преведа тая моя любима сбирщина невредима през Набан, Исгримнур, каквото и да ми струва това. Но когато стигнем в Еркинланд, ще сложим зара в ръцете на Бога, и кой знае какво ще направи той с тях.
	— Нито един от нас не знае — съгласи се Исгримнур. — И добрите дела не спечелват благоволението му. Поне така ми каза твоят отец Странгиард снощи — че е не по-малък грях да купуваш Божията любов с добри дела, отколкото с лоши.
	Едно муле — бяха твърде малко в цялата Сесуад’ра — се беше запънало на пътя, мълчаливо, но непоклатимо. Стопанинът стовари тоягата си на гърба му, но то само сви уши и вдигна глава: приемаше ударите с няма упорита враждебност. Ругатните на мъжа изпълваха утринния въздух; почнаха да ругаят и хората зад спрялата каруца.
	Джосуа се разсмя и възкликна:
	— Ако искаш да видиш как изглеждам на самия себе си, погледни това нещастно животно. Ако се катереше нагоре, щеше да тегли цял ден, без да прояви и следа от умора. Но сега пред него има дълъг и опасен път надолу и тежка каруца зад него — нищо чудно, че е забило копита в земята. — Усмивката му изчезна, той се обърна и впи в херцога сивите си очи. — Но аз те прекъснах. Повтори какво ти е казал Странгиард.
	Исгримнур гледаше мулето и собственика му. В тях имаше нещо и смешно, и трогателно, нещо повече от онова, което се виждаше.
	— Каза, че да се опитваш да купиш Божието благоволение с добри дела е грях. Е, първо се извини, загдето въобще мисли — нали го знаеш какъв е, като плашлива мишка — но все пак го каза. Че Бог не ни дължи нищо, а ние Му дължим всичко, че трябва да вършим добри дела, защото са добри и са по-близки до Бога, а не защото ще ни възнагради като деца, на които дават бонбони, за да мируват.
	— Отец Странгиард е мишка, да — съгласи се Джосуа. — Но една мишка може да бъде смела. Колкото и да са малки, впрочем, те са разбрали, че е по-добре да не дразниш котката. Така е и със Странгиард, струва ми се. Той знае кой е и къде му е мястото. — Погледът на Джосуа се зарея от заинатеното муле към западните планини. — Ще помисля над думите му обаче. Понякога наистина постъпваме, както повелява Бог, от страх или надежда за отплата. Да, ще помисля над думите му.
	На Исгримнур внезапно му се прищя да не си беше отварял устата.
	„На Джосуа само това му трябва — поредната причина да се самообвинява. Карай го да действа, не да мисли. Когато успее да отхвърли грижите си, той е истински принц. Това ще ни даде възможност да доживеем да си говорим за такива неща край огъня някой ден“.
	— Какво ще кажеш да преместим онзи идиот и мулето му от пътя? — предложи Исгримнур. — Иначе всичко това скоро ще заприлича повече на битката при Нарулах, отколкото на пътуващ цирк.
	— Добре. — Джосуа отново се усмихна, слънчево като студената светла сутрин. — Не мисля, че идиотът, както го нарече, ще ни откаже, но мулетата не уважават особено принцовете, да знаеш.


	— Нимзък! — извика Бинабик. — Къде е Сискинанамук?
	Овчарят се обърна и вдигна гегата си за поздрав.
	— При лодките, Пеещи човече. Проверява течовете, та овните да не си измокрят краката. — Засмя се и се видяха жълтите му зъби.
	— Е, и на теб няма да ти се наложи да плуваш. Иначе ще потънеш като камък — отвърна му с широка усмивка Бинабик — и ще те намерят през лятото, като се отдръпне водата. Дръж се по-прилично!
	— Много е слънчево — оправда се Нимзък. — Погледни ги само скокльовците! — Той посочи овните, които наистина бяха твърде оживени, няколко дори се биеха наужким — нещо, което не правеха почти никога.
	— Само ги наглеждай да не си счупят главите — засмя се Бинабик, наведе се, прошепна нещо в ухото на Куантака и тя го понесе по снега.
	Сиски наистина проверяваше лодките. Бинабик слезе от Куантака, която енергично се отръска и затича към гората. Бинабик гледаше годеницата си с усмивка — тя проверяваше лодките така недоверчиво, както човек от равнините брои въжетата по канукски мост над пропаст.
	— Много си грижлива — смъмри я Бинабик със смях. — Повечето ни хора вече преминаха. — Той махна с ръка към белите овни, пръснати оттатък долината; пастирите и ловджийките се наслаждаваха на краткотрайния покой, преди отново да тръгнат на път.
	— Държа всички да минат невредими. — Сиски го прегърна. — Едно е да излезеш за риба в Езерото на Синята кал, и друго, когато залагам живота на хората и овните си.
	— Големи късметлии са, че се грижиш за тях — каза Бинабик, този път сериозно. — Но забрави за малко лодките.
	Тя се притисна силно до него.
	— Забравих ги.
	Бинабик вдигна глава и погледна през долината. Снегът се беше разтопил на много места, туфи жълто-зелена трева се показваха навсякъде.
	— Овните ще се наядат до пръсване — каза той. — Не са свикнали с такова изобилие.
	— Отива ли си снегът? — попита тя. — Ти каза, че тези земи обикновено не са покрити със сняг по това време на годината.
	— Невинаги, но зимата се разпростря далече на юг. Вее пак, изглежда, вече си отива. — Той погледна небето. Рехавите облаци ни най-малко не намаляваха силата на слънцето. — Не знам какво да мисля. Не мога да повярвам, че този, който направи зимата да стигне толкова далече, се е предал. Не знам. — Той пусна Сиски и се тупна с ръка по гърдите. — Дойдох да ти кажа, че съжалявам, загдето те виждам толкова малко напоследък. Трябваше да се решават много въпроси. Гелое и другите работиха дни и нощи над книгата на Моргенес. Изучавахме и свитъците на Укикук, а това не можеше да стане без мен.
	Сиски вдигна ръката му, опря я до бузата си и я притисна, после я пусна.
	— Няма нужда да се извиняваш. Знам какво правиш… — тя кимна към лодките, — точно както и ти знаеш какво трябва да правя аз. — Тя сведе очи. — Видях те да стоиш на съвета на хората от равнината и да говориш. Не можах да разбера повечето от думите, но видях с какво уважение те гледаха, Бинбиникегабеник. — Тя натърти на пълното му име. — Гордея се с теб, мъжо мой. Само ми се иска майка ми и баща ми да можеха да те видят, както аз те видях. Както те виждам.
	Бинабик изсумтя, но явно му беше приятно.
	— Не мисля, че уважението на равнинците ще струва много на рабоша на родителите ти. Но ти благодаря. Хората от долините ценят високо и теб, и всичките ни хора, след като ни видяха в бой. — Кръглото му лице стана сериозно. — И това е другото, за което исках да говоря. Ти ми каза веднъж, че смяташ да се върнеш в Ийканук. Скоро ли ще тръгнеш?
	— Все още мисля — отговори тя. — Знам, че майка ми и баща ми имат нужда от нас, но мисля също, че и тук има неща, които можем да направим. Равнинците и тролите да се бият заедно — може би това е нещо, което ще осигури на народа ни безопасност за дълги години.
	— Умната ми Сиски — усмихна се Бинабик. — Но битката може да е твърде свирепа за нашите хора. Ти никога не си виждала сражение за крепост — равнинците го наричат „обсада“. В такава битка за нашите може да има твърде много опасности. А най-малко едно или две такива сражения очакват Джосуа и неговите хора.
	Тя тържествено кимна.
	— Знам. Но има по-сериозна причина, Бинабик. За мен ще е много трудно да те оставя отново.
	Той отмести очи.
	— Както беше за мен да се разделя с теб, когато Укикук ме отведе на юг — но и двамата знаем, че има задължения, които не са особено приятни. — Бинабик пъхна ръката си под нейната. — Ела да се поразходим. Няма да имаме много време да бъдем заедно занапред.
	Тръгнаха към подножието на планината, като заобикаляха струпаните хора, които чакаха за лодките.
	— Много съжалявам, че всички тези затруднения не ни позволяват да се оженим — каза Бинабик.
	— Това са само думи. През нощта, когато дойдох да те освободя, се оженихме. Дори да не бяхме се срещнали никога след това.
	Бинабик сви рамене.
	— Знам. Но ти би трябвало да си получиш думите. Ти си дъщеря на Ловджийката.
	— Имаме отделни палатки — усмихна се Сиски. — Всички приличия са спазени.
	— Нямам нищо против да деля своята с младия Саймън — заяви той. — Но бих предпочел да я деля с теб.
	— Имаме своите мигове. — Тя стисна ръката му. — А какво ще правиш, когато всичко това свърши, скъпи мой? — Говореше така, сякаш изобщо не можеше да става въпрос дали въобще ще има „след това“. Куантака изскочи от гората и се спусна към тях.
	— Какво имаш предвид? Ще се върнем в Минтахок — или, ако вече си заминала, ще дойда при теб.
	— А Саймън?
	Бинабик спря и събори буца сняг от един клон с тояжката си. Тук, в дългата сянка на хълма, хаотичната врява на заминаващите се чуваше по-слабо.
	— Не знам. Свързан съм с него с обещания, но ще дойде ден, когато те ще бъдат изпълнени. След това… — Той сви рамене. — Не знам какво съм аз за него, Сиски. Не брат, не баща, разбира се…
	— Приятел? — предположи тихо тя. Куантака душеше ръката й. Тя я почеса по муцуната и й позволи да налапа ръката й чак до лакътя. Вълчицата изръмжа доволно.
	— Да, разбира се. Той е добро момче. Не, добър мъж, мисля. Гледах го как израства.
	— Дано Кинкипа Снежната ни прекара през всичко това невредими — каза сериозно Сиски. — Дано Саймън щастливо да остарее, ние с теб да се обичаме и да отгледаме деца, нашият народ да запази дома си в планините. Вече не се боя от жителите на равнината, Бинабик, но съм по-щастлива сред хората, които разбирам.
	Той я прегърна.
	— Дано Кинкипа изпълни молбата ти. И не забравяй, че трябва да искаме от нея да пази и Куантака. — Бинабик се ухили. — Хайде, ела да идем ей натам. Знам едно тихо местенце на склона, на завет — единственото уединено, което може би ще видим за дни и дни напред.
	— Ами лодките, Пеещи човече? — закачи го тя. — Трябва да ги прегледам.
	— Преглеждала си ги по сто пъти всяка. Пък и хората ни могат да преплуват това езеро, ако се наложи. Ела.
	Вървяха прегърнати. Вълчицата тихо ги следваше, безшумна като сива сянка.


	— По дяволите, Саймън, боли! — Джеръмайъс се надигна и засмука ударените си пръсти. — Това, че си рицар, не ти дава право да ми чупиш ръцете.
	— Исках само да ти покажа нещо, на което ме научи Слудиг. И трябва да тренирам. Не се прави на бебе.
	Джеръмайъс го изгледа отвратено.
	— Не съм бебе, Саймън. А ти не си Слудиг. И изобщо не мисля, че го правиш както трябва.
	Саймън пое дълбоко дъх и сдържа сърдития си отговор. Джеръмайъс не беше виновен, че той е нервен. Не беше имал възможност да говори с Мириамел от дни, а и въпреки огромния и сложен процес на разтурването на лагера, не можеше да си намери работа.
	— Извинявай. Глупаво беше да говоря така. — Той вдигна дървения меч. — Нека само ти покажа тази хватка, когато обръщаш меча… — Той замахна и перна дървения меч на Джеръмайъс. — Ето… така…
	Джеръмайъс въздъхна.
	— По-добре да отидеш и да говориш с принцесата, вместо да ме налагаш, Саймън. — Той вдигна меча си. — Е, давай.
	Мечовете затракаха и някои от овцете, които пасяха наблизо, вдигнаха глави и загледаха дали овните отново не се бият. Но когато се убедиха, че това са само двама двукраки хлапаци, се върнаха към тревата.
	— Защо каза онова за принцесата? — попита Саймън запъхтян.
	— Какво? — Джеръмайъс се опитваше да остане извън обсега на дългите ръце на противника си. — А защо, как мислиш? Та ти се влачиш подир нея, откакто дойде.
	— Не е вярно!
	Джеръмайъс отстъпи и заби върха на дървения си меч в земята.
	— Хм, така ли? Значи съм те сбъркал с някой друг недодялан червенокос глупак.
	Саймън се усмихна смутено.
	— Личи ми, нали?
	— В името на Усирис, да! Но кой не би го направил? Тя е толкова хубава, и изглежда добра.
	— Тя е… нещо повече. Но защо тогава ти не се влачиш подир нея?
	Джеръмайъс го стрелна с бърз, обиден поглед.
	— Ха, че тя няма да ме забележи дори да падна мъртъв в краката и! — Лицето му стана насмешливо. — Не че забелязва и теб де.
	— Не е смешно. — Саймън се намръщи.
	Джеръмайъс се смили.
	— Извинявай, Саймън. Сигурен съм, че да си влюбен е ужасно. Виж какво, продължавай и ми потроши и останалите пръсти, ако от това ще ти олекне.
	— Може и да го направя — ухили се Саймън и отново вдигна меча. — Хайде, дявол да те вземе, бий се!
	— Правиш някого рицар — изпухтя Джеръмайъс и отби удара му — и съсипваш живота на приятелите му завинаги.
	Мечовете затракаха отново — неритмични и ожесточени като чукането на огромен пиян кълвач.


	Седнаха запъхтени на мократа трева. Саймън беше разкопчал ризата си. Скоро щеше да му стане студено, но в момента хладният въздух му действаше чудесно. Сянка падна между двамата и те стреснато вдигнаха глави.
	— Сър Камарис! — Саймън се надигна. Джеръмайъс само гледаше с широко отворени очи.
	— Е, седни, млади човече. — Старецът махна с ръка. — Просто ви гледах как тренирате.
	— Не сме много добри — каза Саймън скромно.
	— Наистина не сте.
	Саймън се бе надявал, че старецът все пак ще го похвали.
	— Слудиг опита да ме научи на каквото може — обясни той, като се стараеше тонът му да е почтителен. — Нямахме много време.
	— Слудиг? Това е васалът на Исгримнур, нали? — Той пронизващо погледна Саймън. — А ти си момчето от замъка, нали така? Това, което Джосуа е направил рицар? — Говореше със слаб набански акцент.
	— Да, сър Камарис. Казвам се Саймън. А това е моят приятел — и адютант — Джеръмайъс.
	Старецът стрелна Джеръмайъс с очи, кимна му и върна бледосините си очи върху Саймън.
	— Нещата са се променили — каза бавно той. — И то не към по-добро, поне според мен.
	— Какво имаш предвид, сър?
	Старецът въздъхна.
	— Ти не си виновен, млади момко. Знам, че един монарх понякога трябва да провъзгласява рицари на бойното поле, и не се съмнявам, че си извършил благородни дела — чух, че си помогнал да намерят моя меч Трън — но в рицарството има нещо повече от меча. Това е високо звание, Саймън… високо звание.
	— Сър Деорнот се стараеше да ме научи на каквото трябва да знам — каза Саймън. — Преди бдението ми ми преподаде Каноните на рицарството.
	Камарис седна, удивително пъргаво за човек на неговата възраст.
	— Не е само това, момко, не е само това. Знаеш ли колко дълго служих при Гаванаксис от Хонза Клавес като паж и скуайър?
	— Не, сър.
	— Дванадесет години. И всеки ден, млади Саймън, всеки един ден беше урок. Трябваха ми две дълги години само за да се науча как да се грижа за конете му. Ти имаш кон, нали?
	— Да, сър. — Саймън беше смутен, но очарован. Най-великият рицар в световната история говореше с него за правилата на рицарството! Всеки млад благородник от Римърсгард до Набан би дал лявата си ръка, за да е на неговото място. — Кобила. Казва се Намиращата дома.
	Камарис го погледна остро, сякаш не хареса името, но продължи, като че ли не беше така.
	— Тогава трябва да се научиш да се грижиш за нея както е редно. Тя е повече от приятел, Саймън, тя е такава част от теб, както двата ти крака и двете ти ръце. Рицар, който не може да се довери на коня си, който не го познава както самия себе си, който не почиства и не поправя всяка част от амуницията хиляда пъти — е, той няма да е полезен нито на себе си, нито на Бога.
	— Старая се, сър Камарис. Но трябва да науча толкова много.
	— Несъмнено сега е време на война — продължи Камарис. — Така че е съвсем допустимо да се пренебрегнат някои от не толкова решаващите умения — ловът със и без соколи и други подобни. — Но той явно не одобряваше напълно тази мисъл. — Възможно е дори правилата за предимство да не са така важни както в други времена, с изключение дотолкова, доколкото засягат военната дисциплина; и все пак по-лесно е да се сражаваш, когато знаеш мястото си в мъдрия план на Бога. Нищо чудно, че битката тук с хората на краля е била махленска кавга. — Строгата му съсредоточеност изведнъж се стопи, очите му станаха добри. — Но аз те отегчавам, нали? — Устните му се изкривиха в усмивка. — Аз съм като някой, проспал два пъти по двайсет години, но все пак съм стар човек, въпреки всичко. Това не е моят свят.
	— О, не! — каза горещо Саймън. — Не ме отегчаваш, сър Камарис. Съвсем не. — Погледна към Джеръмайъс за подкрепа, но приятелят му седеше ококорен и мълчеше. — Моля те, кажи ми всичко, което ще ми помогне да съм по-добър рицар.
	— Бил ли си добросърдечен? — попита най-великият рицар в царството на Ейдон. Тонът му беше студен.
	— Не, сър. — Саймън неволно се разсмя и за миг се изплаши, че ще премине към ужасяващо кикотене. — Не, сър. Прости ми, но ти да ме питаш дали не ме отегчаваш… — Не можеше да намери думи, за да изрази лудостта на подобна мисъл. — Ти си герой, сър Камарис — каза накрая. — Герой.
	Старецът стана със същата изненадваща пъргавина, с която беше седнал, и Саймън се изплаши, че го е обидил.
	— Стани, момко.
	Саймън се подчини.
	— Ти също… Джеръмайъс. — Камарис ги огледа с критичен поглед. — Дай ми меча си. — Той посочи дървеното оръжие, което Саймън все още стискаше. — Оставих Трън в ножницата в палатката си. Все още не се чувствам удобно с нея, признавам. В нея има нещо неспокойно, което не ми харесва.
	— В нея? — попита Саймън изненадано. — В палатката ли?
	Старецът махна пренебрежително с ръка.
	— Така говорим ние във Винита. Корабите и мечовете са от женски род, бурите и планините са от мъжки. Сега внимавай. — Той взе дървения меч и начерта кръг по влажната трева. — Канонът на рицарството гласи, че както ние сме създадени по подобие на нашия Господ, така и светът… — той начерта по-малък кръг в първия — е създаден по подобие на Небесата. Но, за зла чест, без тяхната святост. — Той критично огледа кръга, сякаш вече го виждаше населен с грешници.
	— Тъй както ангелите са слуги и пратеници на Бога — продължи Камарис, — така и братството на рицарите служи на различните земни владетели. Ангелите разпространяват добрите слова Божии, които са абсолютни, но земята е грешна, каквито са и нашите владетели, дори най-добрите. Така се появяват несъгласия по въпроса каква е волята Божия. Тогава избухва война. — Той раздели вътрешния кръг с една черта. — Чрез това изпитание става известна правотата на нашите владетели. Войната най-ясно отразява острието на ножа на Божията воля, тъй като самата война е опорната точка, на която империите се издигат или падат. Ако само силата определя победата, сила, несмекчена от чест или милосърдие, тогава тя не е победа, защото Божията воля никога не може да бъде изразена само чрез проявяването на по-голяма сила. Нима котката е по-любима на Бога от мишката? — Камарис се навъси, поклати глава, след това обърна острия си поглед към двамата младежи. — Слушате ли ме?
	— Да — бързо каза Саймън. Джеръмайъс само кимна, мълчеше като онемял.
	— Така. Всички ангели — с изключение на Онзи, който избягал — са покорни на Бога преди всичко защото Той е съвършен, всезнаещ и всемогъщ. — Камарис начерта множество знаци на външния кръг: сигурно представляваха ангелите, предположи Саймън. Беше малко объркан, но усещаше, че схваща повечето от това, което казва рицарят. — Но — продължи старецът — владетелите на хората са, както казах по-горе, със слабости. Те са грешници като всички нас. Така, въпреки че всеки рицар е предан на своя господар, той трябва да бъде също и верен на Канона на рицарството — на всички правила за сражение и поведение, правилата за чест, милост и отговорност, които са еднакви за всички рицари. — Камарис разсече чертата във вътрешния кръг с нова, перпендикулярна. — И така, независимо кой земен владетел печели една битка, ако неговите рицари са верни на Канона, битката ще е спечелена съгласно Божиите закони. Тя ще е правилно отражение на Неговата воля. — Той втренчи пронизващия си поглед в очите на Саймън. — Слушаш ли ме?
	— Да, сър. — Действително, в чутото имаше смисъл, макар че Саймън искаше да помисли и сам върху него.
	— Добре. — Камарис се наведе и избърса изцапания с кал дървен меч толкова старателно, сякаш беше Трън, после го върна на Саймън. — Сега, точно както Божиите проповедници трябва да направят волята Му разбираема за народа под форма приятна и почтителна, така също и Неговите рицари изпълняват Неговите желания по подобен начин. Затова войната, колкото и да е ужасна, не трябва да бъде бой между животни. Ето защо един рицар е нещо повече от просто силен мъж на кон. Той е викарий на Бога на бойното поле. Играта с меча е молитва, момчета — сериозна и тъжна, и все пак радостна.
	„Не изглежда много радостен — помисли си Саймън. — Но в него наистина има нещо свещеническо“.
	— Ето защо човек не става рицар само като прекара една нощ в бдение или се сдобие с меч, както и не може да стане свещеник само като пренесе Книгата на Ейдон от единия край на селото до другия. Трябва учение, учение за всяко нещо. — Той се обърна към Саймън. — Вземи меча си, младежо.
	Саймън го направи. Камарис беше с цяла педя по-висок от него — доста интересно: Саймън беше свикнал да е по-висок от почти всички.
	— Държиш го като тояга. Отпусни ръцете си, така. — Дългите ръце на рицаря обвиха ръцете на Саймън. Пръстите му бяха сухи и твърди, толкова груби, сякаш Камарис беше прекарал живота си в копаене или зидане на каменни стени. Изведнъж от докосването му Саймън осъзна огромността на опита му, възприе го като нещо много повече от една легендарна личност или старец, пълен с полезни знания. Усети безкрайните години упорита, усърдна работа, неизброимите и предимно нежелани състезания с оръжие, които този човек беше изстрадал, за да стане най-могъщия рицар на своето време — и на всички времена, усети Саймън, като се радваше на всичко това не повече от добросърдечен свещеник, заставен да разобличи невеж грешник.
	— Сега го усети, като се изправяш — каза Камарис. — Почувствай как силата идва от краката ти. Не, не пазиш равновесие. — Той събра краката на Саймън. — Защо една кула не пада? Защото е центрирана над основата си.
	Скоро той накара и Джеръмайъс да се изпоти, и то здравата.
	Следобедното слънце сякаш бързаше по небето; с приближаването на вечерта ветрецът стана леден. След като старецът подложи на най-строга проверка уменията им, в очите му се появи известен блясък — студен, но все пак силен.


	Когато Камарис най-после ги освободи, беше почти съвсем тъмно. Брегът оттатък долината искреше от лагерни огньове. Дневните старания да превозят почти всички бяха дали своя плод и групата на принца можеше да потегли още в зори. Сега хората от Нови Гадринсет строяха временния си лагер, ядяха закъсняла вечеря или сновяха безцелно в сгъстяващия се мрак. Атмосфера на покой и очакване витаеше над долината, истинска като здрача. Беше нещо като Чистилището, помисли си Саймън — мястото преди Небесата.
	„Но то е и мястото преди Ада — припомни си той. — Ние не просто пътуваме — отиваме на война… и може би още по-лошо“.
	Двамата с Джеръмайъс вървяха мълчаливо, изтощени от упражненията, потта по лицата им леденееше. Саймън изпитваше болка в мускулите — сега беше приятна, но от опит знаеше, че утре няма да е така, особено след целодневна езда. Той внезапно се сети за нещо.
	— Джеръмайъс, погрижи ли се за Намиращата дома?
	Младежът го погледна сърдито.
	— Разбира се. Казах, че ще го направя, нали?
	— Ще отида да я погледна все пак.
	— Не ми ли вярваш?
	— Разбира се, че ти вярвам — бързо каза Саймън. — Всъщност това няма нищо общо с теб. Думите на сър Камарис за един рицар и коня му просто… просто ме подсетиха за нея. — Освен това изпитваше остра необходимост да остане малко сам: трябваше да помисли и върху другите неща, които му беше казал Камарис. — Разбираш, нали?
	— Може би. — Джеръмайъс се намръщи, но не изглеждаше особено разтревожен. — Ще отида да потърся нещо за ядене.
	— После ела при огъня на Исгримнур. Сангфугол каза, че щял да пее.
	Джеръмайъс тръгна към палатката, която бяха вдигнали сутринта тримата с Бинабик, а Саймън се заизкачва по склона, където бяха вързани конете.
	Звездите още не бяха изгрели, нямаше и луна и той не виждаше къде стъпва.
	Насреща му през калта вървеше някой. Беше Фреозел, връщаше се, след като бе нагледал коня си и Вятокрък на Джосуа. Поне в това отношение беше заел мястото на Деорнот в живота на принца и явно играеше тази роля с удоволствие. Веднъж беше казал на Саймън, че произлиза от ковашко семейство — нещо, на което Саймън охотно повярва, като гледаше широките му рамене.
	— Привет, сър Сеоман — каза той. — Виждам, и ти не носиш факла. Доста ще се изкаляш.
	— Вече се изкалях — засмя се Саймън и посочи покритите си с кал ботуши.
	— Трябва да ги намажеш — каза Фреозел. — Иначе ще се съсипят. Ще ходиш ли да слушаш арфиста?
	— Така смятам.
	— Тогава ще ти донеса мас. — Фреозел учтиво му се поклони и тръгна. — И внимавай с калта!
	Саймън продължи в мрака. Вече чуваше кроткото пръхтене на конете, дори ги виждаше — тъмни сенки на фона на сумрачното небе.
	Намиращата дома беше вързана под един клонест дъб. Саймън сложи ръка на муцуната й, усети топлия й дъх, после опря глава до шията й и я почеса. Миризмата й беше някак успокояваща.
	— Ти си моето конче — каза тихо той. Намиращата дома помръдна едното си ухо. — Моето конче.
	Джеръмайъс я беше завил с тежко одеяло — подарък на Саймън от Гутрун и Воршева, — което беше неговата завивка, преди конете да бъдат изведени от топлите конюшни на Сесуад’ра. Саймън се увери, че е прикрепено както трябва, но не много стегнато. Когато се обърна, видя бледа фигура в тъмнината — вървеше покрай конете — и сърцето му подскочи.
	Норни?
	— К-к-кой е там? — извика той, после повтори по-високо: — Кой си? Ела тук! — Посегна към кръста си и осъзна, че не носи никакво оръжие освен канукския си нож — нямаше го дори дървения учебен меч.
	— Саймън? Ти ли си?
	— Мириамел? Принцесо! — Той пристъпи няколко крачки напред. Тя бе застанала зад един кон, сякаш се криеше. Нямаше нищо необикновено в дрехите й — светла рокля и тъмно наметало; но изражението й беше странно предизвикателно.
	— Как си? — попита той и веднага се наруга наум за глупавия въпрос. Но беше изненадан да я види тук сама и не можа да измисли какво да каже. За хиляден път приказваше като идиот, когато щеше да е по-добре да мълчи.
	Но защо тя изглеждаше толкова гузна?
	— Добре, благодаря. — Тя се огледа, сякаш се опитваше да разбере дали е сам. — Дойдох да си нагледам коня. — Тя махна към пръхтящите животни. — Взехме го от… от онзи набански благородник, за когото ти казах.
	— Изплаши ме — каза Саймън и се засмя. — Помислих, че си призрак или… или някой от неприятелите ни.
	— Не съм неприятел — каза Мириамел без обичайното си безгрижие. — Не съм и призрак, поне доколкото знам.
	— Радвам се да го чуя. Свърши ли?
	— Свърших… какво да съм свършила? — Мириамел го погледна със странна напрегнатост.
	— С коня. Мислех, че може да… — Той млъкна. Тя изглеждаше много смутена и Саймън се запита дали не е направил нещо, което да я засегне. Както когато й предложи Бялата стрела. Всичко това сега му приличаше на сън.
	Саймън започна отново:
	— Сангфугол ще пее. При херцог Исгримнур. — Той посочи кръга от пламтящи огньове. — Ще дойдеш ли да послушаш?
	Мириамел като че ли се колебаеше.
	— Ще дойда — каза тя най-после. — Да, ще е хубаво. — Усмихна се за миг. — Докато не запее Исгримнур.
	Имаше нещо не съвсем наред в тона й, но за всеки случай Саймън се засмя, малко нервно.
	— Е, зависи дали е останало от виното на Фенгболд.
	— Фенгболд! — изсумтя Мириамел. — И като си помисля само, че баща ми щеше да ме омъжи за този… за тази свиня!
	За да я разсее, Саймън каза:
	— Ще пее за Джак Мандуоуд — Сангфугол имам предвид. Обеща ми. Мисля, че ще изпее „Колата на архиепископа“. — Той я хвана под ръка почти несъзнателно и за миг изпита опасение. Какво правеше — да я сграбчва така? Нямаше ли да я засегне?
	Но Мириамел като че ли изобщо не забеляза нищо.
	— Да, хубаво ще е — каза тя. — Добре ще е да прекараме една вечер в песни край огъня.
	Саймън отново се озадачи, защото това ставаше почти всяка вечер някъде в Нови Гадринсет, особено напоследък. Но не каза нищо — реши просто да се радва на усещането на тънката й, силна ръка до своята.
	— Да, много хубаво — каза той и я поведе към примамливите огньове.


	Към полунощ, когато леката мъгла най-после се беше разнесла и луната се издигна високо в небето, ярка като сребърна монета, на върха на хълма, който принцът и хората му бяха напуснали, се появи някакво раздвижване.
	Три сенки, тъмни и почти невидими въпреки луната, стояха до един от изправените камъни и гледаха към долината долу. Повечето огньове вече догаряха, само тук-там в червеникавата светлина се движеха тъмни сенки.
	Ноктите на Утук’ку дълго гледаха лагера, неподвижни като бухали. После, без да разменят нито дума, тръгнаха мълчаливо през високата трева към центъра на хълма. Вледите останки на разрушените каменни здания на Сесуад’ра просветваха пред тях като зъбите в устата на стара вещица.
	Слугите на Кралицата на норните бяха изминали много път за кратко време. Можеха да си позволят да изчакат още една нощ, нощ, която несъмнено щеше да настъпи скоро, когато голямата тромава тълпа под тях нямаше да е толкова бдителна.
	Трите сенки се хлъзнаха безшумно в сградата, която смъртните наричаха Обсерваторията, и стояха там дълго, загледани през пукнатините на купола към изгряващите звезди. После седнаха на камъните. Една от тях запя много тихо. В порутената зала се понесе мелодия, студена и остра като разцепена кост.
	Въпреки че песента дори не отекваше в Обсерваторията и със сигурност вятърът отвън я отвяваше, спящите отвъд долината тихо запъшкаха в съня си. Саймън сънуваше лед, сънуваше разруха и загуба, и гнезда на преплетени змии, скрити в пресъхнали кладенци.


>>	26. Дар от кралицата

	Хората на принца — безкраен керван от каруци, животни и влачещи се пешеходци — напуснаха долината и се помъкнаха към равнините, следвайки извивките на Стефлод на юг. Трябваше им почти седмица, за да стигнат до мястото, където реката се вливаше в по-голямата си сестра Имстрека.
	Беше като завръщане у дома, защото си направиха лагер в долината, където някога бе разположен първият Гадринсет. Много от хората, които разгъваха постелките си и търсеха дърва за огън в пустошта на предишния си дом, се питаха дали са спечелили нещо, като са напуснали това място и са преплели съдбата си с Джосуа и неговите бунтовници. Имаше и метежно шушукане — но твърде слабо: повечето хора не бяха забравили смелостта, с която Джосуа се беше противопоставил на войската на Върховния крал.
	Можеше да е и по-лошо — сега времето беше меко и снегът, покривал пасищата, почти се беше стопил. Все пак вятърът виеше в плитките дерета и навеждаше малкото ниски дървета, снишаваше високата трева и огньовете танцуваха и подскачаха: проклетата зима беше поотслабнала, но пък все пак наближаваше декандер.
	Принцът обяви, че ще почиват три дни, докато той и съветниците му не решат по кой път е най-добре да тръгнат. Поданиците му, ако можеха да бъдат наречени така, се зарадваха. Дори краткото пътуване от Сесуад’ра беше трудно за ранените и болните, каквито имаше много, и за хората с малки деца. Някой пусна слух, че Джосуа бил размислил, че щели да построят наново Нови Гадринсет тук, на мястото на неговия предшественик. Макар че по-сериозните се мъчеха да обяснят безсмислието на напускането на едно безопасно високо място заради едно незащитено ниско, и че принц Джосуа може да е всичко, но не и глупак, за мнозина тази мисъл беше обнадеждаваща и слуховете плъзнаха.


	— Не можем да останем дълго тук, Джосуа — каза Исгримнур. — Всеки прекаран тук ден ще добавя нови двайсетина души, които няма да ни последват, когато тръгнем.
	Джосуа изучаваше една опърпана, избеляла от слънцето карта, принадлежала на покойния Хелфгрим, някогашния кмет на Нови Гадринсет, който заедно с дъщерите си мъченици беше станал нещо като светец-покровител на заселниците.
	— Няма да стоим дълго — каза принцът. — Но ако заведем тези хора в пасищата, далече от реката, трябва да сме сигурни, че ще намерим вода. Времето се променя така, че никой не може да го предвиди. Съвсем възможно е и да спре да вали.
	Исгримнур изпухтя и погледна Фреозел за подкрепа, но младият фолшайърец, все още сърдит, че отиват към Набан, се намуси. „Можем да вървим покрай Имстрека на запад към Еркинланд“, ясно казваше изражението му.
	— Джосуа — започна херцогът, — намирането на вода няма да е трудно. Животните могат да си я набавят от росата, ако трябва, а ние можем да си напълним меховете от реката. А има и десетки потоци, тръгнали от топящия се сняг, ако там е въпросът. Проблем ще е по-скоро храната.
	— И то сериозен — потвърди Джосуа. — Но не виждам как изборът на пътя ще ни помогне особено за това. Можем да тръгнем към езерата — само че не знам доколко може да се вярва на картата на Хелфгрим…
	— Никога… никога не съм си представял колко трудно е да се изхранят толкова много хора — обади се Странгиард, който четеше един от преводите, които Бинабик беше направил на свитъците на Укикук. — Как се справят с това войските?
	— Или изцеждат кесията на краля си като пясък от съдран чувал — каза мрачно Гелое, — или просто изпояждат всичко, където минат, като мравки. — Тя се изправи и разкърши рамене. — Тук растат много треви, с които можем да изхраним хората, Джосуа — много билки, цветя и треви, които стават за ядене, макар че на мнозина, които са живели само в градовете, може да им се сторят странни.
	— „Странното престава да е странно, когато си гладен“ — цитира Исгримнур. — Не си спомням кой го е казал, но е вярно, няма съмнение. Послушай Гелое: ще се задоволим и с това. Трябва обаче да бързаме. Колкото повече стоим на едно място, толкова по-скоро ще направим това, което каза тя — ще изпоядем всичко като мравки. По-добре ще е да не спираме.
	— Ние не спряхме само за да мога да помисля над нещата, Исгримнур — каза принцът малко студено. — Твърде много е да очакваш един цял град, какъвто сме ние, да се вдигне и да отиде до Набан на един преход. Първата седмица беше трудна. Нека дадем на хората време да свикнат.
	Херцогът на Елвритшала подръпна брадата си.
	— Не исках да кажа… Знам, Джосуа. Но наистина трябва да се придвижваме бързо. Нека бавните ни настигат, когато спираме. Те и без това няма да са бойците.
	Джосуа сви устни.
	— Те да не са по-малко деца на Бога само защото не могат да размахват меч?
	Исгримнур поклати глава. Принцът беше в едно от особените си настроения.
	— Не това искам да кажа, Джосуа, и ти го знаеш. Подчертавам само, че това е войска, а не религиозна процесия с проповедник, който върви отпред. Можем да започнем каквото трябва, без да чакаме куцо и сакато или всеки кон, останал без подкова.
	Джосуа се обърна към Камарис — старецът седеше тихо край огъня, вперил поглед в дима, който се издигаше към дупката в покрива на палатката.
	— Какво мислиш, сър Камарис? Ти си участвал в повече походи от всички ни, с изключение може би на Исгримнур. Прав ли е той?
	Старецът бавно вдигна очи от трепкащия огън.
	— Смятам, че това, което казва херцог Исгримнур, е правилно, да. Ние дължим на народа като цяло да направим това, което сме започнали, и дори повече, дължим го на нашия добър Господ, който е чул обещанията ни. И би било самонадеяно да се опитваме да свършим работата на Бога, като водим за ръка всеки уморен и изнемощял. — Той замълча за малко. — Обаче ние също искаме — не, необходимо ни е — хората да се присъединяват към нас. А те не се присъединяват към бързащи бегълци — те отиват при една триумфираща войска. — Очите му бяха спокойни и ясни. — Трябва да вървим бързо колкото можем, като при това поддържаме добър ред. Трябва да изпращаме напред конници не само да разузнаят какво има пред нас, но и да ни бъдат глашатаи, да съобщават на народа: „Принцът идва!“ — За момент изглеждаше, че ще каже още нещо, но млъкна.
	Джосуа се усмихна.
	— Трябвало е да станеш книжовник, сър Камарис. Ти си проницателен като старите ми учители. Само едно несъгласие имам с теб. — Той огледа и другите в палатката. — Ние отиваме в Набан. Нашите глашатаи ще викат: „Камарис се връща! Сър Камарис идва, за да поведе своя народ!“ — Той се засмя. — „И Джосуа е с него!“
	Камарис се намръщи, сякаш думите на принца го смутиха.
	Исгримнур кимна.
	— Камарис е прав. Да бързаме с достойнство.
	— Но достойнството не ни позволява да плячкосваме ненаселените земи — каза Джосуа. — Така не се печелят сърцата на хората.
	Исгримнур сви рамене. Принцът пак прекалено деликатничеше.
	— Хората ни са гладни, Джосуа. Те са бегълци, някои живеят без подслон близо две години. Когато стигнем в Набан, как ще им кажеш да не посягат на храната, която виждат, че расте в нивите и градините, на овцете, които пасат по хълмовете?
	Принцът уморено погледна картата.
	— Не знам. Ще направим каквото можем — и нека Бог ни благослови.
	— Нека Бог се смили над нас — поправи го Камарис глухо. Отново беше вперил поглед в издигащия се дим.


	Беше нощ. Трите Нокътя седяха в горичката над долината. Песента на реката достигаше до тях, приглушена и нежна. Не бяха запалили огън, но един синкавобял камък, поставен между тях, слабо светеше — само малко по-силно от луната. Лазурната му светлина оцветяваше бледите им слаби лица.
	— Тази вечер ли? — попита Роденият под камъка Цааихта.
	Жила от сребърен огън размаха пръст в отрицателен жест, после сложи ръка на синия камък и дълго седя и мълча. Най-после въздъхна и каза:
	— Утре, когато Мезумейру се скрие в облаците. Тази вечер, на ново място, смъртните ще са бдителни. Утре вечер. — Тя погледна многозначително Родения под камъка Цааихта. Той беше най-младият и никога досега не беше напускал дълбоките пещери под Накига. Тя разбираше от напрежението на дългите му тънки пръсти, от пламъка в пурпурните му очи, че ще трябва да внимават с него. Но той беше смел, в това нямаше никакво съмнение. Всеки оцелял след безкрайното чиракуване в Пещерите на разкъсването не се боеше от нищо, освен от неодобрението на носещата сребърна маска тяхна господарка. Прекаленото нетърпение обаче можеше да е също толкова вредно, колкото и страхливостта.
	— Погледни ги — каза Званата от гласове: наблюдаваше съсредоточено сенките, които се виждаха в лагера долу. — Като червеи са — винаги шават, винаги се въртят.
	— Ако и твоят живот беше само за няколко сезона — отговори Жила от сребърен огън, — може би и на теб нямаше да ти се иска да спираш. — Тя гледаше трепкащото съзвездие огньове. — Ти си права все пак — наистина са като червеи. — Устните й се свиха. — Копаят, ядат и отделят отпадъци. Сега ще им помогнем да престанат.
	— С това нещо? — попита Званата от гласове.
	Жила от сребърен огън я погледна. Лицето й бе студено и твърдо като кост.
	— Съмняваш ли се?
	Настъпи момент на напрегнато мълчание; после Званата от гласове изсумтя:
	— Старая се единствено да правя каквото Тя желае. Искам само да й служа възможно най-добре.
	Роденият под камъка Цааихта изхихика от удоволствие. Луната се отразяваше бяла като надгробен камък в очите му.
	— Тя иска смърт… особена смърт — каза той. — Това е нашият подарък за нея.
	— Да. — Жила от сребърен огън взе камъка и го пъхна под черната си пола до студената си кожа. — Това е подаръкът от Ноктите. И утре вечер ще й го поднесем.
	Не проговориха през дългата нощ.


	— Все още мислиш твърде много за себе си, Сеоман. Адиту се приведе и нареди лъскавите камъчета в полумесец, който опасваше крайбрежието на Сивия бряг. Камъчетата за шент примигваха мъждиво на светлината на едно от кристалните кълба на Адиту, поставено на резбован дървен триножник. Още малко светлина от следобедното слънце проникваше през вратата на палатката.
	— Не те разбирам.
	Адиту вдигна очи от дъската — в тях искреше скрита веселост.
	— Ти си прекалено в себе си, това искам да кажа. Не мислиш за това, което замисля партньорът ти. Шентът е игра за двама.
	— Достатъчно трудно е само да се мъча да си спомня правилата, че и за това да мисля — изсумтя Саймън. — Как обаче бих могъл да знам какво мислиш, когато играем? Та аз изобщо не знам какво мислиш!
	Адиту като че ли понечи да направи една от лукавите си забележки, но вместо това покри камъчетата си с длан.
	— Ти си неспокоен, Сеоман. Личи по играта ти — вече играеш доста добре, когато вниманието ти е насочено към дъската.
	Не го попита какво го смущава. Саймън си помисли, че дори ако видят приятел без крак, ситите могат да изчакат няколко сезона, без да го попитат какво е станало. Това, че мислите му й бяха съвсем ясни, го дразнеше, но беше и поласкан, че Адиту го смята за вече добър в шента — макар че вероятно имаше предвид само „добър за смъртен“; но пък тъй като не беше чувал друг смъртен да играе шент, това беше доста съмнителен комплимент.
	— Не съм неспокоен. — Той се вторачи гневно в дъската. — Е, може би съм. Но не можеш да ми помогнеш в това.
	Адиту не каза нищо, но изви дългата си шия по своя странен начин, после поклати глава. Светлата й коса се измъкна от шнолата, която я държеше, и се пръсна около раменете й като мъгла, един тънък кичур потрепна пред ухото й.
	— Не разбирам жените — каза Саймън внезапно и се нацупи, като че ли Адиту можеше да му възрази. Очевидно тя беше съгласна, че не ги разбира, защото пак не каза нищо. — Просто не ги разбирам.
	— Какво имаш предвид, Сеоман? Със сигурност разбираш някои неща. Аз често казвам, че не разбирам смъртните, но знам как изглеждат и колко живеят и мога да говоря на няколко от техните езици.
	Саймън я изгледа с досада. Пак ли му се подиграваше?
	— Е, всъщност не говоря за всички жени — каза той неохотно. — Не разбирам Мириамел. Принцесата.
	— Онази слабичката, русата?
	Тя наистина му се подиграваше.
	— Щом така мислиш. Виждам, че няма смисъл да говоря с теб за това.
	Адиту го докосна по лакътя.
	— Извинявай, Сеоман. Разсърдих те. Кажи ми какво те тревожи, ако искаш. Може би дори въпреки малкото ми познания за смъртните разговорът може да те успокои.
	Той сви рамене, смутен, че говорят за това.
	— Не знам. Понякога е мила с мен. Друг път се държи, сякаш почти не ме познава. Или ме гледа така, като че ли я плаша. Аз! — Той горчиво се изсмя. — Аз спасих живота й! Защо ще се страхува от мен?
	— Ако си спасил живота й, това е една възможна причина. — Адиту говореше сериозно. — Попитай брат ми. Да ти спаси някой живота е много голяма отговорност.
	— Но Джирики не се държи с мен, сякаш ме мрази!
	— Брат ми е от стара и сдържана раса, макар че другите Зида’я ни смятат за съвсем хлапашки импулсивни и опасно непредсказуеми. — Тя го награди с котешка усмивка; можеше направо крайчецът на миша опашка да стърчи от ъгълчето на хубавата й уста. — Не, той не те мрази — Джирики има много добро мнение за теб, Снежнокъдри. Иначе никога не би те довел в Джао е-Тинукай’и, което за много от нашите хора потвърждава, че на него не може да му се има вяра. Но твоята Мириамел е смъртно момиче, и е много млада. В реката под нас има риби, които са живели по-дълго от нея, нали ме разбираш? Не се изненадвай, че да й е спасил някой живота й се струва твърде тежко бреме.
	Саймън я гледаше втренчено. Беше очаквал закачки, но Адиту говореше смислено за Мириамел и говореше за ситите така, както никога не му беше говорила.
	— Това не е всичко — продължи той. — Поне не смятам че е. Аз… Аз не знам как да се държа с нея — призна той накрая. — С принцеса Мириамел. Искам да кажа, мисля за нея непрекъснато. Но кой съм аз, че да мисля за една принцеса?
	Адиту се разсмя — искрящ звук на падаща вода.
	— Ти си Сеоман Храбреца. Ти видя Ясира. Запозна се с Първата баба. Колко други смъртни могат да кажат това?
	Той се изчерви.
	— Не е там работата. Тя е принцеса, Адиту, дъщеря на Върховния крал!
	— Дъщерята на твоя враг? Това ли те смущава? — Тя изглеждаше истински озадачена.
	— Не. — Той поклати глава. — Не, не, не. — Огледа се безпомощно, мъчеше се да намери начин да й обясни. — Ти си дъщеря на краля и кралицата на Зида’я, нали?
	— Горе-долу така би могло да се каже на твоя език. Аз съм от Дома на Годишния танц, да.
	— Добре, какво ще стане, ако някой от — не познавам незначително семейство — от лош дом или нещо подобно поиска да се ожени за теб?
	— От… лош дом? — Адиту го изгледа внимателно. — Да не би да питаш дали бих смятала някого от моя народ за по-долен от себе си? Ние прекалено отдавна сме останали твърде малко за такива неща, Сеоман. И защо трябва да се жениш за нея? Нима вашите хора никога не правят любов, без да се женят?
	Саймън направо онемя. Да правиш любов с кралската дъщеря, без мисълта да се ожениш за нея?
	— Аз съм рицар — каза той вдървено. — Трябва да съм почтен.
	— Да обичаш някого не е ли почтено? — Тя поклати глава, подигравателната й усмивка се върна. — И казваш, че не разбираш мен, Сеоман?
	— Искаш да кажеш, че твоят народ не го е грижа кой за кого се жени? Не вярвам!
	— Точно това раздели Зида’я и Хикеда’я — каза тя и изпъстреният й със злато поглед стана твърд. — Това ни беше ужасен урок.
	— Какво искаш да кажеш?
	— Смъртта на Друки, сина на Утук’ку и съпруга й Екименизо Черния жезъл, е разделила родовете. Друки обичал Ненаис’у, дъщерята на Славея, и се оженил за нея. — Тя вдигна ръка и направи движение, сякаш затваря книга. — Тя била убита от смъртните в годините, преди Тумет’ай да бъде погълнат от ледовете. Било злополука. Танцувала в гората и един смъртен ловец бил привлечен от блясъка на ярката й дреха. Помислил, че вижда опашката на птица, и пуснал стрела. Когато съпругът й Друки я намерил, полудял. — Адиту наведе глава, сякаш това се беше случило съвсем неотдавна.
	След като тя известно време не проговори, Саймън попита:
	— Но как това е разделило родовете? И какво общо има то с жененето за когото поискаш?
	— Това е дълга история, Сеоман — може би най-дългата от всички, разказвани от нашия народ, с изключение само на бягството от Градината и нашето идване през черните морета в тази земя. — Тя побутна едно от камъчетата на шента. — По онова време Утук’ку и съпругът й управлявали всички, родени в Градината — те били пазителите на Горичката на Годишния танц. Когато синът им се влюбил в Ненаис’у, дъщерята на Дженджияна и Инитри, Утук’ку се противопоставила. Родителите на Ненаис’у били от нашия клан Зида’я — в онези далечни времена той се е казвал иначе. При това смятали, че на смъртните, които дошли в тези земи след пристигането на Родените в Градината, трябвало да им се позволи да живеят както искат, стига да не воюват с нашия народ.
	Тя нареди нова, още по-сложна фигура на дъската и продължи:
	— Утук’ку и кланът й смятали, че смъртните трябва да бъдат прогонени през океана и че онези, които останат, трябва да бъдат избити, както селяните изтребват насекомите, които намират по отглежданите от тях растения. Но тъй като двата големи клана и другите по-малки, които се съюзявали с по-големите, били разпределени съвсем поравно, дори положението на Утук’ку като господарка на Дома на Годишния танц не й позволявало да наложи волята си на останалите. Виждаш ли, Сеоман, ние никога не сме имали крале и кралици като вас, смъртните.
	— Във всеки случай Утук’ку и съпругът й били бесни от това, че синът им се оженил за момиче от тези, които те смятали за предатели, от обичащия смъртните клан, който им се противопоставял. Когато Ненаис’у била убита, Друки обезумял и се заклел, че ще убива всеки смъртен, когото срещне. Хората от клана на Ненаис’у го спирали, макар че и те по свой начин били горчиво разгневени и ужасени не по-малко от него. Родените в Градината не могли да намерят никакво решение, но били достатъчно изплашени от това какво може да се случи, затова решили да затворят Друки — нещо, което никога не се било случвало от тази страна на океана. — Тя въздъхна. — Това било твърде много за него, твърде много за лудостта му — да е пленник на собствения си народ, докато тези, които смятал за убийци на жена си, били свободни. И направил така, че да умре.
	Саймън я гледаше смаяно. Виждаше колко тъжна е за нея тази история.
	— Искаш да кажеш, че се е самоубил?
	— Не както ти смяташ, Сеоман. Не. Просто Друки… престанал да живее. Когато го намерили мъртъв в пещерата Си’инджан’дре, Утук’ку и Екименизо събрали клана си и отишли на север, като се заклели, че никога вече няма да живеят с хората на Дженджияна.
	— Но първо всички отишли на Сесуад’ра — каза той. — Отишли в Дома на раздялата и се договорили. Видях го по време на бдението си.
	Тя кимна.
	— Според това, което ми разказа, си имал правдиво видение от миналото, да.
	— И затова Утук’ку и норните мразят смъртните? — попита той.
	— Да. Но те също тръгнали на война със смъртните в Хернистир много преди Херн да му даде името си. В тази битка Екименизо и много други Хикеда’я загубили живота си. Така че имат и други причини за злоба.
	— Не знаех. Моргенес, или Бинабик, или някой друг ми е казвал, че в битката при Чука смъртните за пръв път са убили сити.
	— Да. Зида’я. Но хората на Утук’ку са се сблъсквали със смъртните няколко пъти, преди хората с корабите да дойдат от западното море и да променят всичко. — Тя наведе глава. — Така че виждаш защо Децата на зората внимават да не казват, че някой стои над другиго. Това са трагични думи за нас.
	Той кимна.
	— Мисля, че разбирам. Но при нас нещата са различни, Адиту. Има правила кой за кого може да се ожени… и една принцеса не може да се омъжи за бездомен рицар, особено ако той преди това е бил прислужник в кухнята.
	— Виждал ли си тези правила? Те в някое от вашите светилища ли се съхраняват?
	Той направи гримаса.
	— Знаеш какво искам да кажа. Трябва да чуеш Камарис, ако искаш да разбереш как стават нещата. Той знае всичко — кой на кого се кланя, кой в какъв ден с какъв цвят дрехи да се облича… — Саймън се засмя унило. — Ако го попитам може ли някой като мен да се ожени за принцесата, мисля, че ще ми отреже главата. Без да ме заболи. Но няма да му е приятно да го направи.
	— А, да, Камарис. — Адиту сякаш се канеше да каже нещо важно. — Той е… странен човек. Видял е много неща, струва ми се.
	Саймън я изгледа внимателно, но не откри никаква насмешка зад думите й.
	— Да, видял е. И смятам, че възнамерява да ме научи на всичко, преди да стигнем до Набан. Не мога да се оплача от това. — Той стана. — Всъщност скоро ще мръкне, а трябва да се срещна с него. Имаше нещо за използването на щита, което искаше да ми покаже… — Саймън замълча. — Благодаря ти, че поговори с мен, Адиту.
	Тя кимна.
	— Не смятам, че ти казах нещо, с което да ти помогна, но се надявам, че няма да си толкова тъжен, Сеоман.
	Той сви рамене и вдигна наметалото си от земята.
	— Почакай — каза тя и също стана. — Ще дойда с теб.
	— При Камарис?
	— Не. Имам друга работа. Но ще те изпратя надолу.
	И го последва през вратата на палатката. Недокоснат, кристалният глобус проблесна и помрачня, после угасна.


	— Е? — попита херцогиня Гутрун. Мириамел ясно усети страха зад нетърпеливия й тон.
	Гелое стана, стисна за миг ръката на Воршева, после я пусна.
	— Нищо особено — каза магьосницата. — Само малко кръв, и вече спря. Ти имаш деца, Гутрун, и си бабувала. Би трябвало да знаеш, че няма защо да я тревожиш толкова.
	Херцогинята дръзко вдигна брадичка.
	— Родила съм и съм отгледала децата си, да, което не всички могат да кажат. — Гелое дори не вдигна вежда след тази язвителна забележка и Гутрун продължи мъничко по-кротко: — Но никога не съм износвала децата си на конски гръб, а се кълна, че съпругът й точно това е определил за нея. — Тя погледна към Мириамел за подкрепа, но предполагаемата й съюзница само сви рамене. Нямаше вече смисъл от спорове — стореното беше сторено. Принцът беше решил да отидат в Набан.
	— Мога да пътувам във фургон — каза Воршева. — В името на Тревния гръмовержец, Гутрун, жените от моя клан яздят коне до последния месец!
	— Значи жените от клана ти са луди — каза сухо Гелое, — а ти не си. Да, можеш да пътуваш във фургон. Това няма да е толкова лошо през степта. — Тя се обърна към Гутрун. — Колкото до Джосуа, знаеш, че прави това, което изглежда най-доброто. Съгласна съм с него. Трудно е, но не можем да задържим всички сто дни, за да може жена му да роди детето им в мир и спокойствие.
	— Тогава би трябвало да има друг начин да се уредят нещата. Казах на Исгримнур, че това е жестокост, и наистина така мисля. Казах му да го съобщи и на принц Джосуа. Не ме е грижа какво мисли принцът за мен, но не мога да понасям да гледам как Воршева страда.
	Гелое се усмихна криво.
	— Сигурна съм, че съпругът ти внимателно те е изслушал, Гутрун, но се съмнявам, че Джосуа някога ще чуе това.
	— Какво искаш да кажеш?
	Преди горската жена да успее да отговори — макар че на Мириамел й се стори, че не бърза да го направи — отвън се чу лек шум, платнището се отметна, видяха се рой звезди и Адиту се вмъкна при тях.
	— Преча ли ви? — попита тя. Странно, помисли си Мириамел, това прозвуча, сякаш си вярва. За нея, възпитана във фалшивата учтивост на бащиния си дворец, беше странно да чува някой да пита така, сякаш очаква отговор. — Чух, че ти е зле, Воршева.
	— По-добре съм — каза жената на Джосуа и се усмихна. — Влизай, Адиту, добре си дошла.
	Адиту седна на пода до леглото на Воршева. Златистите й очи се впериха в бременната, дългите й ръце бяха Събрани в скута й. Мириамел не можеше да откъсне поглед от нея. За разлика от Саймън, който, изглежда, бе свикнал с Адиту, тя още не можеше да свикне с присъствието на толкова особено същество сред тях. Адиту изглеждаше странна, като дошла от стара приказка, и бе още по-странна, защото седеше тук в мъждивата светлина на кандилото, съвсем истинска. Като че ли последната година беше преобърнала целия свят надолу с главата и всички стари неща, запомнени само от легендите, бяха оживели.
	Адиту измъкна от сивата си туника една кесия.
	— Донесох нещо да ти помогне да спиш. — Тя изсипа няколко зелени листа в шепата си и ги показа на Гелое, която кимна. — Ще ти ги сваря, докато говорим.
	И сякаш без да забелязва киселия поглед на Гутрун, вдигна с две пръчки един горещ камък от огъня, изтръска пепелта и го пусна в гърне с вода. Когато над гърнето се вдигна облак пара, накъса в него листата. — Казаха ми, че ще останем тук още три дни. Това ще ти даде възможност да си починеш, Воршева.
	— Не знам защо всички толкова се плашат за мен. Жените раждат деца всеки ден.
	— Не и единственото дете на принца — каза тихо Мириамел. — Не и насред война.
	Адиту разбъркваше листата с една клечка.
	— С мъжа ти ще имате здраво дете, сигурна съм — каза тя. На Мириамел това й прозвуча нелепо като думите, които си казват смъртните — любезни, ободряващи. Може би Саймън беше прав в края на краищата.
	Адиту извади камъка и Воршева седна, взе гърнето, от което още се вдигаше пара, и сръбна мъничко. Мириамел гледаше как трепкат жилките на гърлото й, докато преглъщаше.
	„Прелестна е“, помисли си принцесата.
	Очите на Воршева бяха огромни и тъмни, макар и с тежко отпуснати клепачи поради умората. Косата й беше като черен облак. Пръстите на Мириамел опипаха собствените й остригани къдрици, по които още имаше остатъци от тъмната боя. Не можеше да не се почувства като грозно сестриче.
	„Спокойно — сърдито си каза тя. — Хубава си толкова, колкото е необходимо. Какво повече искаш, какво ти е притрябвало?“
	Но беше трудно да си в едно помещение със самоуверено красивата Воршева и лукавата грациозна Адиту и да не се чувстваш като мърла.
	„Но Саймън ме харесва. — Тя едва не се усмихна. — Така е, познавам го. — Пак се вкисна. — Но какво значение има? Той не може да направи това, което предстои на мен. А не знае нищо за мен всъщност“.
	Беше странно обаче, че Саймън, който се беше заклел да й служи — това беше странен и мъчителен момент, но също и приятен — беше същата личност като дългунестото момче, което я беше придружавало до Наглимунд. Не че се беше променил чак толкова, но нещо се беше променило… Беше порасъл. Не само на височина, не само покаралата брада, но нещо в очите, в стойката му. Щеше да стане красив мъж, тя виждаше това — нещо, което не би казала, когато бяха в горската къща на Гелое. Стърчащият му нос, дългото му лице бяха придобили нещо през изтеклите месеци, някаква правилност, която им липсваше преди.
	Какво беше казала една от бавачките й за едно друго дете от Хейхолт? „Той трябва да порасне в лицето“. Е, това решително беше вярно за Саймън. И с него ставаше точно това.
	Нищо чудно все пак. Той беше извършил толкова неща, откакто беше напуснал Хейхолт — та той беше почти герой! Беше се изправил срещу дракон! Какво по-смело от това бяха направили сър Кама-рис или Талистро? И въпреки че Саймън омаловажаваше срещата си с ледения червей — Мириамел виждаше, че изгаря от желание да се похвали поне малко — той бе защитил и нея, когато ги беше нападнал великан. Тогава тя бе видяла смелостта му. Но и тя не беше избягала, следователно тя също беше смела. Саймън беше наистина добър другар… и сега беше неин защитник.
	Усети топло и странно пърхане под лъжичката, сякаш нещо бързокрило летеше в нея. Опита се да се втвърди срещу него, срещу всякакви подобни чувства. Сега не беше време. Решително не беше време — а скоро може би нямаше да бъде време за нищо…
	Спокойният мелодичен глас на Адиту я върна в палатката.
	— Ако си направила всичко нужно за Воршева — казваше тя на Гелое, — бих искала да ме придружиш за малко. Да поговорим за нещо.
	Гутрун изсумтя недоволно, за да изрази впечатлението си от хора, които излизат, за да си споделят тайни. Гелое или пренебрегна безсловесния й коментар, или не го чу и отговори:
	— Мисля, че вече й трябва само сън, или поне малко спокойствие. — Най-после се обърна към Гутрун. — Ще мина да я видя по-късно.
	— Както решиш — отвърна херцогинята.
	Магьосницата кимна на Воршева, после на Мириамел, и последва Адиту навън. Воршева им махна с ръка. Очите й бяха почти затворени. Изглежда, заспиваше.
	Палатката беше тиха известно време, ако не се броеше немелодичното тананикане на Гутрун, която бродираше. Най-после Мириамел стана и каза:
	— Воршева е уморена. И аз ще тръгвам. — Наведе се и хвана ръката на тритингката. Очите на Воршева се отвориха. Трябваше им момент, за да се спрат на Мириамел. — Лека нощ. Сигурна съм, че ще родиш прекрасно бебе, с което и ти, и чичо Джосуа ще се гордеете.
	— Благодаря. — Воршева се усмихна и отново спусна дългите си ресници.
	— Лека нощ, лельо Гутрун — каза Мириамел. — Радвам се, че те намерих тук, когато се върнах от юга. — Тя целуна топлата буза на херцогинята, след това деликатно се освободи от майчинската й прегръдка и се измъкна навън.
	— Не ме е наричала така от години! — изненадано каза Гутрун зад нея. Воршева сънено измърмори нещо. — Горкото дете! Изглежда толкова кротко и тъжно тези дни — продължи Гутрун. — Но пък защо да не…
	Мириамел — отдалечаваше се по мократа трева — не чу останалото от думите на херцогинята.


	Адиту и Гелое вървяха покрай ромолящата Стефлод. Луната беше покрита с мрежест облак, но звездите блещукаха над нея в чернотата. Мек ветрец подухваше от изток и донасяше мирис на трева и влажни камъни.
	— Странно е това, което казваш, Адиту. — Бяха странна двойка — безсмъртната сдържаше леката си, свободна походка, за да е в крак с решителните стъпки на Гелое. — Но не мисля, че има нещо страшно.
	— Не казвам, че има, а само че кара човек да се замисли. — Адиту тихичко се засмя. — Като си помисля, че съм толкова забъркана в работите на смъртните! Вуйчо Кендхараджа’аро би заскърцал със зъби.
	— Тези грижи на смъртните са грижи на твоето семейство, поне отчасти — каза простичко Гелое. — Иначе нямаше да си тук.
	— Знам — съгласи се Адиту. — Но много от нашите хора биха извървели целия път насам само за да намерят някакви други причини за постъпките ни, а не неща, които намирисват на смъртни и техните дела. — Тя се наведе, откъсна няколко треви, вдигна ги и вдъхна аромата им. — Тревата тук е различна от тази, която расте в гората и дори на Сесуад’ра. Тя е… по-млада. Не виждам толкова много живот в нея, но въпреки това е сладка. — Тя пусна тревите на земята. — Но аз се отклоних. Гелое, въобще не виждам нещо лошо около Камарис, освен в него, което ще навреди на него самия. Но е странно, че пази миналото си в тайна, и още по-странно, че има толкова много неща, които може би знае и които биха могли да помогнат на народа му в тази борба.
	— Не може да бъде подтикнат — отвърна Гелое. — И да каже тайните си, това ще стане само когато поиска, това е ясно. Всички се опитахме да ги измъкнем. — Тя пъхна ръце в джобовете на дебелата си роба. — И все пак не мога да не изпитвам любопитство. Сигурна ли си?
	— Не — отговори Адиту замислено. — Не съм сигурна. Но от известно време в главата ми се върти нещо странно, което ми каза Джирики. И двамата с него мислехме, че Саймън е първият смъртен, стъпил в Джао е-Тинукай’и. Поне така смятаха майка ми и баща ми. Но Джирики сподели с мен, че когато Амерасу се срещнала със Сеоман, му казала, че не бил първият. Много се чудих над това, но Първата баба знаеше историята на Родените в Градината по-добре от всеки друг — може би по-добре дори от среброликата Утук’ку, която много се е ровила в миналото, но не е превърнала изучаването му в изкуство, както направи Амерасу.
	— Но все пак още не знам защо мислиш, че първият може да е бил Камарис.
	— Отначало просто имах предчувствие. — Адиту се обърна и бавно тръгна надолу по брега към нежно пеещата река. — Нещо в начина, по който ме погледна, преди още да си беше върнал разума. Улових втренчения му в мен поглед няколко пъти, когато смяташе, че не го виждам. После, когато разумът му се върна, той продължи да ме наблюдава — не лукаво, а като човек, който си спомня нещо мъчително.
	— Причината може да е всякаква — прилика с някого например. Или може би го е срам за начина, по който неговият приятел Джон, Върховният крал, се е отнесъл към вашия народ.
	— Преследването на Зида’я от Джон е станало почти изцяло преди Камарис да дойде в двора, ако се съди по думите на Странгиард — отвърна Адиту. — Не ме гледай така! — засмя се тя. — Аз съм любопитна за много неща, а и ние, Децата на зората, никога не се боим да разпитваме или да изучаваме, макар че не използваме нито една от тези думи.
	— И все пак Камарис би могъл да те гледа по много причини. Ти не си обикновена гледка, Адиту но-Са’онсерей — поне не за смъртни.
	— Вярно. Но има и още нещо. Една вечер, преди да се върне паметта му, вървях край Обсерваторията, както я наричате вие — и го видях бавно да идва към мен. Кимнах му, но той изглеждаше потънал в своя свят на сенки. Пеех песен — много стара песен от Джина-Т’сеней, любима на Амерасу — и когато минах край него, Гелое, видях, че устните му мърдат. — Тя замълча и клекна край реката, но погледна нагоре към горската жена с очи, които дори в тъмнината блестяха като кехлибарени въглени. — Той произнасяше думите на същата песен.
	— Сигурна ли си?
	— Толкова, колкото че дърветата в Горичката са живи и ще цъфнат отново, и чувствам това с кръвта и сърцето си. Песента на Амерасу му беше позната, и макар че погледът му още беше отнесен, той безгласно я пееше заедно с мен. Игрива песен, Първата баба често я пееше. Не е като песните, които се пеят в градовете на смъртните или дори в най-старата свещена гора на Хернистир.
	— Но какво би могло да означава това? — Гелое стоеше над Адиту и гледаше отвъд реката. Вятърът бавно сменяше посоката си и сега духаше откъм лагера, който беше малко по-нагоре на хълма. Обикновено невъзмутимата горска жена изглеждаше леко развълнувана. — Дори ако Камарис някак е познавал Амерасу, какво би могло да означава това?
	— Не знам. Но като се има предвид, че рогът на Камарис някога е принадлежал на наш неприятел и че нашият неприятел е и син на Амерасу — при това някога най-големият враг на моя народ, — изпитвам нужда да разбера. Вярно е също, че мечът на този рицар е много важен за нас. — Лицето й стана нещастно. — Ех, ако само Амерасу беше доживяла да ни разкаже съмненията си!
	Гелое поклати глава.
	— Но не доживя. Добре, какво можем да направим?
	— Опитвам се да се сближа с него. Той не иска да разговаря с мен, макар че е вежлив. Когато се опитвам да го насоча към темата, се преструва, че не ме разбира, или просто обявява, че има друга работа, и си отива. — Адиту стана от тревата. — Може би принц Джосуа може да го накара да заговори. Или Исгримнур, който изглежда най-близо до нещо като приятел на Камарис. Познаваш ги и двамата, Гелое. Те се отнасят с подозрение към мен, за което не ги обвинявам — много поколения смъртни се смениха, откакто можехме да смятаме Судхода’я за свои съюзници. Може би по твое настояване някой от тях ще успее да убеди Камарис да ни каже дали наистина е бил в Джао е-Тинукай’и и какво би могло да означава това.
	— Ще опитам — обеща Гелое. — Ще ги видя и двамата тази вечер. Но дори да успеят да убедят Камарис, не съм сигурна, че казаното от него ще има някаква стойност.
	Тя прокара дебелите си пръсти през косата си и добави:
	— Напоследък научаваме изключително малко неща, които могат да ни бъдат от полза. — Тя вдигна очи. — Адиту! Какво има?
	Адиту се беше вцепенила, главата й беше извита по съвсем нечовешки начин.
	— Адиту? — попита отново Гелое. — Нападат ли ни?
	— Кей-вишаа — прошепна Адиту. — Подушвам я!
	— Какво?
	— Кей-вишаа. Това е… Няма време да ти обясня. Миризма, която не може да е тук. Става нещо лошо! Ела, Гелое. Става нещо страшно!
	Адиту припна нагоре по брега, бърза като подплашена сърна, и след миг изчезна в мрака към лагера. Магьосницата затича след нея, като мърмореше разтревожено и ядосано. Докато минаваше край няколко върби, въздухът около нея затрептя, слабата звездна светлина сякаш помръкна, тъмнината стана плътна и после се пръсна навън. Гелое, или поне сянката й, не се появи изпод дърветата — но оттам излетя птица.
	С жълти очи, широко отворени на лунната светлина, бухалът полетя след Адиту — носеше се над леката като шепот следа от минаването й по мократа трева.


	Саймън беше неспокоен цялата вечер. Разговорът с Адиту беше помогнал, но само малко. Всъщност някак го беше объркал още повече.
	Отчаяно искаше да говори с Мириамел. Мислеше за нея непрекъснато — нощем, когато искаше, но не можеше да заспи, денем, когато зърваше моминско лице или чуваше женски глас, в най-неподходящи моменти, когато би трябвало да мисли за други неща. Беше странно как беше успяла да стане толкова важна за него за краткото време, откакто се беше върнала. И най-малката промяна в отношението й към него засядаше в съзнанието му за дълги дни.
	Беше толкова особена, когато я срещна при конете. Въпреки това, когато го беше придружила до огъня на Исгримнур да чуе песните, беше мила и доброжелателна, макар и малко разсеяна. Но после го беше избягвала целия ден, или поне така изглеждаше, защото където и да я потърсеше, му казваха, че е някъде другаде, докато не започна да му се струва, че нарочно все избързва на крачка пред него.
	Здрачът беше преминал и мракът се беше спуснал като голяма черна птица, която свива крилата си. Посещението му при Камарис беше кратко — старецът изглеждаше замислен за нещо друго и едва можеше да отдели внимание да обясни стойката при бой и правилата на сражението. На Саймън, погълнат от по-горещи и по-текущи тревоги, рицарското изреждане на правила се стори сухо и безцелно. Той си намери извинение и си тръгна рано. Камарис като че ли също се зарадва, че остава сам.
	След безполезно търсене из лагера Саймън надникна при Воршева и Гутрун. Мириамел била тук, каза херцогинята — шепнеше, за да не събуди заспалата жена на принца, — но си отишла. Неудовлетворен, Саймън поднови търсенето си.
	Сега, докато стоеше до външната редица палатки и гледаше ореола от огньове, Саймън недоумяваше къде може да е Мириамел. Вече беше минал по брега на реката, но там нямаше и следа от нея. Само неколцина от Нови Гадринсет бяха запалили факли и ловяха риба — явно не особено успешно.
	„Може би е при коня си“, помисли си той внезапно.
	В края на краищата точно там я беше срещнал снощи. Той бе обърна и тръгна към тъмния склон на хълма.
	Първо спря при Намиращата дома, която прие приветствието му с известна сдържаност, преди да благоволи да изпръхти в ухото му; после тръгна към мястото, където бе вързан конят на принцесата. И наистина видя една тъмна сянка. Зарадван от съобразителността си, той пристъпи напред и тихо викна:
	— Мириамел?
	Закачулената фигура трепна, после се обърна. Саймън виждаше само неясно бледо лице дълбоко под качулката.
	— Саймън? — Беше стреснат, дори изплашен глас — но беше нейният. — Какво правиш тук?
	— Търсех те. — Начинът, по който говореше Мириамел, го изплаши. — Как си? — Този път въпросът изглеждаше невероятно уместен.
	— Ами… — Тя изпъшка. — О, защо дойде?!
	— Какво е станало? — Той направи крачка към нея. — Да не би…
	Дори при бледата лунна светлина видя, че конят е оседлан и зад седлото висят дисаги.
	— Заминаваш? — попита той удивено. — Бягаш?
	— Не бягам. — Изплашеният тон отстъпи на болка и гняв. — Не бягам. Остави ме на мира, Саймън.
	— Къде отиваш? — Той беше в капана на някаква странна недействителност на всичко — на тъмния планински склон с малкото самотни дървета, на покритото с качулка лице на Мириамел. — Заради мен ли? Аз ли те ядосах?
	Смехът й беше горчив.
	— Не, Саймън, не. — Тонът й се смекчи. — Не си направил нищо лошо. Ти си приятел, какъвто не заслужавам. Не мога да ти кажа къде отивам и, моля те, изчакай до утре, преди да кажеш на Джосуа, че си ме видял. Моля те. Умолявам те!
	— Но… Но аз не мога! — Как би могъл да каже на принца, че е стоял и гледал как племенницата му заминава сама на кон в нощта? Опита се да забави за раздумканото си сърце и да помисли. — Ще дойда с теб — каза накрая.
	— Какво?! — Мириамел беше изумена. — Не можеш!
	— Но и не мога да те оставя да тръгнеш сама. Нали се заклех да бъда твой защитник, Мириамел.
	Тя беше готова да се разплаче.
	— Но аз не искам да дойдеш, Саймън. Ти си ми приятел, не искам да пострадаш!
	— И аз не искам ти да пострадаш. — Той се поуспокои. Имаше странното, но силно чувство, че това е правилното решение… макар че друга част от него крещеше: „Идиот, идиот!“. — Затова ще дойда с теб.
	— Но Джосуа има нужда от теб!
	— Джосуа има много рицари и аз съм най-незначителният от тях. А ти имаш само един.
	— Не мога да ти позволя това, Саймън. — Тя тръсна глава. — Ти не знаеш какво правя, къде отивам…
	— Тогава ми кажи.
	Тя отново поклати глава.
	— В такъв случай просто ще трябва да разбера, като тръгна с теб. Или ми казваш, или оставаш. Съжалявам, Мириамел, но това е положението.
	Тя го гледаше вторачено, сякаш искаше да проникне в самото му сърце. Беше изпаднала в някакъв унес, в някаква нерешителност — и дърпаше юздата на коня така, че Саймън чак се изплаши, че животното ще се стресне и ще хукне.
	— Добре — каза най-после тя. — О, Елисия, спаси ни всички — добре тогава! Но трябва да тръгнем сега и не трябва повече да ми задаваш въпроси къде или защо, поне тази вечер.
	— Добре — отвърна той. Умът му още крещеше да внимава, но той беше решил да не го слуша. Не можеше да понесе мисълта, че тя ще язди сама в тъмното. — Но трябва да отида да си взема меча и някои други неща. Имаш ли храна?
	— Достатъчно за мен. Но не смей да вземаш повече, Саймън. Може да те видят.
	— Е, ще се погрижим за това по-късно. Но трябва да имам меч и трябва да оставя някакво обяснение. Ти остави ли?
	— Ти луд ли си?!
	— Няма да им казвам къде отиваме, а само, че си тръгнала по собствено желание. Длъжни сме да го направим, Мириамел — заяви той твърдо. — Иначе е жестоко. Ще помислят, че сме отвлечени от норните или че… или че… — той се усмихна — че сме избягали да се оженим, като в песента за Мандуоуд.
	Тя го изгледа със свити вежди и изсумтя:
	— Бягай да си вземеш меча и да оставиш бележка тогава.
	Саймън свъси вежди.
	— Отивам. Но не забравяй, Мириамел, че ако те няма тук, когато се върна, ще поведа Джосуа и всички мъже от Нови Гадринсет след теб.
	Тя дръзко вирна брадичка.
	— Тръгвай. Искам да яздя до разсъмване и да съм достатъчно далече на сутринта, така че побързай.
	Той й се поклони насмешливо, обърна се и затича по склона.


	Странно, но когато след време Саймън връщаше в паметта си тази нощ, в моменти на ужасна болка, вече не можеше да си спомни как се беше чувствал, докато тичаше към лагера и докато се готвеше да се измъкне скришом с кралската дъщеря Мириамел. Споменът за всичко, което се случи после, се смесваше с онова, което бе пулсирало в него, когато хвърчеше надолу по хълма.
	Онази вечер светът пееше край него и всички звезди го гледаха съвсем отблизо. Докато тичаше, целият свят изглеждаше поставен на огромна опорна точка, люлееше се и всяка възможност изглеждаше едновременно прекрасна и ужасна. Като че ли напук на целия свят, разтопената кръв на дракона Игджарджук сякаш пак беше оживяла в него и го изпълваше с пулса на земята.
	Той тичаше стремително през лагера, без да обръща внимание на хората, без да чува гласовете, които се извисяваха в песни, нито смеха, нито споровете — не виждаше нищо, освен криволичещата между палатките пътека.
	За негово щастие Бинабик не беше в палатката. Изобщо не беше помислил какво ще прави, ако дребосъкът е там — можеше да измисли някаква причина, че му трябва мечът, но не би могъл да остави бележка. Претършува палатката за нещо, на което да пише, намери един от свитъците на Бинабик, които тролът бе взел от пещерата на Укикук, и с парче въглен, взето от студеното огнище, старателно надраска на гърба на овчата кожа:
C>
	„Миримел тръгна и ас утивам с нея.
C$
	Пишеше, прехапал език.
C>
	Ще сме добре. Кажи на принц Джосуа че сажалявам но трябва да ида. Ша я върна щом мога. Кажи на Джосуа че съм лош рицар но упитвам да права най-доброто. Твой прител Саймън.
C$
	Помисли малко, после добави:
C>
	Можеш да ми земеш работите ако не са върна. Сажалявам“.
C$
	Остави бележката на постелята на Бинабик, грабна меча и ножницата и тръгна да излезе. На вратата се поколеба за момент: спомни си торбата с най-ценните си неща — Бялата стрела и огледалото на Джирики. Върна се да ги вземе, макар че всеки миг, в който Мириамел го чакаше — тя го чакаше, трябваше да го чака — му се струваше като часове. Бе казал на Бинабик, че може да вземе нещата му, но сега си спомни думите на Мириамел. Тези неща му бяха доверени, бяха залог. Не можеше да ги раздава и подарява, както не можеше да даде името си.
	„Ще сме сами заедно, само двамата — мислеше смаяно Саймън. — Аз съм нейният защитник!“
	Грабна торбата и хукна към мястото, където бяха вързани конете и където — дано, молеше се той — го чакаше Мириамел.


	Тя беше там. Като я видя да крачи нервно, му се зави свят. Чакаше го!
	— Побързай, Саймън. Закъсняваме! — Тя, изглежда, не усети задоволството му; в гласа й звучеше само страхотната необходимост да бързат.
	Саймън оседла Намиращата дома и когато изкачиха склона, се обърнаха за последен поглед към лагера.
	— Виж! Какъв е този огън? — Той посочи огромната вълна оранжево-червени пламъци в средата на лагера. — Това е пожар!
	— Е, ще го изгасят — сухо каза Мириамел. — Поне ще ги забави, докато се отдалечим. Хайде, Саймън, чака ни път.


>	Приложение

#	ХОРА
#	Еркинландци
	__Барнабас__ — клисар в параклиса на Хейхолт
	__Гутулф__ — граф на Утаниат
	__Деорнот, сър__ — от Хеуеншайър, рицар на Джосуа
	__Джак Мандуоуд__ — митичен горски разбойник
	__Джеръмайъс__ — бивш свещарски чирак, приятел на Саймън
	__Джон__ — крал Джон Презвитер, Върховен крал, известен също като Престър Джон
	__Джудит__ — управителка на кухните в Хейхолт
	__Ебека, известна още като Ефиат от Хернисадарк__ — кралица на Еркинланд, съпруга на Джон, майка на Елиас и Джосуа
	__Елиас__ — Върховен крал, по-голям син на Джон, брат на Джосуа
	__Ейлстан Фискерн__ — „Крал на рибарите“, основател на Лигата на свитъка
	__Ейлференд__ — баща на Саймън, рибар
	__Зебедиа__ — кухненски прислужник в Хейхолт, наричан Зебедиа Дебелия
	__Инч__ — майстор в леярната
	__Исак__ — паж на Фенгболд
	__Лелет__ — някогашна прислужница на Мириамел
	__Мейфуору__ — Огнен танцьор
	__Мириамел__ — принцеса, дъщеря на Елиас
	__Моргенес, доктор__ — Носител на свитъка, приятел и наставник на Саймън
	__Осгал__ — разбойник от митичната банда на Мандуоуд
	__Рейчъл__ — управителката на камериерките в Хейхолт, известна още като Драконката
	__Роелстан__ — избягал Огнен танцьор
	__Саймън__ — кухненски прислужник в замъка, кръстен Сеоман, когато се родил
	__Сангфугол__ — арфист на Джосуа
	__Скеълдуайн__ — капитан на пленените гвардейци от Еркинланд
	__Станхелм__ — леяр
	__Стария Криви крака__ — леяр в Хейхолт
	__Странгиард, отец__ — Носител на свитъка, свещеник, архивар на Джосуа
	__Таусър__ — шут на Елиас (истинско име Круинх)
	__Уелма__ — момиче от Сесуад’ра, наричана Тънката
	__Уиклаф__ — бивш Пръв копач, убит от Огнените танцьори
	__Улка__ — момиче от Сесуад’ра, наричана Къдрокосата
	__Фенгболд__ — граф на Фолшайър, маша на Върховния крал
	__Фреоборн__ — баща на Фреозел, ковач във Фолшайър
	__Фреозел__ — фолшайърец, страж в Нови Гандринсет
	__Хелфгрим__ — кмет на Гадринсет (бивш)
	__Хийнуиг__ — стар пияница от Станшайър
	__Шем Коняря__ — коняр на Хейхолт


#	Хернистирци
	__Аиргад Дъбовото сърце__ — знаменит хернистирски герой
	__Арноран__ — странствуващ певец от неаристократичен произход
	__Багба__ — бог на добитъка
	__Бриниох Небесния__ — бог
	__Буликлин__ — рибар от стара приказка, който уловил демон в мрежата си
	__Гуинна__ — братовчедка та Еолаир и управителка на замък
	__Гуитин__ — брат на Мейгуин, син на Лут
	__Гулейн__ — избягала Огнена танцьорка
	__Дейанага Кафявите очи__ — хернистирска богиня, дъщеря на Рин
	__Диауен__ — гледачка на кристал
	__Еоин-ек-Клуиас__ — легендарен хернистирски арфист
	__Еолаир__ — граф на Над Мулах
	__Инахуен__ — третата жена на Лут
	__Кадрах-ек-Кранхир__ — монах от неопределен орден, известен още като Падреик
	__Кайуай__ — млада майка
	__Краобан__ — наричан Стария, съветник в хернистирския кралски двор
	__Кройх__ — хернистирски род
	__Куам Земното куче__ — бог на земята
	__Лах__ — хернистирски род
	__Литин__ — крал, баща на Лут
	__Лут__ — крал, баща на Мейгуин и Гуитин
	__Матан__ — богиня на домашното огнище, жена на Мураг Едноръкия
	__Мейгуин__ — принцеса, дъщеря на Лут
	__Мирка__ — богиня на дъжда, жена на Бриниох
	__Мураг Едноръкия__ — бог на войната, съпруг на Матан
	__Сиадрет__ — бебе на Кайуай
	__Синах__ — принц на Хернистир, известен още като Червената лисица
	__Тетаин__ — бивш господар на Хейхолт, „Светия крал“
	__Фейурга__ — хернистирка, пленница на Фенгболд
	__Фрейтис от Куимней__ — хернистирски учен
	__Херн__ — основател на Хернистир
	__Ърб__ — хернистирски род




#	Римърсгардци
	__Айнскалдир__ — човек на Исгримнур, убит в гората
	__Гутрун__ — херцогиня, съпруга на Исгримнур
	__Джарнауга__ — Носител на свитъка, убит в Наглимунд
	__Дипнир__ — един от групата на Уле
	__Дрор__ — бог на бурята
	__Елврит__ — първият римърсгардски крал на Остен Ард
	__Изорн__ — син на Исгримнур и Гутрун
	__Икфердиг__ — трети владетел на Хейхолт, „Изгорелия крал“
	__Исгримнур__ — херцог на Елвритшала, съпруг на Гутрун
	__Нисе (Нисес)__ — автор на Ду Сварденвирд
	__Скали__ — тан на Калдскрайк, наричан Остроносия
	__Слудиг__ — човек на Исгримнур
	__Трестолт__ — баща на Джарнауга
	__Уле Фрекесон__ — водач на дезертьорска група римъри, син на Фреке
	__Фингил Кървавия юмрук__ — първия човек — господар на Хейхолт, „Кървавия крал“
	__Фреке Сивокосия__ — воин на Исгримнур, убит в Наглимунд
	__Хенгфиск__ — хоудрундски монах, виночерпец на Елиас
	__Хйелдин__ — син на Фингил, „Лудия крал“


#	Набанци
	__Айстрин, свети__ — светец, свързан с рождения ден на Саймън
	__Аспитис Превес__ — граф на Дрина и Еадне
	__Бенигарис__ — херцог на Набан, син на Леобардис и Несаланта
	__Бенидривис__ — пръв херцог при Джон, баща на Камарис и Леобардис
	__Бриндалис__ — брат на Серидан
	__Варелан__ — най-малкият син на Леобардис и Несаланта, брат на Бенигарис
	__Велигис__ — лектор на Майката Църква
	__Гаванаксис__ — рицар на Хонза Клавес (дома Клавиан), на когото Камарис бил адютант
	__Диниван__ — Носител на свитъка, секретар на лектор Ранесин, убит в Санселан Ейдонитис
	__Домитис__ — епископ на катедралата „Свети Сутрин“ в Ерчестър
	__Елисия__ — майка на Усирис Ейдон, Божията Майка
	__Камарис-са-Винита, сър__ — най-великият рицар на Джон, известен още като Камарис Бенидривис
	__Ксанасавин__ — набански придворен астролог
	__Лавенин, свети__ — светец, патрон на остров Спенит
	__Леобардис__ — херцог на Набан, убит в Наглимунд
	__Метеса__ — благороднически набански род, герб — син жерав
	__Муншазоу__ — нараксианка, прислужница на Приратес
	__Несаланта__ — овдовяла херцогиня, майка на Бенигарис
	__Нуани (Нуанис)__ — древен набански бог на морето
	__Пасевалис__ — малкият син на Бриндалис
	__Пелипа, света__ — светица; наричана „Пелипа Островитянката“
	__Плесинен Мирменис__ — древен учен
	__Приратес__ — свещеник, алхимик, магьосник, съветник на Елиас
	__Ранесин__ — лектор на Майката Църква, убит в Санселан Ейдонитис
	__Риапа, света__ — светица; наричана Риап в Еркинланд
	__Серидан, барон__ — господар на Метеса, известен още като Серидан Метесис
	__Сулис, лорд__ — набански благородник, предишен господар на Хейхолт, „Кралят чапла“, известен още като „Изменника“
	__Турис__ — младият паж на Аспитис
	__Усирис Ейдон__ — Божият син според ейдонитската религия
	__Флуирен, сър__ — рицар от рода Сулиан, член на Голямата маса на Джон
	__Хилиса__ — майка на Мириамел, жена на Елиас, убита в Тритингите


#	Сити
	__Адиту (но-Са’онсерей)__ — дъщеря на Ликимея и Шима’онари, сестра на Джирики
	__Амерасу (и-Сендиту но’е-Са’онсерей)__ — майка на Инелуки, убита в Джао е-Тинукай’и, наричана „Първата баба“ и „Родената на кораб Амерасу“
	__Беная (от Кементари)__ — прославен ситски поет и воин
	__Бризейу Донфедър__ — майка на Ликимея, жена на Хакатри
	__Виндаомейо__ — прочут майстор на стрели от Тумет’ай, наричан „Стрелеца“
	__Дженджияна__ — жена на Инитри, майка на Ненаис’у, наричана Славея
	__Джирики (и-Са’онсерей)__ — син на Ликимея и Шима’онари, брат на Адиту
	__Друки__ — син на Утук’ку и Екименизо, съпруг на Ненаис’у
	__Зинджаду__ — от Кементари, наричана „Учената господарка“
	__Ийзаши Сивото копие__ — вожд на ситски клан
	__Инелуки__ — син на Амерасу, убит в Асу’а, сега Крал на бурите
	__Инитри__ — съпруг на Дженджияна
	__Кендхараджа’аро__ — вуйчо на Джирики и Адиту
	__Кира’ату__ — ситска лечителка
	__Куройи__ — наричан „Високия ездач“, владетел на Горна Анви’джания, вожд на ситски род
	__Ликимея (и-Бризеу но’е-Са’онсерей)__ — майка на Джирики и Адиту, наричана „Ликимея Луннооката“
	__Мезумийру__ — господарка на луната в ситска легенда
	__Родът на Събирането__ — ситски род
	__Родът на Съзерцанието__ — ситски род
	__Сендиту__ — майката на Амерасу
	__Хакатри__ — син на Амерасу, изчезнал на запад
	__Чекай’со__ — наричан „Кехлибарените кичури“, член на рода на ситите
	__Чия__ — сит, живял някога в Асу’а
	__Ши’ики__ — бащата на Амерасу
	__Шима’онари__ — баща на Адиту и Джирики, убит в Джао е-Тинукай’и


#	Кануки
	__Бинабик (Бинбиникегабеник)__ — Носител на свитъка, Пеещ човек, приятел на Саймън
	__Кикасут__ — легендарен крал на птиците
	__Кинкипа (Снежната)__ — богиня на снега и студа
	__Нимзък__ — тролски овчар, един от отряда на Сиски
	__Нънууика__ — Ловджийката
	__Седа__ — лунна богиня
	__Сиски (Сискинанамук)__ — дъщеря на Пастира и Ловджийката, годеница на Бинабик
	__Сненек__ — главен овчар в Долен Чъгик
	__Уамманак__ — Пастира
	__Укикук__ — Носител на свитъка, учител на Бинабик
	__Чъку__ — легендарен тролски герой


#	Тритинги
	__Воршева__ — жена на Джосуа, дъщеря на Фиколмий
	__Леждрака__ — тритинг, главатар на наемници
	__Ожберн__ — човек от Високите тритинги
	__Улгарт__ — наемнически капитан от Средните тритинги
	__Фиколмий__ — баща на Воршева, пограничен тан на клана Меердон
	__Хотвиг__ — приближен на Джосуа


#	Пердруинци
	__Каристра__ — стопанка на „Бокалът на Пелипа“
	__Ксорастра__ — Носителка на свитъка, първа стопанка на „Бокалът на Пелипа“
	__Ленти__ — слуга на Стреаве, наричан „Ави Стето“
	__Стреаве, граф__ — владетел на Пердруин
	__Талистро, сър__ — прочут рицар от Голямата маса на Джон


#	Хората от Вран
	__Буайег__ — притежател на „шапката на духа“ (вранска басня)
	__Инихе Червеното цвете__ — жена в песен на Тиамак
	__Могахиб Младия__ — човек от селото на Тиамак.
	__Нуобдиг__ — мъж на Огнената сестра във вранска легенда
	__Римихе__ — сестра на Тиамак
	__Тази, която роди човечеството__ — богиня
	__Тази, която чака, за да отведе всички__ — богиня на смъртта
	__Тези, които лъхат мрак__ — богове
	__Тези, които наблюдават и оформят__ — богове
	__Тиамак__ — Носител на свитъка, билкар
	__Този, който винаги стъпва на пясък__ — бог
	__Този, който навежда дърветата__ — бог на вятъра
	__Тугумак__ — бащата на Тиамак
	__Туия__ — сестра на Тиамак
	__Шоанег Бързия гребец__ — човек от песента на Тиамак


#	Норни
	__Акхенаби__ — говорител в Наглимунд
	__Екименизо Черния жезъл__ — съпруг на Утук’ку, баща на Друки
	__Жила от сребърен огън__ — една от Ноктите на Утук’ку
	__Звана от гласове__ — една от Ноктите на Утук’ку
	__Мезумейру__ — норнска версия на Мезумийру
	__Роден под камъка Цааихта__ — един от Ноктите на Утук’ку
	__Утук’ку Сейт-Хамакха__ — норнска кралица, владетелка на Накига


#	Други
	__Венг’а Сутек__ — наричан „Херцог на Черния вятър“, един от Червените ръце
	__Ган Итай__ — нискийка от „Облакът на Еадне“
	__Гелое__ — мъдра жена, наричана валада
	__Деорнот__ — дете, наполовина тритинг
	__Дера__ — дете, наполовина тритинг
	__Имай-ан__ — дуор
	__Инген Джегер__ — черен римър, ловец на Утук’ку, убит в Джао е-Тинукай’и
	__Инджар__ — нискийски род, живеещ на остров Риза
	__Нин Рейсу__ — нискийка от „Скъпоценният камък на Еметин“
	__Руян Ве__ — патриарх на Тинукеда’я, наричан „Кормчията“
	__Шо-венна__ — дуор
	__Юис-фидри__ — дуор, съпруг на Юис-хадра, пазител на Залата на образците
	__Юис-хадра__ — дуорка, жена на Юис-фидри, пазителка на Залата на образците


#	МЕСТА
	__Анви’джаня__ — място на жилището на Куройи, известно още като „Скрита“ или „Горна“ Анви’джаня
	__Баласим__ — обграден със стена град в околностите на Хернисадарк
	__Брадах Тор__ — висок връх в планините Грианспог
	__Брегшейм__ — малък град на Речния път между Станшайър и Фолшайър
	__Велдхелм__ — планинска верига в Еркинланд
	__Вениха До’сае__ — първоначалният дом на сити, норни и Тинукеда’я, наричан Градината
	__Винита__ — остров в залива Фиранос
	__Гаруинсуолд__ — малък град на Речния път между Станшайър и Фолшайър
	__Гратуваск__ — река в Римърсгард, минава край Елвритшала
	__Гренаман__ — остров в залива Фиранос
	__Ден Халой__ — планина от Книгата на Ейдон, където Бог създал света
	__Дом на водите__ — ситска постройка в Сесуад’ра
	__Дом на раздялата__ — ситска постройка в Сесуад’ра, по-късно център на изгнаническия двор на Джосуа (ситско име: Сезу-д’асу)
	__Елвритшала__ — херцогското седалище на Исгримнур в Римърсгард
	__Залата с Петта стълбища__ — помещение в Асу’а, където е умряла Бризейу
	__Катин Даир до Силверса__ — хернистирски град от песента на Мириамел
	__Кига’раску__ — водопад под Стормспайк, наричан „Сълзопад“
	__Кхандия__ — изгубена легендарна страна
	__Маа’ша__ — хълмиста местност, бивша територия на ситите
	__Мезуту’а__ — Сребърният дом, изоставеният от ситите и дуорите град под Грианспог
	__М’ийн Азошай__ — ситското име на хълма Херн, местоположението на Хернисадарк
	__Наракси__ — остров в залива Фиранос
	__Обсерваторията__ — ситска постройка с купол на Сесуад’ра
	__Огнената градина__ — покрито с плочи открито пространство в Сесуад’ра
	__Онестрински път__ — път между две набански долини, място на много сражения
	__Пещера на разкъсването__ — където се обучават Ноктите на Утук’ку
	__Пийт Бардж Кей__ — док в Кванитупул
	__Педжа’ура__ — предишно обиталище на ситите, наричано „обвито с кедър“
	__Пътят Пулей__ — път в Стъншайър
	__Пътят Соукуд__ — главен път в Станшайър
	__Риза__ — остров в залива Фиранос
	__Си’инджан’дре__ — пещера, в която е завършил дните си Друки след смъртта на Ненаис’у
	__Тайг__ — път, водещ през Хернисадарк, известен също като „Пътя Тетаин“
	__Фиадкойл__ — гора на югоизток от Над Мулах, известна още като Еленова гора
	__Фолшайър__ — град, център на вълнодобив в Еркинланд, опустошен от Фенгболд
	__Фразилис__ — долина на изток от Онестринския път (другата страна на пътя (от долината Комеис)
	__Харча__ — остров в залива Фиранос
	__Хасу Вале__ — долина в Еркинланд
	__Хексазор__ — бивша ситска територия, наричана „Хексазор на Черната земя“
	__Чазу Ярина__ — град, построен около централна кула на крепост, точно на североизток от Онестринския път в Набан
	__Чамул__ — лагуна в Кванитупул
	__Шисае’рон__ — широка тревиста долина, някога ситска територия
	__Я Мологи — (Хълм на Люлката)__ — най-високата точка на Вран, легендарно място на сътворението
	__Якх Хюйеру (Зала на треперенето)__ — пещера под Стормспайк
	__Ясира__ — свещено място за срещи на ситите


#	СЪЗДАНИЯ
	__Букен__ — римърсгардско название на копачите, наричани също „богханик“ от тролите
	__Великани__ — огромни рунтави човекоподобни същества
	__Водни твари__ — митични водни чудовища
	__Гханти__ — покрити с хитин живеещи във Вран същества
	__Дивисвет__ — конят на Деорнот
	__Дрохнатер__ — хернистирското име на дракона Хидохебхи, убит от Инелуки и Хакатри
	__Игджарджук__ — леден дракон от Урмшайм
	__Килпи__ — човекоподобни морски чудовища
	__Копачи__ — дребни човекоподобни подземни същества
	__Котка__ — сиво (в този случай) неразличимо четириного
	__Куантака__ — вълчицата на Бинабик
	__Нику’а__ — кучето на Инген Джегер, отгледано в Стормспайк
	__Оруки__ — легендарни водни чудовища
	__Хунен__ — римърсгардско название на великаните
	__Шуракай__ — огнено чудовище, убито под Хейхолт, от чиито кости е направен Престолът от драконова кост


#	НЕЩА
	__А-Генай’асу (Къщи за пътуване отвъд)__ — места с мистична сила и значение
	__Басейнът на Трите дълбини__ — Главен свидетел в Асу’а
	__Безкраен и Вечен океан__ — нискийско название на океана, прекосен от Родените в Градината
	__Бедулф и разпътната жена__ — песен, която Саймън се опитва да изпее на Мириамел
	__Битката при езерото Клоду__ — сражение, което Джон води с тритингите, известно също като „Битката в езерните земи“
	__Блестящ гвоздей__ — мечът на Престър Джон, по-рано наричан Минияр, съдържащ пирон от Свещеното дърво и костица от пръста на свети Ейлстан
	__Брадвата на Тетаин__ — забита в сърцето на бук в прочута хернистирска приказка
	__Велики мечове__ — Блестящ гвоздей, Печал и Трън
	__Врата на Изкупителя__ — клетва за съхраняване тайната на изповедта
	__Въртящо се колело__ — еркинландско име на съзвездие
	__Глиган и копия__ — емблема на Гутулф от Утаниат
	__Говорещия огън__ — Главен свидетел в Хикехикайо
	__Голямата маса__ — съвет на Джон от рицари и герои
	__Грабни перото__ — вранска хазартна игра
	__Ден на свети Гранис__ — свещен празник
	__Денят на Отсъждането__ — ейдонитски ден на Страшния съд
	__Джуйа’ха__ — ситско изкуство: картини, направени от преплетени въжета
	__Дишащата арфа__ — Главен свидетел в Стормспайк
	__Добрия селянин__ — персонаж от притчите в Книгата на Ейдон
	__Договорът на Сесуад’ра__ — споразумение на ситите и норните да се разделят
	__Ду Сварденвирд__ — почти митична пророческа книга от Нисес
	__Дървото__ — (или Свещеното дърво, или Дървото на екзекуцията) — символ на екзекуцията на Усирис Ейдон
	__Ейдонтайд__ — празник за честване на раждането на Усирис Ейдон
	__„Жената от Набан“__ — една от песните на Сангфугол
	__Жълтикорен__ — Вранско растение
	__Заека__ — еркинландско име на съзвездие
	__Заешки нос__ — гъба
	__Захарно дърво__ — расте във Вран
	__Звезда на Завоевателя (Звездата-завоевател)__ — комета, зловеща звезда
	__Зелената колона__ — Главен свидетел в Джина Т’сеней
	__Змия__ — набанско име на съзвездие
	__Индрежу__ — мечът на Джирики от вълшебно дърво
	__Ирмансол__ — дърво за честването на еркинландския ден Мая
	__Казанът (котелът) на Рин__ — с него хернистирците се събират на бой
	__„Катраникът“__ — кръчма във Фолшайър
	__Квалнир__ — мечът на Исгримнур
	__Кей-вишаа__ — вещество, използвано от Родените в Градината, за да направят неприятелите си сънливи и слаби
	__„Клин и Чук“__ — кръчма в Станшайър
	__Кокиндрил__ — северно название на крокодил
	__„Колата на епископа“__ — песен на Джак Мандуоуд
	__Колебание__ — норнска магия
	__Крилат делфин__ — гербът на граф Стреаве от Пердруин
	__Крилатия бръмбар__ — набанско име на съзвездие
	__Кралско рибарче__ — набанско имена съзвездие
	__Куикуид__ — вранска билка
	__Къса__ — Главен свидетел в Мезуту’а
	__Ловджийско вино__ — канукско спиртно питие
	__Манса Никталис__ — нощна служба на Майката Църква
	__Маркет Хол__ — сграда с купол в Кванитупул
	__Миксис Вълка__ — набанско име на съзвездие
	__Мокфойл__ — билка
	__Мъгливата лампа__ — Свидетел, донесен от Тумет’ай от Амерасу
	__Навечерие на мъките__ — 30 октандер, денят преди Деня на душите
	__Най-старото дърво__ — омагьосано дърво, растящо в Асу’а
	__Нощно сърце__ — ситско название на звезда
	__Обред на съживяването__ — канукски пролетен ритуал
	__Огнецвят на Фрайджа__ — еркинландско зимно цвете
	__Омар__ — набанско име на съзвездие
	__Онзи, който избяга__ — ейдонитски евфемизъм за дявола
	__Петдесетте рода__ — набански благороднически фамилии
	__Печал__ — мечът на Елиас, подарък от Инелуки, Краля на бурите
	__Плаващия замък__ — прочут паметник на Уоринстен
	__Прайз’а__ — „вечнозелен“, любимо цвете на ситите
	__Протекция на Върховния крал__ — защита на краля на страните от Остен Ард
	__Пясъчен бръмбар__ — Вранско название на съзвездие
	__Рао йе-Сама’ан__ — Главен свидетел от Сесуад’ра, наричан „Око на земен дракон“
	__Ридаещия камък__ — долмен над долината Хасу
	__Родени в Градината__ — всички, произлезли от Вениха До’сае
	__„Света Риапа“__ — катедрала в Кванитупул
	__Селиан__ — рогът на Камарис, направен от зъб на дракона Хидохебхи (първоначално име Ти-туно)
	__Сив бряг__ — част от дъска за шент
	__Сива шапка__ — гъба
	__Ситрил__ — корен за дъвчене, отглеждан на юг
	__Сокола__ — набанско съзвездие
	__Ти-туно__ — рогът на Камарис, направен от драконов зъб, наричан още Селиан
	__Трон на Ювенис__ — набанско име на съзвездие
	__Трън__ — черният меч на Камарис
	__Усукана трева__ — Вранско растение
	__Фестивалът на вятъра__ — врански празник
	__Червена ножочовка__ — вранска птица
	__Черна магия__ — норнски магьосничества
	__Червясало стъкло__ — хернистирско название на някои стари огледала
	__Шент__ — ситска игра за общуване и стратегия


	__Ашици__ — инструменти на Бинабик за гадаене. Фигурите включват:
	Безкрила птица
	Кръг от камъни
	Облаци в дефилето
	Планински танц
	Пусната стрела
	Риболовно копие
	Сенчестата пътека
	Упорит коч
	Факла на входа на пещерата
	Черната пукнатина


#	ДУМИ И ФРАЗИ
#	Канукски
	_Ик та рандайхет сък бикахък_ — Зимата не е време да плуваш гол.
	_Иниж кокъ на сикаса мин так_ — Когато се срещнем пак, това ще е хубав ден.
	_Миндъноб иник ят_ — Моят дом ще е твой гроб.
	_Ненит, хенимаатъйа_ — Хайде, приятели.
	_Нихут_ — атака
	_Умму бок_ — Добре свършено!
	_Хенимаатук! Еа куп!_ — Любима! Ти си тук!
	_Шуммук_ — чакай


#	Ситски
	_А-Генай’асу_ — Къщи за пътуване отвъд
	_А й’ей г’ейзу! Яс’а припурна джо-шой!_ — Ей, вие, страхливци! Вълните няма да ви отнесат!
	_Вениха с’анх!_ — В името на Градината!
	_Зида’я_ — Деца на зората, сити
	_М’йон раши_ — „Разрушители на нещата“
	_Синя’а ду-н’ша е-д’трейеза инро_ — Дано намериш светлината, която свети над лъка.
	_Судхода’я_ — Деца на залеза, смъртни
	_Суми’асу_ — Петия дом
	_Тинукеда’я_ — Деца на океана: ниски и дуори
	_Хикеда’я_ — Деца на облаците, норни
	_Хикка стаджа_ — Носител на стрелата
	_Хикка Ти-туно_ — Носител на Ти-туно


#	Набански
	_А прентейс!_ — Дръж го!; След него!
	_Дуос претерате!_ — Да пази Бог!
	_Дуос Симпетис!_ — Милостиви Боже!
	_Ем Вулстес Дуос_ — Според Волята Божия
	_Матра са Дуос_ — Божия Майка
	_Отиленейс_ — инструменти
	_Сориа_ — сестра
	_Улимор Камарис? Вевеис?_ — Лорд Камарис? Жив?


#	Хернистирски
	_Гойрах силаг!_ — Глупаво (побъркано) момиче!
	_Мойхенег_ — между; празно пространство (неутрална територия).
	_Смеареч флеан_ — опасна книга


#	Римърски
	_Вад ес? Ум намен Гот, вад ес?_ — Какво? В името на Бога, какво?


#	Други
	_Аза ше’ше т’чако, урун ше’ше бхабекро… Мудхул самат’ай. Джаббак с’ера мемекеза санайха-з’а… Ниниек ше’шехамут’тке аграж’а с’ера йе…_ — норнска песен: нещо много неприятно.
	_Шу’до-ткзайха (норнски)_ — смъртни (вариант на ситското „Судхо-да’я“)
	_С’х’роза (дуорски)_ — каменна жила
