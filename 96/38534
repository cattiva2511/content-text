	Наградата „Планета“ (както и „Надал“) е авторитетна национална награда за литература в Испания, присъждана ежегодно от едноименното барселонско издателство. Сред носителите й фигурират утвърдени представители на съвременната испанска проза, като Хуан Марсе, Хорхе Семпрун, Родриго Рубио и др.
	През 1979 година това голямо литературно отличие бе присъдено на младия каталонски писател Мануел Васкес Монталбан за романа му „Южни морета“, който представяме на нашите читатели.
	Мануел Васкес Монталбан е роден в Барселона (столица на шестмилионната провинция Каталония, която неотдавна получи автономия). Завършва философия, литература и журналистика. Радва се на голяма популярност като журналист и има успешни прояви като поет, есеист и драматург.
	„Южни морета“, заедно с романите „Татуировка“ и „Самотата на мениджъра“, образува трилогия, а главният герой — частният детектив Пепе Карвальо — е спечелил много почитатели за своя автор.
	По същество „Южни морета“ е криминален роман, притежаващ всички характерни черти на жанра, поднесени с необходимата доза тайнственост и напрежение. Но разследването на смъртта и едногодишното загадъчно бягство на богатия индустриалец-неудачник Стюарт Педрел предоставя на автора чудесната възможност да излезе извън рамките на „чистия вид“ криминална история и да направи един почти „анатомичен“ разрез на съвременното барселонско общество. Всеки един от героите е представител на определена класа или социална прослойка. В стремежа си да постигне плътна, цялостна и реалистична картина на една потресаваща действителност, авторът не се страхува да трупа подробности, привидно чужди на основното действие, но чрез които той търси определено идейно внушение. Случайните разговори с шофьора на таксито или със съдържателя на кръчмичката, „литературната“ дискусия, на която Карвальо случайно попада, разходката по кея на барселонското пристанище, където мимоходом е описана млада жена-просякиня, са щрихите, предадени в един „репортажен“ стил, които подсилват основния критически тон в романа. В този смисъл „Южни морета“ е по-скоро социален роман, разкриващ обективно политическата и социалната безпътица на съвременното испанско общество.
	В контекста на съвременната испанска литература появяването на такъв млад творец като Мануел Васкес Монталбан и още повече удостояването му с една от най-високите литературни награди ни подсказва един стремеж към нови търсения в литературата.
@	Нина Велева
