>
P>
	Потиснат бил добрият крал…
	А в пищните парадни зали
	отрано се били събрали
	сто графове със сто херцози
	и сто крале… Но липсвал този,
	за който страдал нощ и ден
	Артур — не бил сред тях Говен.
	От скръб изгубил кралят свяст
	и рицарите му завчас
	се втурнали да го свестяват.
	А Лора, феята, тогава
	сред гостите се появила,
	за миг кралицата открила,
	а тя, понеже я видяла
	от смут обзета, пожелала
	от свойта фея да узнае
	тозчас причината каква е
P$


>	Бранш І
>	Гиромелан

P>
	за тровещата я тревога.
	„Кралице доблестна, как мога
	да съм спокойна? Всички хора
4	видяха, че вестител в двора
	дойде — навярно с лоша вест.
	И без туй рицарите днес
	са във тревожно неведение,
8	а крал Артур от притеснение
	припадна. Вероятно нещо
	непоправимо, свръхзловещо
	е станало, не дай си Боже.
12	Не знам изобщо кой ще може
	да ни помогне.“ Пребледняла
	кралицата и прималяла,
	свят почнало да й се вие
16	и паднала… Ако и вие
	свидетели неволни бяхте
	на тази случка, мигом щяхте
	от ужас да се вцепените.
20	В туй време дамите, момите
	безспир неистово крещели,
	от скръб си дрехите дерели
	и с яд си скубели косите.
24	Такава болка не били те
	изпитвали до тоя час.
	Свестил се кралят и тогаз
	вестителят учтиво рекъл:
28	„Кралю честити, Господ нека
	със добрини да ви дарява!
	Най-искрено ви поздравявам
	от племенника ви Говен —
32	той лично с таз заръка мен
	във славния ви двор ме прати.“
	В миг радост грейнала в душата
	на умърлушения крал.
36	Веднага той ръце прострял,
	младежа дружески прегърнал
	и с тон приветлив се обърнал
	към него: „Нека, друже мили,
40	Бог да дарява с нови сили
	и моя племенник, и вас.
	Безкрайно го обичам аз
	и искам да съм убеден,
44	че здрав и читав е Говен.“
	„Кралю, кълна се, че когато
	насам потеглих бързешката,
	Говен като скала бе здрав.
48	Наскоро замък величав
	той завладя и днес е там.
	Но ми вмени да ви предам,
	че е заплашена честта му
52	и че на вас разчита само.
	Той безгранично ви обича,
	но в положение критично
	е в тоз момент — с Гиромелан
56	ще води бой и за гарант,
	кралю, вас лично би желал.
	Гиромелан обет е дал
	в жесток двубой да го надвие.
60	Навярно с по-голям враг вие
	в живота си не сте се срещал.
	Говен опасност предусеща
	и само вам се уповава…
64	Приятел в нужда се познава.
	Та кой не търси помощта ви
	срещу престъпници злонрави?“
	Намиращите се в палата
68	подели с радост новината,
	че той е жив и че ще може
	неотменимо да наложи
	порядък и почтеност в двора.
72	Да знаете как всички хора
	ликували, как песни пели,
	как нежно струните ечели
	безспир в тържествените зали!
76	Това веселие едва ли
	могъл би някой да опише…
	Като че дар било то свише.
	Каква по-хубава причина
80	за този патос ненадминат
	от новината, че Говен
	ще се завърне някой ден.
		Тогаз Изев дьо Карахес,
84	видяла до какъв ексцес
	се разгоряла веселбата
	и се завтекла тичешката
	към достолепната кралица:
88	„От най-прославения рицар
	дойде, госпожо, съобщение
	и всички в двора с оживление
	за сир Говен сега говорят;
92	от тях дочух, че той наскоро
	приятно ще ни изненада.
	Послушайте каква наслада
	от музиката се разлива
96	и как душата тя опива.“
	Неземно щастие обзело
	кралицата и тя подела:
	„Дано словата, що излизат
100	от твоята уста, да влизат
	във божите уши и нека
	на дамите ми Бог довека
	да носи вести най-добри!“
104	Тя не помислила дори
	да сложи свойто наметало
	и във тържествената зала
	проникнала. Щом я видели,
108	придворните й дами снели
	наметките си бързешката,
	последвали я и в палата
	настанала ужасна врява.
112	Видял Артур, че се задава
	кралицата, навел се леко
	към пратеника и му рекъл:
	„Побързай, пратенико драги,
116	и на кралицата веднага
	да кажеш хубавата вест.
	Най-редно е от теб тя днес,
	а не от друг, да я узнае.“
120	И без изобщо да се мае,
	младежът бързо приближил
	до нея и я поздравил:
	„Кралице, сир Говен се моли
124	на Бог да нямате неволи!“
	А тя му казала в ответ:
	„И него Господ занапред
	със щастие да го дарява!
128	Той как е? Много се надявам,
	сеньор, че е добре сега.“
	„О, да, кралице. Все така
	той предан ви е и разчита
132	на вас, че в негова защита
	веднага ще се озовете
	където трябва. Заведете
	и всичките си дами там.
136	От книгите, кралице, знам,
	че ако искаме задружно
	тук да живеем, ще са нужни
	и преданост, и постоянство.
140	Защо ни е добро познанство,
	ако от него полза няма.
	Бедата става по-голяма
	и по-мъчителна, когато
144	ни липсва истински приятел.
	Приятелството сили дава,
	а пък себичният остава
	до сетния си дъх самотен.
148	Щом нямаш трудности в живота,
	едва ли би разбрал дали
	за тебе някой го боли,
	кой тачи те, кой те презира.“
152	Съвсем наблизо се намирал
	Ке — дворцовият сенешал.
	Той вече бил се подиграл
	с вестителя… Все се обаждал
156	проклетникът и се заяждал
	със другите, ала сега
	не бил моментът за шега
	и казал на всеослушание:
160	„Причина няма за терзание,
	сеньори, след като Говен
	е жив и здрав. Бог, според мен,
	навреме се намеси. Ето
164	как с облекчение в сърцето
	ще можем днес да оценим
	доколко е необходим
	такъв достоен мъж на нас.
168	Загубим ли го, чак тогаз
	ще разберем той колко много
	е бил нам нужен. Слава Богу,
	че кралят ни научи днес
172	една така приятна вест.
	Тя радостна е и за нас,
	защото тук до този час
	на тръни всички ние бяхме
176	и много се безпокояхме.
	Дванайсет хиляди придворни
	видяха как с таз вест Аврора
	възпламени с възторг зората
180	и как ни озари лицата.
	Разбрахме, че е жив Говен —
	от всички той е най-почтен,
	най-доблестен, най-даровит:
184	затуй днес дворът е честит.“
	Щом сенешалът замълчал,
	рог над двореца проехтял.
	Да бяхте там, да сте видели
188	как ред момци със кърпи бели
	и със легени сред палата
	изникнали. От чисто злато
	и от сребро били излени
192	великолепните легени.
	И облеклото на момците
	било изящно… Първенците
	с вода ръцете си измили,
196	на масите се настанили
	и на гуляй се те отдали.
	Такива ястия едва ли
	сте яли. Не възнамерявам
200	подробно да ги изброявам.
	Ала гощавката припряна
	била, защото час по-рано
	желаели да свърши тя,
204	подтиквани от мисълта,
	че трябва още този ден
	открит да бъде сир Говен.
	Когато всички се наяли,
208	конете бързо оседлали
	и се заели в надпревара
	багажа си да натоварят.
	Едва ли някой досега
212	за път е бързал чак така.
	Но най-припрян там кралят бил
	и пръв напред се устремил,
	а подир него, на коне,
216	голям брой рицари — поне
	към трийсет хиляди били те.
	След тях, с надежда във очите,
	вървели лични хубавици:
220	придворни дами и девици —
	петнайсет хиляди на брой.
	И досега се питам кой
	е виждал рат по-многобройна,
224	по-поривиста и по-бойна
	от тази армия, която
	събрана бе под знамената
	в Оркания. Оттам във строй
228	поел внушителен конвой
	коли със шатри и с храна.
	През плодородна равнина
	цял ден без спиране вървели
232	и чак на мръкване се спрели
	на речен бряг, за да преспят.
	Щом съмнало, те пак на път
	със чувство радостно поели
236	през ниви и през степи бели.
	От триумфален дух обзет,
	пръв вестоносецът напред
	вървял към замъка, където
240	Говен признат бил за владетел,
	понеже в боя победил.
	След седем дни конвоят бил
	при замъка. С възторжен глас
244	младежът заявил: „Пред нас,
	кралю, издига снажен стан
	горд замък. Той бе завладян
	от племенника ви Говен —
248	най-смелия и дръзновен
	сред рицарите ви.“ Щом спрели,
	едни се с шатрите заели,
	а други със дебели клони
252	набързо стъкмили заслони
	за мулетата, за конете
	и за багажите безчетни.
	Дошла след първите редици
256	и достолепната кралица,
	съпътствана от сир Ивен
	(наследника на Уриен),
	а също и от сир Жифлет.
260	С вид бодър и щастлив наглед,
	кралицата от коня слязла
	и в шатрата на краля влязла.
	Дошли и дами, и девойки
264	и млади рицари на брой към
	три хиляди… Да сте живели
	и цял век, да не сте видели
	такъв кортеж.
			От свойта зала
268	кралицата Игерн съзряла
	тозчас кортежа и си рекла,
	че идва враг, и се завтекла
	към дъщеря си Нонкадес.
272	„Ах, щерко мила, аз до днес
	безброй неща съм преживяла,
	но никога не съм видяла
	такава гмеж въоръжена —
276	отвред палатът обкръжен е.
	Те носят копия, секири,
	колове, мечове, рапири.
	Като че ли и дами с тях
280	вървят… И феи май видях…“
	„Ах, майко, питам се как може
	да има толкова госпожи
	и толкова моми във тая
284	чудата армия. Не зная
	и те ли на война отиват?
	Сърцето ми от страх се свива.“
		Понеже в същия момент
288	се появил сеньор Говен
	със своята сестра, веднага
	кралицата му рекла: „Драги
	приятелю, какъв лош ден!
292	Я вижте как е обсаден
	палатът от мъже и дами.
	Прощавайте за дързостта ми,
	но името ви да узная
296	аз бих желала.“ — „Най-накрая,
	кралице моя, откровен
	ще бъда: казвам се Говен.“
	Когато чула новината,
300	тя мигом в своите обятия
	притиснала го с всичка сила,
	а после поглед в него впила
	и му обсипала лицето
304	с целувки топли, след което
	разчувствала се дъщерята,
	тъй както в онзи ден, когато
	живот дарила на Говен,
308	и нежно своя син рожден
	тя с трепет взела да целува.
	Как няма да се развълнуват
	във тоз момент и те, и той!
312	Игерн му рекла: „Скъпи мой,
	та аз съм майката рождена
	на крал Артур, а пък до мене
	е мойта дъщеря, която
316	е твоя майка.“ Във душата
	на рицаря неустрашим
	настанал смут — смут обясним…
	Когато чула новината,
320	сестра му тозчас тичешката
	оттеглила се в свойта стая
	при мисълта, че брат й знае
	за връзката с Гиромелан.
324	„Ах, скъпи, идва страшна бран! —
	подела пак с тревожен глас
	кралицата. — Какво ли с нас
	ще стане? Само Господ знае…“
328	„Не се страхувайте, това е
	синът ви крал Артур.“ — „Така ли?“
	„Кълна се!“ — „Скъпи мой, едва ли
	друг път била съм по-щастлива.“ —
332	„Тозчас, кралице милостива,
	реката ще премина аз
	и лично крал Артур от вас
	ще поздравя.“ В ответ най-нежно
336	тя пак целунала младежа
	и дъщеря й на свой ред
	обсипала го със безчет
	целувки. След това Говен
340	на кон потеглил, придружен
	от десет рицари сърцати,
	и минал с тях отвъд реката.
	Ке сенешалът забелязал,
344	че приближават, и си казал,
	че нему всъщност се полага
	да извести Артур веднага.
	Ке своя пъргав кон пришпорил
348	и пред Артур той твърде скоро
	дошъл и рекъл: „Както бях
	на кон, с очите си видях,
	че племенникът ви Говен
352	пристига.“ Толкоз впечатлен
	бил кралят, че се устремил
	да срещне сестриника мил.
	В момента, в който го видял,
356	Артур направо онемял;
	не знаейки какво да стори
	и за какво да му говори,
	а само стиснал му ръцете
360	и го целунал по лицето.
	„Сир — рекъл му Говен тогаз —
	приятна изненада аз
	ви нося: майка ви желае
364	със вас да разговаря. Тя е
	във замъка отвъд реката.“
	Но не отправил взор нататък
	Артур, а щом дочул вестта му,
368	любезно се усмихнал само
	и рекъл: „Драги мой Говен,
	кълна се в скъпия за мен
	завет на моя мил баща,
372	че преди тридесет лета
	почина майка ми.“ — „Грешите,
	сеньор. Ако ми разрешите,
	с бърз поглед в миналото свято
376	ще ви разкрия, че когато
	баща ви Пендрагон починал,
	Игерн решила да замине
	с богатствата си в таен кът,
380	за да не я безпокоят.
	Дошла тук, замък построила
	и в него се установила.
	Когато татко Лот умря,
384	жена му — вашата сестра
	и моя майка — тук дошла.
	Но мама бременна била
	и тук при майка си родила
388	сестра ми Кларисан — таз мила
	девойка с чудна красота.“
	Възторгнали се от вестта
	Артур и неговата свита,
392	жена му с радост неприкрита
	прегърнала добрия рицар,
	а после дами и девици
	с целувки нежни го дарили.
396	Обаче прекалено мило
	държали се към него те —
	дотам, че да му се отще.
	И армията редом с тях
400	ликувала сред глъч и смях.
		Когато вече свечерило,
	кралицата Игерн решила
	да нареди на свойте лични
404	петстотин рицари отлични
	като за празник те да турят
	по бойници и амбразури
	оръжията си, богато
408	гарнирани със чисто злато
	и с диаманти скъпоценни,
	та над гъмжилото военно
	те ослепително да светнат
412	и в кралския бивак да сметнат,
	че слънце обедно сияе.
	Дори Артур да се омае
	от таз нечута чудесия!
416	Като замаян от магия
	се чувствал кралят, заслепен
	от блясъка… Но за Говен
	Артур се много притеснил —
420	дали той също не е бил
	на чародейство жертва станал…
	И скришом след това от стана
	към ослепителния замък
424	поели неколцина само:
	Говен и кралят, придружени
	от четирима приближени
	със преданост общопризната
428	и от кралицата, която
	три свои близки дами взела.
	С възторг нечуван ги приела
	Игерн и в празничната зала
432	на всички почести отдала.
		В Артуровия стан в туй време
	Ке счел, че трябва да се вземе
	най-подходящото решение.
436	Потърсили Артур за мнение,
	ала, уви, не го открили.
	Неистово се притеснили
	дошлите там придворни дами,
440	като разбрали, че я няма
	кралицата. От страх нечут,
	и от неимоверен смут
	била обхваната войската.
444	Какво да сторят във тъмата?
	Да беше светло, те едва ли
	минута биха тук стояли:
	багажите си биха взели
448	и биха тутакси поели
	задружно по обратен път.
	Изглежда ги обзел страхът,
	че няма кой да ги предпази
452	във нощ възтъмна като тази,
	ако ги някой изненада
	със удар пряк или с обсада?
		Зора над гъстата кория
456	изгряла и на литургия
	в параклиса отишъл кралят.
	След туй му коня оседлали
	и той с петстотин закалени
460	младежи, новопосветени
	във рицарските ритуали,
	във хор веднага призовали
	достопочтената кралица
464	с петстотин дами и девици
	преминал бързо през реката.
	Див страх бил вцепенил войската:
	преди да се покаже кралят.
468	те щели стана да подпалят,
	заслоните да разрушат
	и да се скрият в някой кът,
	ако той още час се бил
472	забавил. Щом се появил
	те го надлежно поздравили,
	а после се успокоили
	и в шатрите си се прибрали.
476	Кралицата се пак видяла
	сред своите придворни дами,
	които с преданост голяма
	я срещнали и с думи мили
480	до шатрата я придружили.
		Говен си казал, че е редно
	за свойта изповед поредна
	да иде при отец Салмон
484	и пред свещения амвон
	застанал. Щом в изповедта му
	отецът вникнал, той не само
	че му простил за греховете,
488	но дал му и добри съвети
	като на най-послушен постник.
	И в името Христово после,
	под взора на света Мария
492	отправил му благословия
	и му заръчал да се моли
	от злополуки и неволи
	да го закриля Бог навеки.
496		От свитата на краля всеки
	готов бил да му подари
	какво ли не: злато`, пари,
	надежден щит и меч челичен,
500	и ризница, и кон отличен,
	и копие, и шлем, каквито
	сега в Артуровата свита
	друг нямал. Но не щял Говен
504	да бъде конят му сменен
	ни копието, нито мечът.
	С такива дрехи бил облечен,
	и с щит такъв се бил снабдил,
508	че той не би ги заменил
	за други. Пожелал Говен
	на коня му Гилодиен
	слугите колкото се може
512	по-бързо сбруята да сложат
	и коженото му седло.
	На този свят не би могло
	да има друг тъй хубав кон,
516	такъв несдържан вихрогон,
	със толкова разкошна грива.
	Чул нямало, за да не скрива
	това изящество… Говен
520	и от Жифлет, и от Ивен
	бил подпомогнат: с нови дрехи
	и с най-изискани доспехи
	приятеля си те снабдили
524	и го така въоръжили,
	че хем да може да напада,
	хем от врага да не пострада.
	Говен напълно бил готов,
528	към Зли брод хвърлил взор орлов,
	с очи околността обгърнал
	и край една могила зърнал
	огромен рицарски конвой:
532	поне три хиляди на брой
	били те — все отбор юнаци.
	Изпърво той видял байраци
	и остриета искрометни
536	на дълги копия, а сетне
	показали се и главите
	на атовете и бойците,
	и шлемовете им блестящи
540	и щитовете им искрящи.
	Във прави стегнати редици
	готовите за бой войници
	със стъпки бързи прекосили
544	степта и вече приближили
	до армията многобройна
	на краля. Под дърво усойно
	великолепната дружина
548	поспряла, за да си почине.
	Но ето, че съвсем наскоро
	след нея се задала втора
	войска със численост подобна
552	и също тъй боеспособна.
	Придвижвала се бързешком
	накъм дървото тя и щом
	до него приближила, вляво
556	се ширнала една морава
	и в нея тя се настанила.
	Но ето че се появила,
	напирайки като лавина,
560	и трета войскова дружина.
	С хиляда повече били те
	на брой в сравнение с дошлите
	преди това. С каква помпозност,
564	с каква неземна грациозност
	вървели те в степта широка!
	И всеки копие високо
	бил вдигнал и с наперен вид
568	притискал здраво бляскав щит.
	Тоз, който водел ги, бил много
	взискателен и твърде строго
	към всички в строя се отнасял:
572	нередностите не понасял
	и от сплотените редици
	на никой кон, на никой рицар
	не давал да се отклони
576	напред, назад или встрани.
	Оръжията им блестели,
	на копията им висели
	ръкави бели, ленти цветни,
580	а флаговете им безчетни
	и скъпото им снаряжение
	незабравимо впечатление
	върху тълпата произвели.
584	Щом трите армии се слели
	в единна страховита сила,
	във стана бързо изчислили,
	че рицарите наброяват
588	над десет хиляди. Тогава
	бил забелязан нов кортеж,
	от който идвал полъх свеж.
	Във ничий стан той нямал равен
592	по чар, защото бил съставен
	от млади дами и девици —
	три хиляди на брой, в редици
	тъй стройни, толкова приятни,
596	че по земята необятна
	едва ли сте таквиз видели.
	Пред чудния кортеж вървели
	мнозина музиканти лични,
600	чиито песни мелодични
	огласяли почти безспир
	безкрайната равнинна шир.
	Щом до дървото приближили,
604	те слезли и се настанили
	да си отдъхнат сред тревите.
	Огледал крал Артур дошлите
	и на войниците си славни
608	издал команда незабавно
	да се строят като за бой.
	Петнайсет хиляди на брой
	бойци обучени и смели
612	тозчас позиция заели.
	Достопочтената кралица
	със над три хиляди девици
	и дами знатни, без да чака,
616	се настанила под клонака
	на дървесата. Във степта
	такава женска красота,
	такова рицарско величие,
620	тъй впечатляващо наличие
	на конници и на коне,
	признавам си, че аз поне
	не бях съзирал дотогава.
624	Загледан в тучната морава,
	Говен извикал сир Жифлет
	и сир Ивен и под секрет
	помолил ги: „Ей там идете,
628	приятели, и погледнете
	под онова дърво зелено,
	че там стои обикновено
	мъжът, с когото трябва днес
632	да водя бой за свойта чест.
	Веднага бихте го познали —
	в Артуровия двор едва ли
	ще срещнете такъв юнак.
636	Безкрайно той е смел и як
	и аз със убеденост смятам,
	че никой рицар на земята
	не е от него по-опасен.
640	Кажете му, че съм съгласен,
	ако не възразява той,
	да влезем още днес в двубой.“
	Щом те дочули му молбата,
644	приготвили се бързешката,
	надлежно всеки се прекръстил,
	на своите коне чевръсти
	се метнали и полетели
648	накъм дървото. Там съзрели
	въпросния млад мъж юначен,
	уверени, че няма начин
	да са го сбъркали със друг.
652	Известно е, че нито тук,
	ни пък на остров сред морето
	ще срещнеш някой рицар, дето
	на бой с Артур не би излязъл,
656	във случай че се е оказал
	от краля оскърбен. Сега
	такива има при врага
	и те са доста според мен.
660	Посланиците на Говен,
	щом до дървото приближили,
	веднага рицаря открили.
	Наперен и неустрашим,
664	стоял той прав върху килим,
	в далечна Персия тъкан,
	със двете си ръце опрян
	на двама рицари набити.
668	Бил в скъпо облекло, обшито
	със пурпур, а над всеки глезен
	със наколенник бил железен
	и на главата с лъскав шлем.
672	Не си представям как с калем
	могъл бих да го обрисувам,
	но зная, че не съществува
	по нашата земя безкрайна
676	друг рицар с хубост тъй омайна.
	Облечен бил от шамбелана
	със ризница златотъкана,
	а двама пъргави младежи
680	снабдили го със най-надеждни
	оръжия, така че той
	готов да бъде за двубой.
	Приятелите му видели
684	двамината мъже и взели
	със лакти да проправят път,
	та по-свободно да вървят
	двамината между момците.
688	Когато слезли от жребците,
	посланиците разпознали
	Гиромелан и изтърчали
	към него, но по-бърз той бил
692	и пръв любезно поздравил:
	„Добре дошли при нас, сеньори!“
	Ивен учтиво отговорил:
	„Благодарим за този прием,
696	но редно беше първо ние
	да поздравим. Сеньор Говен
	ви праща вест, че е решен,
	залагайки на свойта чест,
700	да се извърши още днес
	туй, за което е поел
	обет.“ — „И аз съм се заклел
	и клетвата не ще престъпя.
704	Но първо ми кажете, скъпи
	приятели, кои сте вие?“
	„Не виждаме защо да крием —
	подел Жифлет. — Туй е Ивен,
708	наследникът на Уриен.
	Сеньор, а колкото до мен,
	във град Кардьой съм аз роден,
	Жифлет се казвам и съм син
712	на крал До — славен властелин
	с безспорна чест.“ Гиромелан
	подхванал: „Аз съм поласкан,
	че тъкмо вас Говен тук прати.
716	Достойнствата ви са познати
	навред… Напомням ви все пак,
	че аз съм негов смъртен враг,
	и моля Господ да е с мен,
720	та с меч главата на Говен
	да отсека, ако успея
	в двубоя да го надделея.“
	Ивен отвърнал: „Не дай, Боже!
724	Кълна ви се, че туй не може
	да стане. Впрочем, и не бива!
	И двамата сте със такива
	достойнства, сир, че мъдростта ви
728	със сигурност ще ви застави
	един със друг да се сдобрите
	и спора си да разрешите
	по мирен и достоен начин.
732	За двама рицари юначни
	тоз изход ще е най-добрият.
	Аз смятам, че и той, и вие,
	загрижени за свойте близки,
736	ще сторите туй, що изисква
	дългът ви на почтени хора,
	за да се радват всички в двора.“
	„Това за мен не е решение,
740	при цялото ми уважение
	към вас, любезни сир Ивен
	и сир Жифлет. На сир Говен
	предайте, че държа да спазя
744	обета и не ще погазя
	постигнатата уговорка.“
	Налагало се час по-скоро
	посланиците да вървят
748	на сир Говен да предадат
	ответа на Гиромелан.
	Щом те в Артуровия стан
	го сварили, пръв сир Ивен
752	подел: „Врагът ви е решен
	да стане още в този час
	дуелът, който между вас
	е уговорен.“ — „Доведете
756	жребеца ми и му сложете
	седлото, стремето, юздата!
	И от петите до главата
	въоръжете ме, защото
760	от туй зависи ми животът.“ —
	отвърнал той одързостен.
	Прихванал стремето Ивен
	и бързо метнал се Говен
764	на своя кон Гилодиен…
	(Не знам дали изобщо има
	по таз земя неизбродима
	такъв кон!) После сложил шлема
768	и си пристегнал щита с ремък.
	Пред него с копия в ръцете
	дузина рицари напети
	стояли, за да избере
772	с кое ще може най-добре
	да води триумфален бой.
	Когато ги огледал, той
	бил впечатлен, че острието
776	на копието, със което
	се появил Йоне, блестяло
	като същинско огледало,
	освен това било то с нова
780	квадратна дръжка орехо`ва
	и с флаг от алмарийска чиста
	коприна със везмо сребристо.
	Била го вещо украсила
784	и на Говен го подарила
	прекрасната Гинлоаета.
	И тъй като си бил сърцето
	на таз девойка той отдал,
788	Говен туй копие избрал
	и мигом коня си раван
	подкарал към Гиромелан.
	А той със шлем бил чисто нов
792	и за двубоя бил готов:
	щит бил нарамил позлатен,
	с чул от персийски жълт сатен
	покрил бил своя буен ат
796	и с поглед горд, изпълнен с яд,
	той се насочил към Говен.
	А бил един прекрасен ден…
	От двата лагера стотици
800	красиви дами и девици
	и рицари места заели
	от близо да следят дуела
	на своите любимци смели.
804	А те, възбудени, не счели
	за нужно клетва да полагат,
	а всеки копието с флага
	свел водоравно и припрян,
808	на своя кон необуздан,
	като стрела на арбалет
	стремглаво полетял напред.
	И нито бряг, ни брод, ни яма
812	не биха спрели тези двама
	левенти. Щом се приближили,
	те тутакси си разменили
	ред удари ожесточени
816	със свойте копия калени.
	Не издържали двата щита
	на тази битка страховита,
	челичените остриета
820	доспехите им на парчета
	така раздрали, че опрели
	в гърдите им. Не закъснели
	и техните коне — по чудо
824	и те се устремили лудо
	ведно със своите стопани
	да водят бой. Такива рани
	и рицарите, и конете
828	получили, че на нозете
	те не могли да се държат,
	ни сръчно меча да въртят.
	Останали почти без сили,
832	те във прахта се строполили.
	Но всеки подир кратко време
	успял все пак да се съвземе,
	да се изправи на крака
836	и да измъкне със ръка
	от щита счупен острието
	на копието, след което
	изтеглил мигновено меча
840	от ножницата си и вече
	усетил ясно прилив нов
	на сили и пак бил готов
	да продължи да се сражава.
844	Със думи трудно се предава
	такъв ожесточен двубой.
	Те нямали и миг покой…
	Такава ярост обладала
848	и двамата, че като хали
	се развилнели разярено,
	заудряли се настървено
	по шлемовете, та и тях
852	направили на пух и прах.
	Доспехи, ремъци, колани
	били разкъсани, раздрани…
	Омраза адска, смъртен яд
856	обзели ги и като град
	пак ударите завалели.
	Да бяхте някак си видели
	и чули в тоз момент как тия
860	заклети врагове се бият,
	как мечовете им секат
	метал и плът и как искрят
	при удар броните им тежки,
864	как те нападат на прибежки,
	как мятат се назад-напред,
	за да отвърнат на свой ред
	на удара с по-силен удар!
868	Присъстващите, във почуда,
	недоумявали как става
	тъй, че безспирно се сражават
	и че за нищо в този свят
872	нито един от тях назад
	не би отстъпил примирен,
	признавайки се победен.
	Гнетяла ги горещината,
876	потта избила по челата,
	те спрели — дъх да си поемат,
	та пак да могат да се вземат
	в ръце и за пореден път
880	двубоя си да продължат.
	От мечовете искрометни
	порой от удари несметни
	по шлемовете се излял.
884	И все пак всеки устоял,
	макар да бил зашеметен,
	със щит пробит и шлем строшен.
	Гиромелан не паднал силом.
888	Дотолкова се разразило
	това сражение епично,
	че той отвръщал енергично
	на всеки удар на Говен,
892	и бил напълно убеден,
	че все тъй силен бил и смел
	и никога не би привел
	глава пред своя пъклен враг!
896	Двубоят се проточил чак
	до пладне. И в един момент
	като че на сеньор Говен
	във жилите се възродили
900	предишните му мъжки сили
	тъй че не чувствал вече той
	ни преумора, нито зной.
	Дори усещал си душата
904	по-ведра от мига, когато
	дуелът почнал. С меч в ръката,
	противника си по главата
	ударил, мечът му обаче
908	по шлема плъзнал се така, че
	парче от щита му отсякъл.
	При продължилата атака
	Гиромелан все пак сколасал
912	да се съвземе и оттласнал
	съперника си. Разгневен
	бил непреклонният Говен,
	с нов удар му отвърнал ядно
916	и взел да сипе безпощадно
	със меч по своя враг проклет
	порой от удари безчет.
	Гиромелан не се предавал,
920	със сетни сили продължавал
	да отговаря, озлобен,
	на ударите на Говен.
	Те страшно се одързостили,
924	но щитовете си разбили
	така, че ремъците само
	висели, метнати през рамо,
	а по телата изранени
928	кръвта на вадички червени
	се стичала чак до петите.
	Но ударите във гърдите
	не секвали… Гиромелан
932	след тази твърде дълга бран,
	след този бой разгорещен
	бил вече доста изтощен.
	Говен три удара стоварял
936	на него, а му отговарял
	едва с един слаб удар той,
	а и убийственият зной
	тъй лошо му се отразил,
940	че го напълно изтощил.
	Не можел дъх да си поеме
	Гиромелан и бил без време
	отбой… Голям възторг обхванал
944	намиращите се във стана
	на крал Артур, щом се разбрало,
	че към сеньор Говен клоняла
	победата, че до спасение
948	единствено чрез отстъпление
	би стигнал другият. Обратно,
	Говен настъпвал… Той трикратно
	противника си надминавал
952	по борбеност и се надявал,
	за чест на краля и на двора,
	със сила и кураж безспорен,
	двубоя тежък да спечели.
956	А колко мъка изживели
	в туй време дамите придворни
	и рицарите ратоборни
	в разочарования стан
960	на жалкия Гиромелан!
	Кой щял след боя да ликува
	и кой безмерно да тъгува,
	кой със победата си щял
964	да блесне и кого грозял
	срамът да бъде победен?
	Но на сестрата на Говен
	дуелът неизбежно щял
968	да причини голяма жал.
	Че който и да е убит
	или пък със позор покрит,
	тя щяла да умре от мъка.
972	Как да избегне този пъкъл?
	Обезверена и унила,
	пред крал Артур се тя явила
	и рекла му: „Ах, вуйчо мили,
976	ако към мен сте съхранили
	роднински чувства, то бъдете
	така добър и прекратете
	двубоя между моя брат
980	и онзи храбър рицар млад,
	когото толкова обичам
	и който в мене безгранично
	е влюбен. Искам мой съпруг
984	да бъде той — със никой друг
	не бих живяла на земята.“
	Артур със мъка във душата
	й рекъл: „Племеннице драга,
988	дълг стародавен ми налага
	да се не меся при дуел.
	Щом даден рицар толкоз смел
	се е почувствал, че на бой
992	с друг рицар е излязъл той,
	дори и кралят няма право
	дуела им да прекратява —
	туй би било извън властта му.
996	Решават рицарите само
	дали да бъде прекратен
	дуелът. Към сеньор Говен
	почтително се обърнете
1000	и сестрински го помолете
	да бъде незабавно спрян
	двубоят със Гиромелан.
	И добавете, че държите
1004	със него да се задомите.
	Противникът му е юнак
	голям — срещу подобен брак
	не би се обявил Говен.
1008	Ако той падне в бой сразен,
	за него всички ще тъжат
	и няма да се утешат.“

		С кураж се Кларисан сдобила,
1012	до двамата се приближила
	и рекла с умоляващ глас
	на своя брат Говен тозчас
	двубоят им да бъде спрян,
1016	защото за Гиромелан
	държи да се омъжи тя.
	С присъщата си доброта
	Говен отвърнал: „Сестро моя,
1020	готов съм да прекъснем боя.
	Но би ли твоят мил приел
	да турим край на тоз дуел?“
	А после той отправил взор
1024	към нейния любим: „Сеньор,
	какво е вашето решение?“
	Без ни най-малко двоумение
	Гиромелан отвърнал: „Аз
1028	напълно съм съгласен с вас.
	Щом със сестра ви се оженим,
	аз седем града укрепени
	във дар веднага ще й дам
1032	и тя ще разполага там
	със рицарска войска, каквато
	сега станува в равнината.“
	Щом тримата се спогодили,
1036	войските сякаш се стопили —
	веднага рицарите смели
	доспехите си тежки снели
	и с кралското благоволение
1040	мир със всеобщо одобрение
	бил сключен между двата стана.
	Почтено пред Артур застанал
	Гиромелан и се заклел
1044	във вярност. Кралят го приел
	сред свойте близки във родата
	и тутакси му дал ръката
	на Кларисан. Тъй щедър бил
1048	Артур, че даже им дарил,
	за чест на славния си трон,
	красивия Динасдарон —
	уелски град с престиж голям,
1052	а също тъй и Нотингам —
	цветущ град на брега на Трент,
	с голям военен контингент
	и с над хиляда марки рента.
1056	Мнозина рицари в момента
	единодушно подкрепили
	Артур и брака одобрили.
	И Динасдир там също бил
1060	със верния Генганбрезил,
	комуто кралят за отплата
	великодушно дал ръката
	на свойта племенница драга
1064	Трандрея, а след туй веднага
	зачел го с дарове отбрани.
	От рицарите островяни
	единствено Брюн дьо Бранлан
1068	бил от омраза обладан
	срещу Артур и аз желая
	тук с него да ви занимая.
P$


>	Бранш ІІ
>	Брюн дьо Бранлан

P>
	Щом мир надежден сключен бил,
1072	веднага крал Артур решил
	сам той да поведе войската
	на поход през степта разлата.
	Петнайсет дена те вървели,
1076	гори, реки преодолели,
	пресекли равнини зелени
	и град със кули укрепени
	съгледали. Брюн дьо Бранлан
1080	там бил устроил своя стан —
	с дувари здрави ограден
	и с продоволствия снабден.
	Брюн разполагал с многобройни
1084	войски, калени в схватки бойни,
	и с верни хора, със които
	си гарантирал той защита
	за няколко лета дори.
1088	Артур един ден призори
	с войската си се озовал
	пред град солиден и се спрял
	пред крепостите му високи
1092	и рововете му дълбоки.
	Тогава рицарите смели,
	за бойна слава зажаднели,
	без кралска заповед, без знак
1096	за бой с отявления враг
	така пришпорили жребците,
	че стигнали за миг стените
	на крепостта. Освен охрана,
1100	две хиляди бойци отбрани
	там имало. Те мигом взели
	оръжие и полетели
	на своите коне чевръсти,
1104	решени бързо да отблъснат
	нашественика. И започнал
	невиждан бой. Не мога точно
	със думи да предам мелето:
1108	убити падали конете,
	хвърчели копия строшени,
	а рицарите повалени
	попадали във плен или
1112	със меч пронзвани били.
	Но кралската войска безспир
	настъпвала и най-подир,
	за да избегнат поражение,
1116	бранланците към отстъпление
	преминали, като видели
	заплахата, но в плен отвели
	петдесетина кралски войни
1120	и осемдесетина бойни
	коне. Прикрити зад стените,
	бранланците така вратите
	си укрепили, че престанал
1124	двубоят между двата стана.
	Извън защитните дувари
	оръженосците върхари
	и жилави дебели клони
1128	отсекли, та със тях заслони
	за армията построили.
	Щом първенците приближили,
	захванали се неколцина
1132	да вдигнат шатри от коприна
	предимно за особи знатни.
	А най-отгоре топки златни
	и нови щитове блестящи
1136	светлеели като горящи
	главни във сумрака преднощен.
	Но замък обсаде`н все още
	не значи замък завладян.
1140	Със непокорния Бранлан
	Артур воювал цели седем
	години и до край побе`ден
	успял да стигне чак тогава.
1144	Когато вече наближавал
	Великденският пост, войската
	разпръсквала се из страната
	и всеки в своя собствен дом
1148	за отдих връщал се. Но щом
	Свети Дух вече се задавал,
	пак бой за замъка наставал,
	войските тъпчели нивята,
1152	опустошавали житата
	и плодородните градини,
	та в следващите две години
	запаси никакви да няма
1156	във окупирания замък.
	На риск изложен бил градът.
	Та как на глад да издържат
	живеещите в него хора?
1160	Какво те можели да сторят?
	Но имало там две девици —
	две несравними хубавици:
	Лор дьо Бранлан била едната
1164	(със свойта дързост всепризната
	тя всички в стана впечатлила),
	а другата девойка мила
	била Изев дьо Карахес
1168	(такава хубост и в Рахес
	едва ли е в онези дни
	живяла). Всичките храни
	привършили и този град
1172	изправен бил пред страшен глад.
	Та тез девойки изнурени,
	върху зида облакатени,
	не спирали да наблюдават
1176	какво извън стените става,
	надявайки се сир Говен
	да дойде там със сир Ивен.
	Върху зелената ливада
1180	те срещали се с тези млади
	мъже, които тъй любезни
	били и искали полезни
	да бъдат, ако с нещо могат
1184	да ги при нужда подпомогнат.
	Девойките без притеснение
	плачевното си положение
	описвали им доста живо
1188	и рицарите най-учтиво
	поискали от краля среща
	и му отправили гореща
	молба — на сир Бранлан във стана
1192	необходимата прехрана
	веднага да подсигури.
	Артур не чакал миг дори:
	той тъй добър и щедър бил,
1196	че тутакси разпоредил
	да бъде още този ден
	пострадалият град снабден
	с хляб, с риба, със вина пенливи,
1200	с животни питомни и диви.
	Артуровото снизхождение
	на бедстващото население
	и сили, и надежди дало
1204	и то успешно издържало
	в обсада още три лета.
	Но знаел кралят — с доброта
	не би Бранлан разубедил
1208	и на придворните вменил
	насетне да не му додяват
	със своите молби да дава
	храни за техни приближени.
1212	И всеки с кралското решение
	негласно се съобразил.
	Освен туй кралят наредил
	на героичните си войни
1216	отвред с машини стенобойни
	да оградят добре градът
	и непрекъснато да бдят
	във него никой да не влезе
1220	и никой жив да не излезе.
	Гладът след още пет-шест дена
	щял тази крепост обсадена
	отвътре да сломи. Обаче
1224	веднъж, преди да падне здрачът,
	Ивен разхождал се на кон
	и чул несекващия стон
	на хубавиците. Той спрял
1228	край кулата, обзет от жал,
	попитал ги защо тъжат
	и в отговор се чул гласът
	на клетата девойка Лор:
1232	„Глад страшен мъчи ни, сеньор!“
	Без нещо да й отговори,
	Ивен тъй коня си пришпорил,
	че подир малко се видял
1236	пред шатрата на своя крал,
	от коня слязъл, вътре влязъл
	и, коленичейки, му казал,
	че от ужасен смут обзет е.
1240	Артур попитал го: „Кажете
	какво ви толкова тревожи,
	сеньор Ивен? Кой рицар може
	злина да причини на вас
1244	и да не го накажа аз!
	На моето благоволение
	разчитайте. Какво имение,
	каква чест искате от мене?
1248	Ще бъде удовлетворено
	веднага вашето желание.“
	„Благодаря за туй внимание,
	кралю! Аз моля да доставим,
1252	без ни най-малко да се бавим,
	храна на двете хубавици,
	които като мъченици
	от два дни нищо не са яли.“
1256	„Приятелю Ивен, едва ли
	ще има случаи, когато
	не бих ви уважил молбата.
	Повярвайте, че ако друг
1260	с молба подобна дойде тук,
	ни аз, ни моите придворни
	не ще се съгласим да сторим
	подобно явно нарушение
1264	на взетото от мен решение.“
	А след това добрият крал
	извикал своя сенешал
	и рекъл: „Ке, тозчас вземете
1268	един жребец, натоварете
	на него риба, хляб и вино,
	и плодове, и медовина,
	сложете също манджи вкусни,
1272	приготвени от най-изкусни
	готвачи, и ги занесете
	във стана на Бранлан на двете
	девойки като дар от мен.
1276	За тях застъпва се Ивен
	и аз съм склонен да приема
	молбата му.“ Не губил време
	придворният, як кон избрал,
1280	със лек самар го оседлал
	и със храна го натоварил:
	със бял хляб и със вино старо,
	със зеленчук, със гозби месни,
1284	със риба, с плодове най-пресни.
	Които в близост с Ке били
	сами се питали дали
	тоз кон е с издръжлив гръбнак,
1288	дали достатъчно е як,
	за да успее да закара
	до стана на Бранлан товара.
	Щом Ке приготвил всичко нужно,
1292	заръчал на един прислужник:
	„Влезни с тоз кон във крепостта!“
	Потеглил той, но тежестта
	била, уви, непоносима,
1296	жребецът с мъка нетърпима
	се влачел — тъй отпаднал бил,
	че се пред входа строполил:
	той тъкмо се дотам добрал
1300	и за нещастие умрял,
	едва помръдвайки с копита.
	Отвътре хората, които
	в туй време зърнали товара,
1304	зарадвани от тоз подарък,
	излезли бързо през вратата,
	за да разпределят храната,
	с която щели да успеят
1308	поне три дни да преживеят.

	Мъжествен, непоколебим,
	решителен, неустрашим
	бил рицарят Брюн дьо Бранлан.
1312	Той бил дотолкоз обигран,
	че даже в трудно положение
	намирал изход и спасение.
	В момента сметка той си давал,
1316	че щом все още продължава
	гладът и действия надлежни
	не предприеме, неизбежни
	беди града ще сполетят.
1320	Но как ли да предотвратят
	заплашващия ги провал?
	Една нощ той почти не спал
	и още призори поискал
1324	от тристатина свои близки
	оръжието си да вземат
	и вкупом с него да поемат
	направо на Артур към стана,
1328	където никой не бил станал
	и кротко рицарите спели.
	Бранлановците не целели
	да ги убият, както спят,
1332	ни искали да ги пленят.
	Брюн им заръчал да издирят
	къде сега им се намират
	храните, да ги натоварят
1336	и още сутринта да сварят
	да тръгнат, тъй че своя град
	навреме да спасят от глад.
		Но щом усетила войската,
1340	че някой им краде храната,
	сигнал подали за тревога,
	надявайки се, че ще могат
	крадците бързо да догонят.
1344	Говен в миг метнал се на коня,
	взел само копие и щит
	и като луд, в бяг вихровит
	веднага полетял нататък,
1348	където с викове тълпата
	се канела да отмъсти
	за сторените й щети.
	Говен причината узнал
1352	и същевременно видял
	онез, които с плячка тежка
	отстъпвали. Със злост лудешка
	той втурнал се да ги настигне.
1356	Брюн дьо Бранлан в туй време вдигнал
	тревожен взор и що да види:
	Говен по дирите му идел.
	Бранлан безмерно дързък бил,
1360	жребеца си назад извил,
	срещу Говен той полетял
	и сблъсъкът не закъснял.
	Като стрела на арбалет
1364	Говен се устремил напред.
	Потеглили в галоп, жребците
	и си заудряли главите,
	а пък Говен, обзет от стръв,
1368	врага си атакувал пръв
	и с копие пробил му щита.
	Бранлан за миг се окопитил,
	той копието стиснал здраво
1372	със дясната ръка и право
	във рамото на своя враг
	тъй силно го забил, че чак
	откъм гърба му се подало.
1376	Обилна топла кръв обляла
	Говен и той загубил свяст.
	Бранлан отправил се тозчас
	към рицарите със храната.
1380	Щом те я внесли през вратата,
	той наредил на свойте хора
	така добре да я затворят,
	че в замъка да няма как
1384	да влезе нагъл вражи крак.
		Съратниците на Говен,
	щом зърнали, че бил ранен
	със копие в едното рамо,
1388	една-едничка мисъл само
	обзела ги — какво да правят,
	че от смъртта да го избавят…
	Като в агония той пъшкал.
1392	Със брадва дървената дръжка
	на копието те отсекли
	и се с ранения завтекли
	към шатрите сред кански писък.
1396	Не зная в този свят дали са
	ридали хората за друг
	тъй, както сбралите се тук
	за рицаря Говен. Щом кралят
1400	дочул как хората му жалят
	за безподобния герой,
	от скръб неистова и той
	обзет бил и дотолкоз страдал,
1404	че даже и в несвяст изпадал.
	Но щом тъгата безутешна
	надмогнал, кралят викнал спешно
	от лекарите тез, които
1408	минавали за най-добрите
	и с глас настойчив им възложил
	тозчас каквото е възможно
	да се направи, та Говен
1412	да бъде бързо изцерен.
	Изпърво той се изповядал,
	а след това, за да не страда,
	били надлежни мерки взети:
1416	измъкнали тозчас парчето
	от копието, с вино бяло
	промили раната изцяло
	и на легло го настанили.
1420	след туй на краля заявили
	да не се хич безпокоял,
	защото много скоро щял
	Говен да бъде изцерен.
1424	В деветия пореден ден
	след процедури належащи
	с медикаменти подходящи
	Говен усетил подобрение.
1428	И крал Артур, без притеснение
	за здравето му, заповядал
	с машини бойни под обсада
	да бъде отсега държан
1432	безспир палатът на Бранлан.
		Три месеца и седем дена
	изминали и безпроблемно
	Говен напълно оздравял.
1436	Един ден, както си лежал
	във шатрата, той вдигнал леко
	платнището и недалеко
	по ширналата се морава
1440	видял, че вече приближава
	конярят му: навярно той
	със Гренгалет от водопой
	завръщал се. Говен му викнал,
1444	младежът тутакси откликнал
	на повика на господаря
	и до леглото му конярят
	след миг на колене застанал.
1448	Говен помолил го да стане
	жребеца му да оседлае,
	след туй добавил, че желае
	прислугата, без да се бави,
1452	оръжие да му достави
	и ризница, и щит, и риза.
	След малко той видял, че влиза
	слугата, носейки доспехи
1456	и нови-новенички дрехи.
	Във шатрата си за момент
	напълно стегнал се Говен,
	след туй излязъл здрав, напет,
1460	с отскок възседнал Гренгалет,
	взел дълго копие и щит
	и във галоп със войнствен вид
	от стана мигом излетял.
1464	Но сенешалът го видял,
	при краля бързо се завтекъл
	и със загрижен вид му рекъл:
	„Сир, племенникът ви любим
1468	поема риск недопустим.“
	„За Бога, Ке, не ме мъчете!
	Какво е станало, кажете?“
	„Сир, той не помни вероятно,
1472	че бе ранен, и с непонятно
	и безразсъдно настървение
	на кон снове и в приключение
	възнамерява да се включи.
1476	Да пази Господ да се случи
	в дуел със друг да влезе пак!
	Таз прясна рана няма как
	да не започне да кърви,
1480	да се отвори и, уви,
	съвсем да изтече кръвта му.
	За миг си представете само,
	че краят му би бил трагичен.
1484	Та той на гибел се обрича!“
	Артур, със пръчка във ръката*,
	[* На няколко места в оригинала се споменава, че кралят или неговият висш заместник носят пръчка като знак за изпълнение на сенешалските задължения. — Бел.прев.]
	на кон се метнал бързешката,
	в галоп се спуснал към полето
1488	и все така летял, дордето
	до сир Говен се приближил.
	„Ах, спрете, племеннико мил, —
	настойчиво извикал кралят. —
1492	Къде сте хукнал като хала,
	защо сте тъй въоръжен?“
	„Кралю, — отвърнал му Говен —
	не търся с подвизи да блесна,
1496	не искам повече известност.
	След туй мъчително лечение
	дощя ми се, за развлечение,
	да се разходя в равнината,
1500	да се порадвам на цветята.
	А пък се тъй въоръжих,
	кралю, защото много бих
	желал, ако се пак наложи,
1504	да проверя дали ще може
	ръката ми да стисне меча.
	Не смятам много надалече
	да ходя: ще се върна рано,
1508	за да обядвам с вас във стана.“
	„Добре ще е и според мен,
	ако през този хубав ден
	се поразходите на воля —
1512	отвърнал кралят. — Но ви моля,
	по-бързо тука се върнете!“
	„Не се изобщо тревожете,
	кралю!“ Артур, успокоен,
1516	прибрал се в стана, а Говен
	разходката си продължил,
	но много се отдалечил
	по пътя неусетно някак…
1520	И случаят го пак въвлякъл
	във приключения съдбовни.

		Той минал през гори вековни,
	проникнал в някаква лъка
1524	и до пленителна река
	достигнал той на своя ат.
	А вече наближил обяд…
	Реката не била дълбока,
1528	ни пълноводна, ни широка
	и нищо не го спряло тази
	вода спокойна да прегази.
	В красива местност той навлязъл,
1532	невероятен се оказал
	тоз кът със дъхави цветя
	и билки. Прекосил степта
	и после стигнал до зелена
1536	кория с необикновена,
	с неземна прелест. Върховете
	на многолетните дървета
	достигали небето чак.
1540	А то било като варак —
	съвсем безоблачно и чисто.
	Безбройни птички поривисто
	огласяли навред простора.
1544	Какъв покой, каква отмора,
	какъв дъх фин опиянявал
	душата на Говен! Тогава,
	от порив несломим обзет,
1548	насочил копие напред
	и във галоп той полетял
	на своя кон. След малко спрял
	и се усетил изцерен,
1552	укрепнал и възстановен,
	с напълно заздравяла рана.
	От шеметен стремеж обхванат,
	той копието стиснал здраво
1556	и на жребеца си стремглаво
	понесъл се като фурия.
	Пак стигнал някаква кория,
	преминал я, навлязъл в трета,
1560	след туй в четвърта и във пета…
	Поспрял се и се поозърнал,
	но мисълта да се завърне
	във стана в миг го осенила.
1564	А в себе си такава сила
	усещал той, че взел решение
	във търсене на приключение
	да продължи по своя път,
1568	надявайки се в чуден кът,
	във свят невиждан да попадне.

	Отминало отдавна пладне,
	той все тъй яздел с лекота
1572	и изведнъж насред степта
	край бликаща вода студена
	съгледал шатра, украсена
	отвред с рисунки на животни.
1576	А точно на върха, самотен,
	един орел, излят от злато,
	излъчвал чар невероятен.
	Говен през своите предишни
1580	години шатра толкоз пищна
	не бил във никой кът съзирал.
	Около нея се намирал
	цял ред от временни заслони,
1584	направени от здрави клони,
	а вътре тя с цветя уханни
	била като с килим застлана.
	Щом той таз шатра забелязал,
1588	от коня си веднага слязъл,
	привързал го добре с юздите,
	на млад дъб закачил си щита,
	и копието си подпрял
1592	отвън. А след като видял,
	че е отворена вратата,
	той влязъл вътре и в средата
	съгледал някакво легло.
1596	Със плат копринен то било
	застлано от ръка грижлива.
	Девойка ангелски красива
	върху това легло седяла
1600	и шнур красив за шлем плетяла.
	От прелестта й запленен,
	до нея доближил Говен,
	и я приветствал най-учтиво:
1604	„Бог, който съди справедливо,
	да бди над вас, госпожо мила!“
	Понеже тя глава склонила,
	без нищо да му отговори,
1608	той казал си, че гаф е сторил,
	обръщайки се със „госпожо“,
	и втори път подел: „Дай, Боже,
	госпожице, да сте все здрава,
1612	и Господ радост да ви дава!“
	„Ще моля Господа и аз,
	сеньор Говен, да бди над вас!“
	А той, озадачен, веднага
1616	попитал: „Хубавице драга,
	защо говорите на мен,
	а пък в ума ви е Говен?“
	„Сеньор, аз казвам ви неща,
1620	които с моя мил баща
	и с моя брат бих споделила.
	Пред тях не бих нивга скрила.“
	„Дали да се надявам, драга,
1624	ако това и мен засяга,
	че вие ще го споделите
	и с мене прямо и открито?“
	„Не виждам никакви причини…
1628	Преди три-четири години
	за пръв път чух как близки хора
	за рицаря Говен говорят,
	възславяйки му храбростта,
1632	достойнството и щедростта,
	каквито друг не притежава.
	И аз на свой ред изразявам
	пред вас днес своята възхита…“
1636	„Когато никой не ме пита
	за името, защо тогаз
	е нужно да го казвам аз?
	А пък защо ли да го крия,
1640	девойко хрисима, от тия,
	които искат да го знаят?“
	„Аз в случая, сеньор, съм тая,
	която би желала много
1644	да ми го кажете, ей Богу.“
	„Аз съм въпросният Говен.“
	„Не се шегувайте със мен.
	В такива думи вяра нямам.“
1648	„Не бих прибягнал до измама.“
	„Добре! Тогава си свалете
	доспехите и застанете
	пред мене със лице открито.“
1652	„Не бих желал да губя нито
	момент“ — припряно отговорил
	Говен и незабавно сторил
	това, което пожелала
1656	девойката. Щом тя видяла
	лицето му, с любезен глас
	му казала: „За малко аз
	ще се оттегля в свойта стая
1660	и там ще мога да узная
	дали е вярно туй, което
	току-що казахте.“ И ето,
	че през открехната врата
1664	във стаята си влязла тя
	и приповдигнала с ръка
	завеса тюлена така,
	че се открил пред нея кът,
1668	във който на Говен ликът
	се очертал. На плат ефирен
	той бил изкусно избродиран
	с финес и майсторство голямо
1672	от опитна придворна дама
	от виден сарацински род.
	Тя със изящен ситен бод
	Говен била изобразила:
1676	изпълнен със юнашка сила,
	за предстоящия двубой
	надлежно се подготвял той
	и си доспехите навличал.
1680	Тоз образ толкова приличал
	на сир Говен, че всеки щял,
	ако е туй везмо видял,
	да разпознае в миг модела.
1684	Девойката тозчас поела
	натам, където бил Говен,
	и просто с поглед мигновен
	тя тутакси го разпознала.
1688	Неудържимо полетяла
	към своя мил и по устата,
	и по очите многократно
	целунала го, после мило,
1692	със топъл глас му промълвила:
	„Любими, знайте, че изцяло
	душата ми и мойто тяло
	от днес принадлежат на вас.“
1696	„Ах, скъпа, с колко радост аз
	тоз дар неоценим посрещам!
	Обичам ви с любов гореща
	и се надявам, че взаимност
1700	ще има в нашата интимност.“
	От красотата й прехласнат,
	Говен я разцелувал страстно,
	а след това си разменили
1704	признания със думи мили
	и на страстта си се отдали.
	След случилото се едва ли
	могла е тази хубавица
1708	да си остане пак девица…
	А той, преди да се сбогуват,
	пак свойта мила разцелувал
	и уточнил след колко време
1712	ще се завърне да я вземе,
	та тя съпруга да му стане.
	След туй доспехите надянал,
	на коня си се ловко метнал,
1716	а после, след усмивка сетна,
	поел спокойно през полята.

	Тогаз Норес дьо Лис, бащата
	на таз девойка, тъкмо влязъл
1720	при свойта дъщеря и казал:
	„Девице, Бог над теб да бди
	и да те пази от беди!“
	Безмълвно свела тя глава,
1724	но, изненадан от това,
	той пак подел: „Да те дарява
	Бог, дъще моя, с много здраве
	и щастие!“ А тя в ответ
1728	му рекла: „Господ занапред
	от злото, татко, да ви пази.
	Да, вашта дъщеря е тази,
	която е пред вас, но вече
1732	не съм девица.“ — „Как го рече?
	Кажи, кой беше този мъж?“
	„Сеньор Говен. Аз неведнъж
	ви казвах, че ще се отдам
1736	на него. Той току-що сам
	замина, след като отне ми
	девствеността.“ Норес без време
	подобно вихър изхвърчал
1740	от шатрата и полетял
	на кон след нейния любовник.
	Преди да смогне да догони
	беглеца, яхащ през полята
1744	със сладки спомени в главата,
	бащата викнал му, обзет
	от яд: „Негоднико проклет,
	ще си платиш прескъпо ти,
1748	че щерка ми обезчести
	и че погуби моя брат*.“
	[* Този брат е идентифициран много по-късно (стих 4368–4372) като Мелиан дьо Лис. В _Разказ за Граала_ се описва битката на Говен срещу Мелиан дьо Лис, но там не се казва, че е убит. Виж _Персевал или Разказ за Граала_, Университетско издателство „Св. Климент Охридски“, София, 2010 г., стих. 5502–5522. — Бел.прев.]
	Говен се чувствал тъй благат,
	че в отговор, с усмивка лека,
1752	на гневния баща той рекъл:
	„Сеньор, словата си мерете
	и по-учтив към мен бъдете.
	Не съм посягал на честта ви,
1756	не съм ви с нищо злепоставил.
	Но след подобно обвинение
	могъл бих удовлетворение
	аз да ви дам сега и тук,
1760	тъй че да може всеки друг
	да съди кой е имал право.“
	Със копие в ръка, стремглаво,
	предпазвайки се ловко с щита,
1764	Говен срещу Норес политнал,
	но и бащата бил решен
	да води бой ожесточен,
	дори успял да изпревари
1768	Говен и тъй да го удари,
	че копието му, за жалост,
	се на парчета разлетяло.
	Говен така разлютен бил,
1772	че мигом щита му пробил,
	а след това му счупил шлема.
	Не дал му дъх да си поеме
	и да помисли за отбрана,
1776	а с тежка, смъртоносна рана
	го проснал ничком на земята
	и си заминал бързешката.

	А в тоз момент при дъщерята
1780	току-що бил пристигнал братът —
	сир Бран дьо Лис — на буен кон
	и я приветствал с нежен тон:
	„Девице мила, Бог да дава
1784	да сте щастлива, да сте здрава!“
	И тъй като не чул ответ,
	той продължил: „И занапред
	Бог радости да ви създава
1788	и щастие да ви дарява!“
	Все пак могла тя да сподави
	присъщия си свян… „Сестра ви —
	му рекла тя — не е девица.“
1792	„Какво говорите, сестрице?
	Кой ви отне девствеността?“
	С твърд глас отвърнала му тя:
	„Ще бъда искрена… Говен
1796	ми я отне.“ Тъй разярен
	в момента братът се показал,
	че като фурия излязъл,
	веднага метнал се на коня
1800	и хукнал сир Говен да гони.
	Той много бързо прекосил
	гората и в степта открил
	баща си, който бил ранен
1804	и целият окървавен,
	и го попитал: „Татко, кой
	е дръзнал с вас да води бой,
	кой тъй рани ви и защо?“
1808	„С Говен си бихме току-що
	и той, уви, ме победи
	в двубоя. Синко, доведи
	жребеца ми, за да го яхна
1812	и с теб оттука да се махнем!“
	Ала синът му възразил:
	„Преди да съм му отмъстил
	за туй, което той наскоро
1816	на моята сестра е сторил,
	не ще се върна вкъщи аз.
	Та той без малко щял и вас
	да ви убие!“ Мигновено
1820	поел Бран през степта зелена,
	изкачвал планини високи,
	прескачал долове дълбоки
	и по говеновите дири
1824	беглеца стигнал най-подире
	в една гора и изотзад
	извикал му: „Ах, мръсна гад,
	от мен не ще се отървеш.
1828	Ти заслужаваш да умреш,
	защото чичо си убил,
	сестра ми си обезчестил
	и на баща ми днес посегна.
1832	Но знай, не можеш ми убегна.“
	Говен се спрял и най-учтиво
	отвърнал му: „Сеньор, не бива,
	за Бога, тъй да се говори!
1836	Ако на вас злина съм сторил,
	ако по някаква причина
	съм навредил на ваш роднина,
	за всяко свое прегрешение
1840	готов съм удовлетворение,
	щом се налага, да ви дам
	Срамът ми по` ще е голям,
	ако пострада мойта чест.
1844	Това ще бъде в интерес
	на цялото ни обкръжение.
	Отхвърлям всяко обвинение
	във вероломство и в измама.“
1848	И на момента тези двама
	левенти копията свели,
	неудържимо полетели
	един към друг, от гняв обзети,
1852	пришпорвайки така конете,
	че тях не би ги нищо спряло.
	Дори степта се разлюляла
	от чаткането на копита
1856	и даже взели да излитат
	искри под конските подкови.
	И двамата били готови
	за смъртоносно изпитание,
1860	а не за спортно състезание.
	И въпреки че двата щита
	били в началото пробити,
	противниците продължили
1864	двубоя си със всички сили.
	Но копията искрометни
	не издържали и най-сетне
	се разхвърчали на парчета.
1868	Пак битката била подета
	със устрем ужасяващ, страшен
	и при двубоя ръкопашен
	те тъй си сблъскали телата,
1872	че в миг се свлекли на земята
	безпомощни, зашеметени,
	с лица и колена ранени.
	Съвсем безсилни те лежели
1876	като че никога не щели
	да станат на крака отново
	за битка още по-сурова.
	И все пак малко след това
1880	те приповдигнали глава
	и се изправили в цял ръст.
	А после със замах чевръст,
	въртейки сръчно остър меч
1884	подхванали ужасна сеч.
	Взаимно те си разменили
	рой удари и потрошили
	обковките от чисто злато
1888	на свойте шлемове. Когато
	и шлемовете си разсекли,
	и щитовете им се свлекли,
	жестокия дуел не спрели
1892	и ударите завалели
	като градушка в летен зной.
	Безмилостният, лют двубой
	изчерпил сетните им сили,
1896	напълно те се изтощили
	и дишали едва-едва.
	Говен усетил, при това,
	че нещо почва да му пари,
1900	че раната му се отваря,
	че кръв гърдите му облива,
	и си помисли, че не бива
	тоз луд двубой да продължава,
1904	защото явно застрашавал
	живота му. Но Бран дьо Лис
	бил много ловък дуелист
	и в този бой ожесточен
1908	не бил все още наранен.
	Ала и той не бил от камък
	и чувствал, че тъй дълго няма
	да издържи — преуморен
1912	усещал се. Щом сир Говен
	умората му забелязал,
	отпуснал меча си и казал:
	„Приятелю, до изтощение
1916	доведе ни това сражение.
	Предлагам ви да прекратим
	двубоя и да се сдобрим!“
	„Сеньор, и дума да не става!
1920	Дългът ми друго повелява.
	Убихте чичо ми, баща ми,
	а днес отнехте на сестра ми
	девствеността. Туй означава,
1924	че битката ще продължава,
	дорде единият от нас
	умре. Друг изход няма!… Аз
	все пак си мисля, че ще може
1928	да бъде този бой отложен,
	но при условие…“ — „Кажете
	какво и сигурен бъдете,
	че ще го взема под внимание
1932	без ни най-малко колебание.“
	„Добре. Днес всеки в своя път
	ще тръгне. Но щом в някой кът
	ви сваря, почваме сражение.
1936	За мен ще бъде без значение
	дали ще сте във тоз момент
	като за бой въоръжен
	или пък не.“ Говен тогаз
1940	отвърнал със спокоен глас:
	„Приемам и обет ви давам
	да го изпълня. Аз признавам,
	че имаш мъжество и дързост,
1944	но твоята младежка възраст,
	не свикнала с беди, с несгоди,
	не ще ти позволи да водиш
	по-продължителна борба,
1948	ако фаталната съдба
	пред мен изправи те отново.
	Затуй приемам със готовност
	да прекратим тоз бой, сеньор,
1952	и да не водим празен спор!“
	Щом вече се споразумели,
	със сдържан тон си сбогом взели
	и се понесли на конете
1956	през нивите и лесовете.
	Говен в една гора навлязъл,
	под клонест дъб от коня слязъл,
	снел бавно своите доспехи,
1960	след туй от връхната си дреха
	парче отдрал и свойта рана
	превързал, за да бъде спряна
	кръвта. А после пак възседнал
1964	жребеца си, напред погледнал
	и пак си пътя продължил.

	В туй време Бран дьо Лис открил
	баща си сир Норес. За жалост
1968	в момента вече не туптяло
	сърцето му — не издържал
	на болките си и умрял.
	Тъга ужасна завладяла
1972	сина… Изстиналото тяло
	той вдигнал и го закрепил
	на коня, после поглед впил
	в далечината и съгледал
1976	във заревото млечно бледо
	абатство, сгушено под склона
	на нисък хълм. Дьо Лис на коня
	със бавен ход поел нататък
1980	и в горската обител свята
	надлежно тялото било
	със съответно опело
	погребано. Така приключва,
1984	читателю, туй що се случва
	със Бран дьо Лис и със сестра му.
	За нея ще добавя само,
	че от Говен забременяла.

1988	А той, макар отпаднал тялом,
	все пак добрал се до Бранлан
	и в свойта шатра, изтерзан,
	отпуснал се. Щом новината
1992	разнесла се между войската,
	тозчас загриженият крал
	при страдащия призовал
	по спешност лекари отбрани.
1996	Те мигом с неговите рани
	заели се, защото бърже
	е трябвало да се превърже
	разкъсаната жива плът.
2000	Необичаен бил страхът
	на краля — много се тревожел
	дали във кратък срок ще може
	Говен да се възстанови.
2004	А той шест месеца, уви,
	под грижите им пролежал
	и чак тогава оздравял.
	Щом бил тоз ужас надживян,
2008	Артур издигнал край Бранлан
	три замъка…
			Народът страдал
	при продължилата обсада
	от непосилен, страшен глад.
2012	Затуй от бедстващия град
	излезли милост да измолят
	от краля. С неподкупна воля
	Артур дал заповед войската
2016	града да срине до земята,
	а жителите настанил
	в тез замъци, които бил
	там построил съвсем наскоро
2020	за своите най-близки хора.
	На тях във знак на благодарност
	за досегашната им вярност
	именията завещал.
2024	Той замъка Панкрист отдал
	на племенника си Говен,
	а Брястовият бил дарен
	на сир Жифлет. Той пък граничел
2028	с друг замък, който се наричал
	тогава Кастел дьо ла Гард
	и бил отстъпен като дар
	на Тор, Аресовия син.
2032	След туй добрият властелин
	разпуснал свойта многобройна
	войска, та храбрите му войни
	заслужено да си починат
2036	сред свойте близки и роднини.
	Когато вече мрак настанал,
	за Килини той пътя хванал
	и там, сред красоти безмерни,
2040	установил със свойте верни
	придворни временния стан.
	Той задържал Брюн дьо Бранлан
	при себе си шест-седем дена,
2044	за всичко му било простено
	и крал Артур решил дори
	два града да му подари:
	отстъпил му Барадиган
2048	и Килини. Брюн дьо Бранлан
	отвърнал с преданост на краля,
	а пък в туй време сенешалът
	се влюбил в Лор — във дъщеря му…
2052	За сир Говен ще кажа само,
	че в замъка си той заминал
	и там добре си отпочинал.
P$


>	Бранш ІІІ
>	Карадюе

P>
	Последвали спокойни дни.
2056	Артур открил добър жених
	за свойта племенница мила
	Изев и тя се задомила
	за крал Карадюе дьо Ван.
2060	Ала във неговия стан
	един измамник ненадминат
	(на сенешала Ке роднина) —
	коварният Елиаврес —
2064	взел, че в Изев дьо Карахес
	се влюбил… От подобна страст,
	до днес на ни един от вас
	не му е пламвала душата…
2068	И тъкмо вечерта, когато
	Карадюе се вече стягал
	с Изев за пръв път да си ляга,
	Елиаврес си наумил
2072	коварен ход: преобразил
	той свойта хрътка на девойка,
	която по лице и стойка
	била на булката прилична.
2076	Със хитрината си привична
	той нея при жениха-крал
	изпратил, а пък задържал
	Изев и с нея през нощта
2080	задоволил си той страстта.
	През следващата нощ повторил
	това коварство: той престорил
	една свиня на хубавица
2084	и пратил мнимата кралица
	при краля, а Изев завел
	в леглото си. А друг път взел
	една кобилка и от нея
2088	направил чудновата фея,
	при лековерния млад крал
	я пратил, а пък той преспал
	с жена му. Тя му се отдала
2092	и през нощта забременяла
	(за този безобразен случай
	и дворът след това научил).

	Тъй цяла седмица изтекла
2096	и младоженците си рекли,
	че трябва да се приберат
	във Ван. След доста дълъг път
	те стигнали най-сетне в двора.
2100	Зарадвали се всички хора,
	че ще си имат за кралица
	една безспорна хубавица.
	Така честит съпругът бил,
2104	че с нежна обич обградил
	той своята съпруга мила,
	а пък когато тя родила
	момче, щастливият млад крал
2108	пред свойте хора пожелал
	синът — наследникът невръстен —
	_Карадюе_ да бъде кръстен.
	Щом четиригодишен станал,
2112	той поверил го на наставник
	заложбите му да развива.
	Момчето имало такива
	способности, че и само`
2116	научило се на четмо.
	След туй изпратил го да учи
	при крал Артур, за да получи
	чрез постоянство и старание
2120	необходимото му знание.

	Над три години бил държан
	все под обсада град Бранлан.
	Придворните се отегчили
2124	и с крал Артур веднъж решили
	със лъкове и със палаши
	из лесове и тучни паши
	със лов да се поразвлекат.
2128	Когато по обратен път
	поели, най-отзад вървял
	потъналият в мисли крал.
	Говен във разговор се бил
2132	унесъл, ала взор извил
	назад и щом го забелязал,
	на своите другари казал
	да спрат и краля да изчакат.
2136	Понеже вече падал мракът,
	Артур жребеца си пришпорил
	и стигнал своите придворни,
	Говен се приближил тогаз
2140	до него и с приветлив глас
	му рекъл: „Сир, не бива сам
	да яздите отзад. Не знам
	защо не се повеселите
2144	със нас, а сам унил вървите
	и сте във лошо настроение?
	Това извиква притеснение
	у нас и ни озадачава.“
2148	Артур безспорно притежавал
	ум трезвен и разсъдък здрав,
	разбирал, че Говен е прав,
	че няма място за тъга,
2152	положил бащински ръка
	на рамото на сир Ивен
	(наследника на Уриен)
	и свойски взел да им говори:
2156	„Ще споделя със вас, сеньори,
	какво ме толкоз притеснява.
	Безследно времето минава,
	над три години отлетяха,
2160	а пък във кралството не бяха
	извършени от мен до днес
	деяния, които чест
	ще са за мен като ваш крал.
2164	Споделям с вас, че бих желал
	в един от своите чертози
	на Петдесетница, на този
	свещен ден, всичките барони
2168	от подопечните райони
	да свикам на събор и там
	на всеки лично да въздам
	такива дарове, каквито
2172	до днес не е получил нито
	един от моите придворни,
	за да докажа най-безспорно,
	че щедростта ми е безмерна.“
2176	„Ах, вуйчо мили, ще е скверно,
	ако от някой щедростта ви
	се под съмнение постави.
	Идеята е превъзходна
2180	и е за всички нас угодна“ —
	отвърнал му Говен. „Тогава
	във кой дворец на`й подобава
	да свикам тоз тържествен сбор?“
2184	„Най-подходящо е, сеньор,
	да проведете тържествата
	във Кардюил, че там в палата
	най-много хора се побират.
2188	Пък и дворецът се намира
	между земите на Уелс
	и Англия.“ Артур зачел
	това уместно предложение
2192	и бързо пратил съобщение
	до всички рицари в страната
	на Петдесетница в палата
	на Кардюил да се сберат.
2196	Напомнил им да доведат
	и своите разкошни свити.

	Но ето, че между дошлите
	Карадюе-син също бил.
2200	Артур го лесно различил:
	по външност той бил превъзходен:
	висок, смел — ето случай сгоден
	да бъде още този ден
2204	от краля лично посветен
	във рицарство. В надлежен ред,
	ведно със още петдесет
	момци от благороден сой
2208	сан рицарски добил и той.
	След пресветата литургия
	Артур отишъл при ония,
	които в празничните зали
2212	отдавна се били събрали,
	наложил своята корона
	и както седнал би на трона,
	тъй място почетно заел
2216	сред другите. Той тъкмо взел
	да им говори, но не казал
	пет думи и в туй време влязъл
	Ке сенешалът. Хубав, снажен,
2220	той, както винаги, вид важен
	придал си и тоз път, при все че
	не бил за тържество облечен,
	а в туника от хермелин.
2224	След миг на своя властелин
	надлежно той се поклонил
	и му учтиво заявил:
	„Приготвена ви е водата,
2228	кралю… Очаква ви софрата.“
	„Не, драги Ке, това не може
	сега да стане. Не дай Боже
	аз, като крал, да се реша
2232	на празника да наруша
	една традиция свещена.
	Та можем ли за угощение
	да мислим ние в този час,
2236	преди да стигне вест до нас
	за нещо странно, чудновато,
	или пък чудо във палата
	да се осъществи на живо?
2240	Аз цял живот най-придирчиво
	съм спазвал този обичай,
	приятелю мой Ке, и знай,
	че вечно ще му бъда верен.“
2244	През тежките парадни двери
	в туй време върху бял жребец
	преминал рицар-хубавец,
	със златен обръч на главата,
2248	с наметка кожена, която
	достигала почти земята,
	и с меч във ножница от злато,
	пристегната със скъп колан.
2252	Като същински истукан
	пред крал Артур се той изправил
	и рекъл: „Почести и здраве,
	кралю честите, Бог ви дал!
2256	От вас едно бих аз желал…“
	„От Бог благословен бъдете
	и вие, рицарю! Кажете
	какво желаете от мен.“
2260	„Бих искал някой божи ден
	със удар с меч да отговоря
	на удар с меч.“ — „Какво да сторя,
	приятелю? Не ви разбрах.“ —
2264	„Кралю, пределно ясен бях:
	ако днес дръзне някой рицар
	да стисне в своята десница
	тоз меч, за да ми отсече
2268	главата, и във случай, че
	успея да се отърва
	и бързо се възстановя,
	аз точно след една година
2272	през този хубав град ще мина,
	на удара за да отвърна.“
	Той замълчал и се обърнал
	към другите. С жест отривист
2276	на смел и ловък дуелист
	той своя остър меч протегнал
	към тях, но никой не посегнал
	към него. Рицарите смели
2280	за миг размислили и счели,
	че нищо ги не задължава
	да се излагат на такава
	опасност, и се въздържали,
2284	защото случаят едва ли
	донесъл би им чест и слава.
	„Какво, сеньори, означава
	това страхливо поведение?
2288	То буди в мен недоумение —
	възкликнал рицарят. — Позор,
	кралю! Та никой ли в тоз двор
	не е ни ловък, нито дързък?
2292	Заклевам се, че доста бързо
	ще разтръбя, че между вас
	страхливци само виждам аз.“
	Карадюе ядосан скочил
2296	и към дошлия се насочил;
	палтото метнал на земята,
	след туй протегнал си ръката
	и грабнал меча му с жест рязък.
2300	Артур бил изумен и казал:
	„Не бива, племеннико мой!
	Във двора не един герой
	на този рицар ще надвие.
2304	Все още твърде млад сте вие,
	не бива да се горещите
	и трябва да се въздържите.“
	Карадюе се изчервил
2308	от срам, обаче той не бил
	изобщо склонен на отстъпка
	и с непреодолима тръпка,
	решен на всичко, стиснал меча
2312	и видимо готов бил вече
	от раз да отсече главата
	на рицаря, та на земята
	да се търкули тя…
				Назад
2316	отстъпил и протегнал врат
	натрапникът. Без капка страх
	Карадюе с един замах
	сполучил да му отсече
2320	главата. Странното е, че
	обезглавеният я взел,
	наместил си я и подел:
	„Карадюе, ти ме удари…“
2324	Но сенешалът изпреварил
	младежа: „Да, той ви срази,
	но туй не ви се отрази
	и гибелта ви се размина.
2328	Ако подир една година
	се върнете, не бих желал
	да съм на неговия хал,
	дори да зная, че насетне
2332	ще ме дарите със несметни
	богатства.“ Рицарят спокойно
	подел: „Ще бъде недостойно,
	Карадюе, ако аз мина
2336	оттука след една година
	и ти пред мен не се явиш.
	Нали на своя дълг държиш?“
	А после се отдалечил.
2340	След станалото дворът бил
	потресен: никой във палата
	не се докоснал до софрата.
	И рицарите се прибрали,
2344	с души от мъка натежали.
	Обаче на изпроводяк
	Артур напомнил им все пак,
	че с рицаря се е условил
2348	подир година те отново
	във Кардюил да се сберат.
	А междувременно слухът
	за тази случка се разнесъл
2352	навред из кралството и стреснал
	родителите на младежа.
	Но туй не скършило стремежа
	на буйния Карадюе.
2356	Едно си мислел той: къде
	да блесне в рицарски дуели.
	Тъй неусетно отлетели
	дванайсет месеца и дворът
2360	дошъл повторно за събора
	на Петдесетница. Там само
	родителите му — баща му
	и майка му — не се явили.
2364	Как щели да им стигнат сили
	да гледат как обезглавен
	ще бъде в тоз фатален ден
	синът им!… В празничните зали,
2368	след литургията, се сбрали
	при краля всички призовани.
	Унил и блед, Артур застанал
	на мястото си. Всичко живо,
2372	потиснато и мълчаливо,
	било във крайно напрежение.
	В туй време в пълно снаряжение
	там влязъл рицарят на кон
2376	и рекъл със отсечен тон:
	„Сеньор Карадюе, къде си?“ —
	„Тук съм.“ — Но кралят се намесил:
	„Спри, рицарю, не го убивай!
2380	Мой племенник е той, не бива
	млад да умира! Аз съм крал
	и откуп всякакъв бих дал,
	ако ти милост проявиш
2384	и на спогодба с нас склониш.“
	„Какво предлагате, кажете!“
	„Ще ти даря това, което
	и най-заможният в тоз замък,
2388	любезни рицарю, днес няма.“
	„Това не ме задоволява.“
	„Ако склониш, ти обещавам
	богатството си необхватно
2392	и всичката посуда златна
	и сребърна…“ — „Не съм съгласен,
	кралю. Дължа да бъда ясен,
	че няма как да ме склоните,
2396	каквото и да ми дарите“ —
	с тон остър рицарят отвърнал.
	При тез слова Артур посърнал
	и тежка мъка обладала
2400	дошлите в празничната зала.
	Карадюе в тоз миг застанал
	пред дръзкия младеж в закана:
	„Страхливецо, защо се бавиш?
2404	Каквото си дошъл да правиш,
	прави го!“ — Другият бил вече
	готов главата му със меча
	да отсече… Загубил свяст
2408	Артур… Кралицата в тоз час
	дошла в тържествената зала
	със дамите си. Щом видяла
	издигнатия меч, кръвта й
2412	се вледенила във гръдта й,
	до госта бързо приближила
	и, плачейки, му промълвила:
	„Не го убивай! Спри, за Бога,
2416	сеньор! Недей! В замяна мога
	най-личната си хубавица,
	най-прелестната си девица
	да ти предложа. Ако щеш
2420	и всичките да отведеш,
	съгласна съм.“ — „Кралице драга,
	каквото да ми се предлага,
	не бих му заменил главата
2424	за всички дами по земята.
	В покоите си отидете
	и се на Господа молете
	душата му да иде в рая.“
2428	Със вид обезверен, отчаян,
	кралицата се просълзила
	и бавно се отдалечила
	със дамите си. В тоз момент
2432	пристигналият там левент
	тъй се засилил, с меч в ръката,
	да отсече от раз главата
	на своя враг, че в страх замряла
2436	препълнената с хора зала.
	Но рицарят отстъпил леко,
	отпуснал меча си и рекъл:
	„Стани, не се плаши от мен,
2440	младежо. Аз съм възхитен
	от твойта храброст несравнима.
	Ела встрани, че нещо имам
	очи в очи да ти призная.“
2444	Отвел го той съвсем във края
	на залата и рекъл: „Ти си
	мой син, Карадюе.“ — „Върви си,
	лъжецо, че пред всички в двора
2448	сега готов съм да оспоря
	това, което ми твърдиш.
	Без право майка ми виниш!“
	„Не съм лъжец. И тя самата
2452	не ще го отрече. Когато,
	след сватбата й, вечерта
	мъжът й мислеше, че тя
	ще легне в брачното му ложе
2456	за първи път и той ще може
	съпружеското задължение
	да си изпълни, взех решение
	от ловна хрътка да направя
2460	девойка и да я оставя
	да спи със краля, а пък аз
	се любих с майка ти тогаз.
	И следващата нощ тъй стана:
2464	една свиня доведох в стана,
	в девойка я преобразих
	и при щастливия жених
	я пратих, а пък аз преспах
2468	със майка ти. Със нея бях
	и трети път: една кобила
	превърнах във девойка мила,
	та кралят спа с таз хубавица,
2472	а аз със младата кралица
	и ти заченат бе тогава.“
	„Млъкни, клеветнико! Такава
	лъжа не мога да приема.
2476	Готов съм меча си да взема
	и майчината чест в двубой
	тозчас да защитя.“ Но той
	на таз закана не отвърнал,
2480	а на сина си гръб обърнал
	и бързо се отдалечил.
	До тоз ден замъкът не бил
	от по-голям възторг обзет.
2484	И в тоя миг един тромпет,
	в настаналата бъркотия,
	подканил всички да си мият
	ръцете, тъй като в палата
2488	била приготвена софрата.
	Сервирано било веднага
	кому каквото се полага
	и всички сладко яли, пили
2492	и се до късно веселили.
	На тръгване добрият крал
	подаръци чудесни дал
	на свойта многобройна свита
2496	и тя, доволна и честита,
	се разотишла. Най-накрая
	Карадюе на свой ред с краля
	сбогувал се и отпътувал
2500	към Ван, защото той жадувал
	родителите си да види.
	Щом забелязал го, че иде,
	бащата бил невероятно
2504	зарадван и сина стократно
	целунал. Момъкът обаче
	му рекъл: „Радва ме това, че
	тъй ме посрещате, сеньор,
2508	защото никой в този двор
	не ви обича като мен.
	Но аз не съм ваш син.“ Смутен,
	бащата казал: „Как така?
2512	Не си прави със мен шега!“
	„Не бих си нивга позволил
	такваз шега, кралю мой мил.“
	Дословно момъкът предал
2516	на изненадания крал
	каквото чул от онзи рицар
	за непристойната кралица.
	От мъка кралят пребледнял
2520	и в пот се целият облял.
	В туй време вече се задала
	кралицата и пожелала
	сина си да прегърне нежно.
2524	Но бил ответът неизбежен:
	„Не, майко, не! Ще ви призная,
	че вече няма в мен оная
	синовна обич.“ — „Мили сине,
2528	кажи ми по каква причина?“
	„Причината си е във вас.“
	А кралят рекъл с рязък глас:
	„Веднага се оттук махнете!“
2532	Тя свила гузно раменете
	и тръгнала като пребита.
	Въздъхнал кралят и попитал:
	„Кажи ми, драги, откровено
2536	какво да й въздам?“ Смирено
	младежът рекъл му: „Сеньор,
	за бащинството има спор,
	ала тя майка си остава
2540	за мене и не подобава
	да я убивате. В затвора
	пратете я, та с други хора
	да няма връзка. И тогаз,
2544	сеньор, единствено от вас
	дете могла би да роди.“
	Веднага кралят наредил
	в затвора да я отведат
2548	и там под ключ да я държат.
	А момъкът си сбогом взел
	с Карадюе и път поел
	към крал Артур — на него той
2552	разчитал и във мир, и в бой.

	Макар че в кула под охрана
	кралицата била държана,
	Елиаврес намирал начин
2556	при нея често да се качва.
	Това се случвало най-вече,
	когато кралят бил далече
	от двора. Факлите горели
2560	по цяла нощ и вред ехтели
	свирни и песни мелодични.
	Във свойте буйства безгранични,
	сред възгласи и шум голям,
2564	отишли двамата дотам,
	че всяка нощ народ се сбирал
	при кулата и там намирал
	куп поводи за забавление
2568	и със негласно одобрение
	на тази кула оттогава
	се казва „Кула за забава“.
	Един ден, връщайки се в стана,
2572	Карадюе от шамбелана
	бил известе`н, че глъч голяма
	се вдига, докато го няма.
	Но кралят вяра не му хванал,
2576	а после сам свидетел станал
	на тупурдия невъзможна
	и заповядал неотложно
	синът му да се върне в двора.
2580	Попитал го какво да стори
	с любовниците този път
	и в отговор тогаз синът
	му заявил, че той самият
2584	щял скъпо да плати на тия
	безсрамници. Започнал зорко
	да дебне и съвсем наскоро
	Елиаврес, тоз коцкар неден,
2588	бил хванат в грях и бил заведен
	при краля, който пък си казал,
	че би го най-добре наказал,
	като наложи той и нему
2592	това, което, преди време
	принуден бил да изтърпи,
	и го принудил да преспи
	със хрътка, със свиня, с кобила…
2596	Впоследствие му се родили
	хрът (който Гинолак бил кръстен),
	глиган (на тоз отрок невръстен
	му дали името Тортен),
2600	а пък накрая бил роден
	кон, който имал косъм вран
	и Левагор бил назован.
	Тъй станало, че той си имал
2604	Карадюе и тези трима
	наследници — за наказание
	за неговото злодеяние.
	Обхванат от небивал срам,
2608	Елиаврес не можел сам
	да се реши какво да прави
	и се към кулата отправил
	с кралицата да сподели.
2612	Тя рекла му, че я боли
	за него и че тя самата
	ще настоява за разплата
	със тоз пройдоха невъзпитан.
2616	„Сега ми хрумна начин хитър,
	за да постигнем отмъщение,
	без да последва усложнение
	за нас. Във онзи шкаф, отсреща,
2620	ще скрия аз една зловеща
	змия. Щом се качи при вас
	коварният ни син, тогаз
	с ръка му шкафа посочете
2624	и го учтиво помолете
	да вземе вашто огледало
	и да ви го даде. Едва ли
	ще може в този миг ръката
2628	да си отдръпне той: змията
	по нея тъй ще се навие
	и за момент ще се напие
	със кръв, а след един-два дена
2632	от неизбежната гангрена
	ръката му ще почернее
	и той ще може да живее
	едва до следващото лято.“
2636	Така и сторили. Когато
	синът при майка си се качил
	и дървения праг прекрачил,
	върху леглото тя седяла.
2640	Изев, сина си щом видяла,
	с усмивка срещнала го даже,
	като побързала да каже,
	че малкото й огледало
2644	е в шкафа и че би желала
	да й го донесе. Синът й
	към шкафа бързо се запътил,
	отворил го и мигновено
2648	на лакътя му настървено
	змията ловко се увила.
	Карадюе със всичка сила
	отдръпнал се и вик надал.
2652	„Щом толкоз зле си се държал
	с баща си, ти го заслужаваш —
	отсякла майка му тогава. —
	Заради теб съм аз в затвора.
2656	Махни ми се тозчас от взора!
	Аз искам отсега да знаеш,
	че редно е да се покаеш
	за греховете си към мене
2660	и към баща ти. Преброени
	са дните ти — до две години
	от този свят ще си заминеш.“
	Когато чул това, синът,
2664	с надежда в Бога, сам на път
	поел, защото не разчитал
	на никой друг. Той дълго скитал
	из Англия от манастир
2668	на манастир и дирел мир
	за своята душа злочеста
	и пред духовниците често
	заставал да се изповяда,
2672	но все тъй безутешно страдал.

	Когато на Артур във двора
	вестта за тъжната му орис
	достигнала, като във пъкъл
2676	потънали в дълбока мъка
	и крал, и рицари… Обаче
	измежду всички на`й го тачел
	Кадор дьо Корнуай. Той бил
2680	най-преданият му, най-мил,
	най-скъп другар и затова
	поел, с остригана глава,
	на път, загърнат с вълнен плат,
2684	напълно избледнял на цвят,
	бос, с дълга сопа във ръката,
	и се заклел, че във палата
	не ще се появи, дордето
2688	не стигне мястото, където
	приятелят му се намира.
	Най-сетне стигнал манастира,
	където във момента бил
2692	Карадюе, ала открил
	приятеля си променен,
	унил, отпаднал, изтощен —
	едва се на крака държал.
2696	Кадор обхванат бил от жал
	и рекъл му: „Пристигнах, брате,
	със намерение змията
	да умъртвя: аз виждам, че
2700	във гроб тя теб ще завлече.“
	„Недей, приятелю, защото
	ще бъде неизбежно злото —
	ще ме погуби тя веднага.“
2704	Кадор предложил да си лягат,
	а сутринта, щом бил огрян
	светът от слънцето, към Ван
	поели двамата на път.
2708	Като видели, че градът
	не е далече, край шубрака
	Карадюе се спрял да чака,
	а пък Кадор самичък влязъл
2712	във кулата. Щом се показал
	пред майка му, тя пребледняла
	и на леглото се простряла
	в несвяст. Привдигнал я той плавно,
2716	изправил я, дошла тя бавно
	в съзнание и щом видяла
	тоз снажен рицар, пожелала
	с признателност да го прегърне.
2720	Но той на жеста й отвърнал
	с тон рязък: „Вие съгрешихте
	с това, че своя син убихте!“
	„За жалост, истина е… Колко
2724	се кая, че ужасна болка
	му причиних. От ден на ден
	линея… Свършено е с мен…“
	И тя за втори път в несвяст
2728	изпаднала. Кадор тозчас
	се спуснал, за да я свестява.
	Тя се съвзела и тогава
	той рекъл й: „Кралице, драга,
2732	по най-бърз начин се налага
	да му помогнем. Кой човек
	и със какъв надежден лек
	ще го избави от смъртта?“
2736	„Елате утре сутринта —
	едва тогава аз ще знам
	ответ уместен да ви дам.“
	Той тръгнал си… А щом нощта
2740	се спуснала над областта,
	Елиаврес решил да иде
	любимата си пак да види,
	във стаята й влязъл той
2744	и тя му рекла: „Мили мой,
	с какво ще можем да спасим
	от смърт рождения ни син?
	Изпитвам страшно угризение
2748	и не намирам утешение.
	Ах, непростим ни е грехът
	и с право ни кори светът,
	защото зарад нас линее
2752	синът ни. Как да оживее?
	Ще ми дадете ли ответ?“
	„Наистина аз бях обзет
	тогаз от ярост непростима,
2756	кралице. Изход все пак има:
	синът ни трябва да намери
	девойка с фини маниери,
	почтена, благородна, мила,
2760	която би се посветила
	на него със любов неземна.
	Две вани трябва той да вземе,
	да сипе мляко във едната,
2764	а в другата, докъм средата,
	червено вино да налее
	(то впрочем доста киселее).
	Девойката да влезе в тази
2768	със млякото, а той — в онази,
	в която вино е налято.
	Ако покаже на змията
	гръдта си тя и й предложи
2772	мъжа да пусне, за да може
	с неподозирана наслада
	да вкуси нейната плът млада,
	влечугото ще се подлъже
2776	от туй внушение и бърже,
	щом то усети как дъхтят
	гръдта й, свежата й плът,
	ще му освободи ръката.
2780	Веднага след това змията,
	от виното му отвратена,
	раздразнена и озверена
	до крайност, към гръдта й сочна
2784	неудържимо ще подскочи.
	Със божа помощ чак тогава
	Карадюе ще се оправи.“
	И щом Кадор при нея пак
2788	дошъл и я попитал как
	да се избави от смъртта
	рожденото й чедо, тя
	вменила му какво да сторят.
2792	Доволен, той напуснал двора
	и тутакси се устремил
	към мястото, където бил
	Карадюе, предал му точно
2796	какво да стори и нарочно
	в едно имение голямо
	завел го, тъй като сестра му
	намирала се там тогава.
2800	Той бил я чул да си признава
	за кой ли път, че с безгранична
	любов Карадюе обича.
	Съвсем угрижена, унила,
2804	била се тя усамотила
	във църквата, за да се моли
	на Бог от мъки и неволи
	любимия Карадюе
2808	завинаги да отърве
	и скоро той да оздравее…
	Дано и брат й да успее
	да му помогне. Щом видяла
2812	Кадор, при него дотърчала
	с въпрос настойчив: „Братко мили,
	кажи, Карадюе откри ли?“
	„Защо ме срещаш тъй, ей Богу?
2816	Навярно го обичаш много?“
	„Да, повече от всеки друг.
	Ако за него клада тук
	запалят и го хвърлят в нея,
2820	аз, без за нещо да жалея,
	ще скоча в лумналия пламък.
	Та той е моята голяма
	любов, та аз го обожавам!…“
2824	„Добре го рече, но остава
	да го докажеш.“ И Кадор
	със мил, окуражаващ взор
	погледнал я и й представил
2828	какво е нужно да направи,
	за да спаси от гибелта
	Карадюе. Тогава тя
	му рекла: „Брате, намерете
2832	две вани и ги напълнете,
	тъй както иска се, със вино
	и с мляко, но наполовина.
	Да ти повторя ли отново,
2836	че аз на всичко съм готова?“
	Тъй състрадателен той бил,
	че незабавно наредил
	да сторят нужното: отрано
2840	приготвили и двете вани,
	младежът влязъл във едната,
	а пък във другата — сестрата.
	Тя на змията свойта бяла
2844	подмамваща гърда подала
	и рекла й: „Пусни тозчас
	Карадюе. В замяна аз
	на теб гръдта си ще предложа.“
2848	С усещането, че не може
	във вино дълго да изтрае
	и че тъй хубаво ухае
	на мляко, тутакси змията
2852	откопчила се от ръката
	на рицаря, за да се спусне
	към снежнобялата и вкусна
	моминска гръд. Кадор обаче
2856	със меч ударил я така, че
	помежду двете вани тя
	се смъкнала, но от гръдта
	отсякъл той във бързината
2860	парче, което у змията
	останало. Кадор се бил
	ядосал тъй, че надробил
	змията мигом на безброй
2864	парчета, и веднага той
	взел за сестра си да се грижи.
	Карадюе се чувствал трижди
	доволен: раната измили,
2868	с внимание го обкръжили,
	той много бързо се съвзел
	и само оток лек личел.

	Но междувременно умрял
2872	баща му и той станал крал.
	Впоследствие Карадюе
	оженил се за Гиние —
	сестрата на Кадор, че друга
2876	не би си взел той за съпруга —
	тъй силно в нея влюбен бил.
	Аз тука бих си позволил
	да отбележа, че ръката,
2880	в която впила се змията,
	останала по-къса някак
	и оттогава той по прякор
	бил Късоръкия наречен.
2884	По-щедър мъж и по-сърдечен
	от него нямало — във двора
	той тачен бил от всички хора.

	Кадор ловувал из горите
2888	веднъж и току-виж ловците
	между високите дървета
	елен видели. Злите псета
	по дирите му полетели
2892	и роговете проехтели.
	Сам кралят по пътека вита
	поел, но буря страховита
	наченала, дъжд завалял.
2896	Виделият се в чудо крал
	под клонест дъб се подслонил
	и както там на завет бил,
	пак за кралицата си спомнил.
2900	Между разлистените клони
	в далечината той видял,
	че някакъв светлик блестял
	и се към него приближавал,
2904	а пък лесът се огласявал
	от песните на пойни птички
	и както в ранно лято всичко
	сияело — отвред чар бликал.
2908	Щом стигнал до дъба светликът,
	в средата му изникнал рицар
	с една чаровна хубавица.
	Опитал смаяният крал
2912	да го възпре, но не успял:
	едва край него минал бил
	и вече се отдалечил,
	без да рачи да отговори.
2916	Тозчас жребеца си пришпорил
	Карадюе под свода бурен,
	от дъжд и силен вятър брулен,
	за да го стигне по наклона,
2920	но не успял да го догони.
	Все тъй бил рицарят припрян
	и все така летял, огрян
	от светлина, сред птичи хор,
2924	с насочен към безкрая взор.
	Излязъл той от лес дълбок,
	а след това по път широк
	премного левги извървял.
2928	От двете им страни течал
	поток стихиен. Този път
	извел го до чудесен кът
	със замък и с просторни зали,
2932	в които се били събрали
	сто рицари и те по двама
	играели на шах и дама.
	Пръв влязъл рицарят и щом
2936	прибрал си коня в своя дом,
	на входа пак се появил
	и срещнал краля с поздрав мил:
	„Кралю, добре дошъл бъдете!“
2940	„Благодаря, но ми кажете
	защо не спряхте там при мен?“
	„Защото твърдо бях решен,
	кралю, да дойдете при нас.
2944	А ако бях се спрял там, аз
	не бих постигнал свойте цели.“
	Момци в туй време долетели
	и стремето на краля здраво
2948	прихванали. „Кралю, остава
	да слезете.“ — „Та аз и сам
	ще сляза, но държа да знам
	какво е името ви, драги.“
2952	„Ще го научите веднага,
	сеньор: другарите ми верни
	ми казват Алардин Езерни.“
	„Сир Алардин? Щом е така,
2956	със удоволствие сега
	при вас ще сляза. Вие значи
	сте този рицар млад, юначен,
	когото търсех.“ Кралят слиза
2960	от коня си и бързо влиза
	във залата. Двамина свалят
	тозчас обувките на краля,
	а домакинът го отвежда
2964	в покоите си и одежда
	най-елегантна му предлага —
	каквато се на крал полагат.
	Голяма група хубавици —
2968	и задомени, и девици —
	излезли да го поздравят:
	„Добре дошли във този кът,
	кралю!“ На тяхната вежливост
2972	той отговорил най-учтиво,
	приветствайки ги на свой ред
	по дворцовия етикет.
	Една от дамите в палата
2976	(красавица навред призната)
	във нова рокля пременена
	и със наметка, украсена
	със хермелин, се приближила
2980	до краля и с усмивка мила,
	прегръщайки го, с топъл глас
	му казала: „Кралю, при нас
	сте винаги добре дошли!“
2984	„Дано, госпожо, от бели
	животът ви не се вгорчава.
	Бог с радости да ви дарява!“
	До нея, на килим копринен,
2988	с отблясък вишневокарминен,
	се настанил Карадюе.
	„Как е кралица Гиние,
	сеньор? — попитала го тя. —
2992	Какво й става със гръдта?
	Говорят, че заради вас
	била загубила тя част
	от нея…“ — „Да, госпожо скъпа.
2996	Кралицата към мен постъпи
	тъй предано и всеотдайно!
	Аз задължен съм й безкрайно:
	на нея свойте дни обричам
3000	и цял живот ще я обичам.“
	„И тя напълно заслужава,
	приятелю добър, такава
	любов. Аз зная колко много
3004	обичате я. Слава Богу,
	че е съдбата отредила
	с жена тъй щедра и тъй мила
	завинаги да се сближите,
3008	тъга и радост да делите.“
	Те разговора продължили,
	дордето вече се стъмнило
	небето. Алардин в туй време
3012	дошъл при краля да го вземе,
	за да отидат да се хранят.
	„Кралю, държа да ви поканя
	с нас на вечеря, че софрата
3016	ви чака.“ После за ръката
	той дружески прихванал краля
	и във тържествената зала
	завел го. Множество придворни,
3020	прочути с подвизи безспорни,
	били си вече по местата
	и щом сервирали храната
	нахранили се до насита.
3024	След туй доволни и честити
	оттеглили се те да спят.
	След изморителния път
	Карадюе за миг заспал,
3028	а сутринта, като видял
	зората, той се натъкмил
	за тръгване и се явил
	при своя щедър домакин
3032	да се сбогува. Алардин
	му рекъл: „Аз ви уверявам,
	че туй, което притежавам,
	ще бъде ваше достояние.
3036	Използвайте без колебание,
	кралю, соколите, конете,
	и хрътките. Ако речете
	мой гост да сте пак някой ден,
3040	това ще бъде чест за мен.“
	След туй му подарил колан,
	нов щит, от злато изкован,
	красива златна катарама
3044	и пак подхванал: „Нийде няма
	подобна вещ — от чисто злато
	измайсторена е токата
	и има сила чудотворна.
3048	Ако на рицар ратоборен
	с меч отсекат носа, тогаз
	могъл бих липсващата част
	да заменя със тоз метал
3052	и пак носът ще бъде цял.
	Токата ми е много скъпа,
	ала на вас ще я отстъпя.“
	„Безкрайно съм ви задължен,
3056	сеньор.“ — „Карадюе, за мен
	е висша чест да ви я дам,
	защото най-добре аз знам
	какво вълшебство в нея има.“
3060	С признателност неизразима
	Карадюе си сбогом взел
	със домакина и поел
	на път към своите, които
3064	за него мислели със свито
	сърце и с явно притеснение.
	Съпругата му с облекчение
	въздъхнала, щом се прибрал.
3068	Тозчас загриженият крал
	с кралицата се отделил
	в странична стая и с тон мил
	й рекъл: „Мила ми госпожо,
3072	дали във тоз момент ще може
	да видя вашта гръд ранена?“
	Макар и малко притеснена,
	показала си тя гърдата,
3076	той я погледнал, взел токата
	и чудодейния метал
	до болната гърда допрял.
	На раната чудесно паснал
3080	металът, сякаш че се сраснал
	напълно със плътта й бяла.
	Безмерна радост засияла
	на крал Карадюе в очите.
3084	„Ако все тъй на мен държите,
	госпожо — рекъл той — не бива
	пред никого да се разкрива,
	че във гръдта ви има злато.
3088	Ако друг някой във палата
	случайно тази наша тайна
	научи, знайте, че безкрайно
	ще се обидя, и тогаз
3092	ще ви презра навеки аз.“
	„Кажете, мили мой, за Бога,
	от дамите си как ще мога
	подобна тайна да опазя?“
3096	Карадюе в ответ й казал:
	„От плат превръзка натъкмете
	и на гръдта си я сложете.
	И ще се пазите най-вече
3100	от дамите си — нито вечер,
	ни сутрин никоя не бива
	да вижда под какво се скрива
	гръдта ви. Вечер аз ще свалям
3104	превръзката и ще ви галя,
	от нежни трепети обзет,
	а всяка сутрин, най-напред
	ще имам грижата, госпожо,
3108	превръзката ви пак да сложа.“
	След чутото, с усмивка мила
	кралицата благодарила
	на краля…

			А сега ще идем
3112	отново крал Артур да видим…
	Той пратил бил вестител в стана
	на крал Карадюе с покана
	да тръгне тутакси на кон
3116	с кралицата към Карлион,
	защото свиквал на събор
	най-знатните във своя двор:
	за Петдесетница там щели
3120	да се сберат младежи смели,
	девойки пищно натъкмени
	и дами в празнични премени.
	След месата, във ход тържествен
3124	преминало голямо шествие;
	след туй на почетната маса,
	сред подобаваща украса,
	пръв крал Артур се настанил.
3128	Ке сенешалът се явил,
	но не във празнични одежди,
	пред краля леко вдигнал вежди
	и с важен вид припряно рекъл:
3132	„Кралю, софрата чака. Нека
	да бъде даден знак с тромпети,
	че вече време е ръцете
	да си измие всеки гост.“
3136	„Приятелю, защо е тоз
	настойчив тон? Тук всички знаят
	какъв е в двора обичаят:
	не бива и въпрос да става
3140	тук за гощавка дотогава,
	дордето нещо странно днес
	не стане. След подобна вест
	ще дойде ред и за храната.
3144	В противен случай до софрата
	дори не бих се и допрял.“
	В туй време в залата влетял
	на кон охранен рицар млад,
3148	с одежди от карминен плат;
	на пояса му меч блестял
	а пък на шията висял
	рог с гривни златни, чисто нов,
3152	със диамантен фин обков.
	Той коня си встрани оставил
	и се към крал Артур отправил,
	учтиво му се поклонил
3156	и сдържано му заявил
	със глас тържествено висок:
	„Кралю, донесох ви тоз рог
	от слонска кост, със диамант
3160	и с чисто злато обкован.
	Наистина е без цена.
	Но притежава и една
	способност необикновена:
3164	налейте го с вода студена
	и тя ще стане в миг на вино
	с вкус превъзходен, ненадминат.
	Сеньор, във дар рога вземете
3168	и вино колкото си щете
	ще имате — и то чудесно!
	Това ще проверите лесно.“
	Ке сенешалът се обадил:
3172	„Дар безподобен ви се пада,
	кралю!“ А рицарят добавил:
	„Но този рог и друго прави.
	Нали понякога тъй става,
3176	че дамата изневерява
	на своя рицар… Да речем,
	че от това вино дадем
	на рогоносеца… Тогава
3180	се друго чудо наблюдава:
	виното тръгва по брадата,
	но без да влиза във устата.“
	„Нима?“ — възкликнал сенешалът
3184	и се обърнал пак към краля:
	„Сеньор, тоз дар не ми допада,
	защото крие изненада.“
	Артур внимателно опипал
3188	рога и наредил да сипят
	във него изворна вода.
	Ала, предчувствайки беда,
	в миг Гениевра вик надала:
3192	„Кралю, не пийте! Бих желала
	да ви предпазя от магия.“
	Не виждайки здрав смисъл в тия
	слова, на своето държал
3196	заинтригуваният крал.
	Но Гениевра със въздишка
	подела: „Господи Всевишни,
	дано виното се разлее
3200	по него, ако той посмее
	да пие!“ Но Артур, напук,
	пред насъбралите се тук,
	рога надигнал и виното
3204	намокрило му облеклото.
	„Кралю, кралю, каква тя стана!“ —
	подхвърлил Ке. Артур, обхванат
	от срам и ярост, взор обърнал
3208	към Ке и сдържано отвърнал:
	„Ще трябва, драги мой, и вие
	да пийнете. Васалът пие,
	ако зачита своя крал.“
3212	Ке се смутил: „Не бих желал,
	кралю мой, с отказа си аз
	да предизвикам гняв у вас.“
	Но и по неговото тяло
3216	червено вино се разляло.
	Зарадван вътрешно, веднага
	Артур подел: „Ах, как приляга,
	Ке, и на вас съдба, каквато
3220	на мен дойде ми на главата!“
	Накрая кралят призовал
	Йоне и след като му дал
	в ръка магическия рог,
3224	възложил му със тон най-строг:
	„При крал Карадюе идете
	и непременно му кажете,
	че аз държа и той самият
3228	вино от този рог да пие.“
	Йоне изпълнил бързешката
	заръката му и когато
	със поглед плах Карадюе
3232	се взрял в жена си Гиние,
	тя казала му, без да мигне,
	рога със виното да вдигне
	и да отпие най-спокойно.
3236	Така и станало. Достойно
	с туй изпитание се справил
	Карадюе. След туй отправил
	към Гиние взор лъчезарен:
3240	„Безкрайно съм ви благодарен.
	Едва ли друга дама днес
	би сторила такава чест
	на своя мъж…“ И всички тук
3244	опитали един след друг
	вино да пият… Само крал
	Карадюе не се полял.
	Днес никой и представа няма
3248	каква омраза към жена му
	и колко ревност породило
	това, че тя окуражила
	със верността си своя мъж.

3252	Било по пладне. Изведнъж,
	отекнал призивно тромпетът
	към всички в залата — ръцете
	да си измият и да сядат
3256	покрай софрата, че обядът
	наскоро щял да се сервира.
	Ще кажа тук, че не намирам
	за нужно всичко да представям
3260	подробно. Само ще добавя,
	че осем дена във палата
	не станал никой от софрата.
	А щом прибрали всички маси,
3264	Артур показал щедростта си,
	на всички дарове раздал
	и път добър им пожелал.
	Той задържал Карадюе,
3268	а пък жена му Гиние
	отишла в своето имение,
	та ревност, яд и озлобление
	у другите да не събужда.
3272	Понеже кралят имал нужда
	да си отдъхне, на покой
	през зимата отдал се той.
P$


>	Бранш ІV
>	Горди замък

P>
	Завърнала се пролетта
3276	с треви зелени и цветя.
	Един ден кралят, за отмора,
	с петдесетина свои хора,
	със кучетата и слугите
3280	на лов отишъл из горите
	и цял ден в близката околност
	развличали се те най-волно.
	Когато вечерта поели
3284	обратно, най-напред вървели
	Говен със своите другари.
	И всеки рицар в надпревара
	и с плам пред другите споделял
3288	къде и как по дивеч стрелял.
	В зелена туника облечен,
	замислен, поотпуснат вече,
	Артур самин отзад вървял
3292	и лък в ръката си държал.
	Два хвърлея на лък делели
	Артур от тези, що вървели
	пред него. Щом Говен обърнал
3296	глава назад и краля зърнал,
	опънал повода на коня
	и рекъл: „Чуйте ме, барони,
	предлагам ви да се поспрем,
3300	защото крал Артур съвсем
	самин назад е изостанал.“
	Те мигом спрели. Кралят схванал,
	че другите се притесняват,
3304	от туй, че много изостава,
	от мислите си се отърсил,
	пришпорил коня си и бързо
	до групата се приближил.
3308	Говен се поуспокоил
	и след това подел учтиво:
	„Сеньор, аз мисля, че не бива,
	потънал в мисли, толкоз много
3312	да изоставате, ей Богу!
	Кой има по-голяма власт
	и кой по-храбър е от вас?
	Надвийте всяко притеснение!
3316	Единствено за развлечение
	и за честта си подобава
	да мислите. Какво ви става?“
	„Ти, племеннико мил и драг,
3320	все с мен си бил и знаеш как
	зачитам своите васали —
	тез, дето с мен са се държали
	лоялно, предано и честно.
3324	Аз знам, че няма да е лесно
	да им се отплатя достойно —
	затуй се чувствам неспокойно.
	Дай, Боже, да преодолея
3328	тоз смут и скоро да успея
	с чест да изпълня спрямо тях
	дълга си… Прекалено бях
	ленив и се държах нехайно.
3332	Отпуснатост необичайна
	възпираше ме вероятно…
	Държа на всички акуратно
	заслуженото да отдам.
3336	Затуй замислен яздех сам.
	И ето до каква идея
	достигнах: ако доживея
	до Петдесетница (дай, Боже!),
3340	короната си аз ще сложа
	и своя правоверен двор
	ще свикам на тържествен сбор,
	на който всекиму ще дам
3344	каквото е заслужил. Знам,
	че трябва с царствени дарения,
	със злато, със сребро, с имения
	да бъдат всички наградени.“
3348	„Да бъдат преблагословени
	идеята и щедростта ви!
	Кой би се противопоставил,
	кралю, на туй ви намерение!“
3352	„Ценя, сеньори, вашто мнение
	и бих желал да знам къде
	съборът да се проведе.“
	Пръв племенникът му Говен
3356	обадил се: „Кралю, за мен,
	най-подходящ е Кардуел.“
	Артур веднага възприел
	идеята да бъде там
3360	съборът им — дворец голям
	във този град бил построен
	и с всичко нужно бил снабден.
	Щом върнали се те във стана,
3364	веднага кралят се захванал
	с най-належащите неща.
	Поискал още през нощта,
	покани да се съчинят,
3368	с печата му да се скрепят
	и незабавно да се пратят
	на рицарите из страната,
	та всички те да са в течение
3372	на важното за тях решение.

	В деня, уречен за събора,
	отрано се изпълнил дворът
	с барони, с рицари най-лични,
3376	дошли от краища различни:
	от Гумарет и от Ирландия,
	от Кевалон и от Исландия,
	и от Уелс, и от Оркания,
3380	и от Галвоя, и от Дания,
	от Нория и от Бретан.
	Народът, който бил събран
	в двореца, нямал брой и чет.
3384	Присъстващите най-напред
	били на литургия в храма,
	а след това в една голяма,
	разкошно украсена зала
3388	за тържеството се събрали.
	С корона златна на главата
	и със вълнение в душата
	Артур се важно настанил
3392	на подиума, който бил
	за него отреден… Барони
	от най-различни региони,
	наоколо се настанили
3396	и на Артур благодарили
	за висшата гостолюбивост.
	Споглеждайки се приветливо,
	над двеста рицари от класа
3400	на превъзходна кръгла маса
	във чинна поза се смълчали.
	До тях над тридесет васали
	заели място. С поглед зорък
3404	внимателно огледал двора
	Артур, обаче забелязал,
	уви, че празен се оказал
	един стол — този, който бил
3408	той специално отредил
	за рицар безподобно смел,
	спечелил не един дуел.
	И изненаданият крал,
3412	обхванат мигом от печал,
	разплакал се неудържимо.
	Куп спомени неизличими
	за рицаря, за храбростта му
3416	изникнали във паметта му.
	До него сир Йоне седял
	и нож в ръката си държал.
	Изпаднал в умопомрачение,
3420	Артур издърпал с настървение
	тоз нож, със ярост го забил
	във хляба и глава склонил
	на своята ръка, в която
3424	той стискал ножа. Но ръката
	поотмаляла, след което
	се плъзнала по острието
	и по дланта му наранена
3428	в тоз миг потекла кръв червена.
	Веднага той съобразил
	и под покривката си скрил
	ръката, тъй като не искал
3432	да видят неговите близки.
	Ала Говен го забелязал,
	поприближил се и му казал:
	„Какво ви е, кралю? За Бога,
3436	защо сте тъй унил? Не мога
	да разбера как в този час
	най-силният измежду нас
	така опечален изглежда,
3440	като че всякаква надежда
	изгубил е? Та в този ден
	от всякъде сте ограден
	от лични рицари, които
3444	са тъй доволни, тъй честити,
	и то, сеньор, благодарение
	на вашето благоволение.
	Нима ви мъчи тежка горест?“
3448	„Щом питаш, ще ти отговоря,
	Говен. От мъка съм обхванат
	заради твоята измяна.“
	При чутото, Говен от срам
3452	се изчервил. Дошлите там
	останали като втрещени.
	„Кралю, изрекохте за мене
	пределно тежко обвинение.
3456	Кажете ми какво значение
	придавате на тез слова?“
	„За съжаление, това
	е истината. И Ивен
3460	не беше спрямо мен почтен.
	А и синът на Арес, Тор
	(и той е сега е в моя двор)
	като предател се показа.“
3464	От ярост кипнал Тор и казал:
	„Сеньори с доблест всепризната,
	нас ни обвързва клетва свята,
	затуй аз бих ви призовал
3468	пред нашия всевластен крал
	по тоз въпрос, без притеснение,
	да изразите свойто мнение.“
	Това поискал и Ивен.
3472	Но най-засегнат бил Говен
	и рекъл на Артур: „Сеньор,
	За радост сбран бе този двор,
	а с болка ще се разделим.“ —
3476	„Но фактът е неоспорим!“ —
	„И все пак трябва да узнаем,
	кралю, причината каква е,
	та във измяна ни вините…
3480	Очакваме да обясните
	защо за вас сме вероломни.“
	„Защото е така! Кой помни,
	че най-добрия рицар аз,
3484	уви, загубих? Оттогаз
	години минаха и в стана
	за миг животът не престана,
	но нищо ни един не стори,
3488	за да е той сред нас, сеньори.
	Ни кралството, ни своя пост
	сега не заслужава тоз
	крал, който бързо е прежалил
3492	от леност рицаря, прославил
	държавата му. Погледнете
	таз Кръгла маса и кажете
	кой друг достоен е след време
3496	туй празно място да заеме?
	Разбрахте ли, че се касае
	за сир Жифлет? Та кой днес знае
	дали е жив или умрял?
3500	Но ако бе Жифлет разбрал,
	сеньори, че го няма някой
	от вас, би претършувал всяко
	местенце, за да го открие.
3504	Ако твърдя сега, че вие
	ми изменихте, все пак смятам
	определено, че вината
	е в мен. Празнува моят двор,
3508	а аз не знам дали в затвор
	е той, дали е още жив.
	Пред Господа премилостив
	(тоз, който щедро ми раздава
3512	несметни почести и слава
	и с цяло кралство ме дари)
	полагам клетва, че дори
	да страдам, докато живея,
3516	ще скитам вред, за да успея
	да го намеря в някой кът.
	От утре заран съм на път.“
	Миг след това над седемстотин
3520	отбор момци, със жар страхотна,
	се врекли пред Артур да идат
	където им очите видят
	и нийде крак да не подвият,
3524	Жифлет дордето не открият.
	Артур жарта им укротил
	със думите: „Щастлив бих бил
	да тръгнем всички, но не може,
3528	че ако някой, не дай, Боже,
	на кралството ни връхлети,
	кой двора ни ще защити?
	Ще взема неколцина само
3532	от най-добрите (знам, че няма
	сега страхливци между вас);
	и всеки ще снабдя тозчас
	със копие и боен флаг.
3536	Преди да тръгнете, все пак
	за подготовка малко време
	отпускам ви, пък аз ще взема
	каквито мерки се налагат,
3540	за да се устремим веднага
	по дългия и труден път.“
	Те мигом спрели да ядат
	и всеки в своето имение
3544	завърнал се със намерение
	да се подготви в срок най-кратък.
	Артур във складовете пратил
	двамина свои шамбелани
3548	петнайсет копия ковани
	с петнайсет флага да доставят.
	Донесли ги и той тогава
	на рицарите ги раздал.
3552	Но благодетелният крал
	и другите дарил богато
	с коне, сребро, коприни, злато…
	Какъв разкош в един ден само!
3556	Спокойно минала нощта му
	и всички с ведро настроение
	очаквали със нетърпение
	да съмне, че на дълъг път
3560	налагало се да вървят.

	С изгряването на зората
	се насъбрали пред палата
	придворните, които бил
3564	самият крал определил:
	дошли изпърво сир Говен
	и крал Идер, и Газуен,
	и Ке, готов като за бран,
3568	и виночерпецът Люкан,
	последвани от Бедоер
	и от сина на Ню Идер;
	подир сина на Юриен
3572	пристигнали граф Дон д’Еглен,
	Харди Грозника, и сир Тор
	(синът на Арес), и сеньор
	Тайяс ведно с Мабонагрен
3576	(роднината на крал Юрен);
	и Карадюе Късоръки
	на време появил се, пък и
	сир Гаила, добрият гал,
3580	за срещата не закъснял.
	Когато се явил и той,
	петнайсет станали на брой.
	Напълно аз съм убеден,
3584	че в утрото на този ден
	не бил пристигнал никой друг
	пред залата. И всички тук,
	със цялото си снаряжение,
3588	очаквали със нетърпение
	Артур. А той, въоръжен,
	като за празник пременен,
	на кон след малко се явил,
3592	учтиво всички поздравил
	и предизвикал възхищение
	сред знатното си обкръжение.
	След туй ги крал Артур строил
3596	и да потеглят наредил,
	а в тоз миг всички от палата
	пристигнали да ги изпратят.
	Те без почивка извървели
3600	три левги и за малко спрели
	да си отдъхнат. След това
	накъм Британия глава
	извърнали и с нови сили
3604	към свойта цел се устремили
	през ниви и поля блатисти
	и през баирища гористи.
	Един ден кралят с всички други
3608	вървял през ниви със жълтуги,
	от зной безспирно се потял,
	а пък и нищо не бил ял;
	и неговите верни хора
3612	от слънцето и от умора
	едва си влачели нозете.
	Но ето че насред полето
	дърво видели с извор бистър
3616	под ниско сведените листи.
	Те шлемовете си свалили,
	лицата си с вода измили,
	но вече мъчел ги гладът…
3620	А как с храна да се снабдят?
	Пронизала ги остра болка,
	щом забелязали доколко
	Артур от глад отслабнал бил,
3624	макар че той не споделил
	със никой своето терзание.
	Но на известно разстояние
	Говен съгледал неголяма
3628	постройка с покрив лек от слама,
	която с ров и нисък плет
	била опасана отвред.
	Той моментално се завтекъл
3632	към сенешала и му рекъл:
	„Ке, там навярно хора има.“
	„Възможно е — веднага кимнал
	Ке със надежда във очите. —
3636	Предлагам тук да постоите,
	пък аз в туй време ще отида
	до таз постройка, за да видя
	дали, ако там има хора,
3640	ще има и храна.“ Пришпорил
	жребеца си и в миг стремглаво
	през пясъчната степ направо
	той към заслона полетял.
3644	Ала по пътя си видял
	една старица, със която
	се заговорил. И когато
	той споделил защо натам
3648	на своя кон препуска сам,
	тя му отвърнала: „Сеньор,
	догдето стига моят взор
	степ запустяла се разгръща
3652	и в нея няма нито къща,
	ни някакъв подслон, освен
	един дом, здраво укрепен,
	на граф Мелиолан — там той
3656	намира истински покой.
	Ловува графът обичайно
	и някъде ако случайно
	ви срещне, сигурен бъдете,
3660	че с него ще се разберете,
	защото той по всяко време
	най-дружески ще ви приеме.“
	Ке тутакси се устремил
3664	натам и щом се приближил
	до тази доста странна сграда,
	установил, че със ограда
	била отвред тя обкръжена
3668	и с ров надеждно защитена.
	Висящ мост водел към вратата,
	а кула каменна в средата
	издигала в небето ръст.
3672	През тясна порта, с ход чевръст
	във двора сенешалът влязъл,
	от коня отривисто слязъл
	и щом го вързал до портала,
3676	проникнал във просторна зала,
	но никой там не се оказал.
	Огледал се и забелязал,
	че някакво джудже седяло
3680	край буен огън и печало
	на шиш един паун охранен
	и че във ритъм постоянен
	то бавно своя шиш въртяло
3684	и с остър поглед го следяло.
	„Джудже, кажи дали с теб тук
	намира се и някой друг“ —
	попитал Ке, ала, напук,
3688	не чул от него нито звук
	ни дума… Той без малко щял
	да го убие, но сдържал
	като по чудо своя яд
3692	и рекъл: „Дяволе гърбат,
	защо в таз къща тъй голяма
	освен теб други хора няма?
	Ти и паунът сте чифт странен,
3696	но той е хубав и охранен,
	а ти хем гърбав си, хем грозен.
	Аз съм уверен, че със този
	паун добре ще се наям.“
3700	„О, не! На вас не ще го дам,
	за друг е той предназначен.
	Сега един съвет от мен:
	излезте сам оттук тозчас
3704	или ще ви изгоня аз.“
	В яда си Ке го тъй ударил,
	че другият се в миг стоварил
	до жарката камина, вдясно,
3708	и в положение ужасно
	оказал се: на две се сгънал
	и целият във кръв потънал.
	Пигмеят стряскащ силен вик
3712	надал, а Ке във този миг
	чул как със трясък титаничен
	отваря се една странична
	врата и рицар млад, напет,
3716	очарователен наглед,
	във залата се появил.
	Безспорно доста млад той бил —
	най-много тридесетгодишен.
3720	Ако е нужно да опиша
	и външно този исполин,
	ще кажа, че от хермелин
	и от коприна безподобна
3724	си бил поръчал той удобна
	и лека туника, която
	дори при най-горещо лято
	го пазела от топлината.
3728	Внушителна била токата
	на неговия скъп колан,
	със златни ленти обкован.
	Подир тоз рицар хрът пристъпял,
3732	с нашийник от коприна скъпа.
	Щом рицарят видял джуджето
	с кръв по ръцете и лицето,
	на сенешала гневно казал:
3736	„Как тъй въоръжен си влязъл
	във залата? Защо сега
	най-преданият мой слуга
	лежи край огъня пребит?“
3740	„Та той е истински чешит —
	груб, грозен, като пън мълчи
	и от пауна не рачи
	да ми даде едно парче.“
3744	„Във Бога се заклевам, че
	ти го обиждаш непристойно.“
	„Сеньор, — отвърнал Ке спокойно —
	васали множество познавам
3748	и все добри. Недоумявам
	защо говорите в защита
	на тоз прислужник невъзпитан.“
	„Ти кой си, та не се свениш
3752	такъв език да ми държиш?“
	„Не виждам никаква причина
	да не ви кажа. Тристатина
	отлични рицари ме знаят.
3756	Защо от вас да крия тая
	подробност. Всички в моя двор
	ми казват Ке.“ — „В това, сеньор,
	не бих могъл да се съмнявам:
3760	човек се по речта познава.
	Слугата зле се бил държал
	и от пауна не ви дал…
	Това ме много изненадва,
3764	понеже всеки гост се радва
	във този дом на щедър прием.
	От тлъстия паун и вие
	ще имате заслужен дял.“
3768	И както той до Ке стоял,
	пауна вдигнал и ударил
	със него Ке така, че сварил
	да го събори на земята,
3772	и от пауна мазнината
	покрила целия му шлем.
	Тоз удар го сразил съвсем
	и на врата му тежка рана
3776	отворил, белег там останал
	и много ясно си личел.
	Пак рицарят пауна взел
	и се обърнал да го хвърли
3780	на своите копои върли,
	а после рекъл: „Ке, станете!
	Това ви стига. Изчезнете
	от тука, че ме хваща бяс,
3784	като ви гледам!“ И тозчас
	до нажежената камина,
	подтичвайки, дошли двамина
	прислужници въоръжени.
3788	Така били те разгневени,
	че сенешала уловили
	през кръста и със всички сили
	изхвърлили го. Ке пак яхнал
3792	жребеца си, с ръка замахнал,
	преминал бързешком по моста,
	и въпреки че страдал доста,
	в галоп препуснал през полето
3796	накъм дървото, под което
	в Артуровото обкръжение
	очаквали го с нетърпение,
	да разберат дали ще могат
3800	до ядене да се домогнат.
	Ке рекъл им със сдържан тон,
	че до храна и до подслон
	те лесно ще се доберат
3804	след двайсетина левги път.
	Когато чул това, Говен
	попитал го озадачен:
	„А този, с който току-що
3808	сте разговаряли, защо
	все пак храна не ви предложи?
	Нали без ядене не може
	да преживява.“ — „Той, ей Богу,
3812	храна в дома си има много,
	ала е важно да се знае,
	че той за другите нехае:
	презрителното му държание
3816	показва, че благодеяние
	на никого не би направил.“
	„Навярно той се е представил
	като възгруб и невъзпитан —
3820	подел Артур. — Аз предпочитам
	Говен при него да изпратя.“
	И тъй, на рицаря в палата
	Говен се скоро озовал…
3824	Аз тук не бих се разпилял
	в подробности, но ще добавя,
	че онзи се държал с такава
	гостолюбивост към Говен,
3828	каквато друг до този ден
	изобщо не му бил оказал.
	Щом посетителят му казал,
	че кралят имал намерение
3832	да му направи посещение,
	той рекъл на Говен: „Идете
	при крал Артур и му кажете,
	че много ще ми е приятно
3836	да го приема тук.“ Обратно
	поел Говен накъм дървото
	и на Артур предал каквото
	той бил видял и чул. В туй време
3840	от всички близки водоеми
	били набързо уловени
	шарани, сомове и мрени,
	та с тях Артуровата свита
3844	да се нахрани до насита.
	Радушно, с почести безчет
	в палата бил Артур приет,
	след туй го в кулата завели,
3848	а там копоите ядели
	от тлъстия паун все още.
	„Таяс — подел Артур — от снощи
	ужасно мъчи ни гладът,
3852	а псетата паун ядат!“
	Ала стопанинът с насмешка
	отминал тази забележка
	и свойте гости най-любезно
3856	поканил в залата да влезнат.
	Със задоволство те видели,
	че на покривки чисто бели
	била закуска подредена,
3860	със сигурност предназначена
	за тях. Щом всички се наяли,
	прислужници вода им дали
	да се измият, после всеки
3864	си легнал на чаршафи меки
	и чак до вечерта те спали.
	Щом се събудили, разбрали,
	че в залата ги чака пищна
3868	вечеря… Смятам за излишно
	да ви изреждам ястията,
	с които зарад тях софрата
	била отрупана. Дордето
3872	вечеряли си те, джуджето
	подело своята тирада
	за туй как тежко бил пострадал
	Ке сенешалът. Очевидно
3876	това било за Ке обидно
	и той държал за този случай
	там никой друг да не научи,
	а пък и рицарят не смятал
3880	да разгласява из палата
	как Ке беда е претърпял,
	макар че белегът личал
	дотолкова забележимо,
3884	като че ли той краста имал.
	Изглежда туй било причина
	да бъде взет от неколцина
	за крастав. Аз не бих с тях спорил —
3888	нали бях чул да се говори
	за Ке какво ли не… Накрая
	държа все пак да подчертая,
	че крал Артур не се надявал
3892	във никой случай на такава
	гостолюбивост, със каквато
	приел го рицарят в палата.
		На следващата сутрин рано
3896	отправил рицарят покана
	към гостите да се нахранят,
	а след това да се захванат
	с приготовление за път
3900	с надеждата, че в някой кът
	те ще попаднат на Жифлет.
	Доволен, че тъй бил приет,
	Артур подхванал деликатно:
3904	„Безкрайно беше ми приятно,
	сир, че гостувахме у вас.
	Преди да си замина, аз
	бих искал да узная как
3908	ви казват, домакине драг.“
	„Кралю, аз съм Идер Красиви —
	отвърнал той и най-учтиво
	помолил краля в скоро време
3912	във свойта свита да го вземе.“
	Но кралят се възпротивил
	и му молбата отклонил,
	а после мило се сбогувал
3916	със рицаря и отпътувал.

	Ще вметна тук, че още много
	неща в романа си ще мога
	да ви разкажа по-нататък —
3920	той няма как да бъде кратък…

	Артур със своите вървял
	два дена и за отдих спрял
	до пусто гробище, а близко
3924	до него във обител ниска
	приели ги дванайсетина
	отшелници. Тук ще отмина,
	читателю, с тъга в сърцето
3928	детайлите за битието
	на тези хора… Престоял
	един ден там добрият крал
	със рицарите изморени,
3932	и след като били гостени,
	отново своя път поели.
	По залез-слънце се видели
	в земя със дървеса високи,
3936	с ливади и с реки дълбоки,
	със сенчести гори, в които
	тревата стигала гърдите
	на буйните коне… Кой знае
3940	дали по този свят безкраен
	кът по-прекрасен се намира?
	Когато взела да припира
	нощта, те в сумрака взор впили
3944	и множество следи открили:
	отъпкана била тревата
	най-вероятно от краката
	на свръхголям табун коне.
3948	Хиляда рицари поне
	(а вероятно и нагоре)
	били преминали наскоро
	през този лес. Озадачен
3952	от таз картина бил Говен
	и казал: „Аз, кралю, желая
	по дирите да разузная
	кои са минали тъдява,
3956	защото много се надявам
	наблизо нейде да открия
	подслон за всички нас. А вие
	със свойте хора подир мен
3960	вървете.“ И така Говен
	корията преодолял
	за кратко време и видял,
	че рицарска дружина вече
3964	катери се по хълм далечен,
	а горе на върха петстотин
	отбрани храбреци в страхотни
	двубои вземали участие.
3968	Промъквайки се между храсти,
	той до върха се изкачил,
	но жив човек там не открил.
	Отправил взор към равнината
3972	и край една река разлата
	съгледал чудно хубав замък.
	Говен бил сигурен, че няма
	на тоз свят сграда по-прекрасна —
3976	той бил наистина прехласнат…
	Тя би омаяла и мен
	дотолкоз, че дори цял ден
	да имах на разположение,
3980	едва ли свойто удивление
	с перо бих върху лист изказал.
	Говен тогаз чак забелязал,
	че междувременно по моста
3984	били се извървели доста
	от рицарите и наскоро
	били проникнали във двора.
	Щом той до моста се добрал,
3988	от дясната страна видял,
	че изворче със струи бистри
	между зелени кипариси
	шуртяло. Две моми засмени
3992	стояли в пурпурни премени,
	със златни стомни във ръцете
	Когато доближил до двете
	моми, той рекъл: „Да ви дава,
3996	госпожици, Бог много здраве
	и радост!“ — „Господ и над вас,
	сеньор, да бди във всеки час!“
	„Девойки с хубост несравнима,
4000	какво във стомните ви има?“
	„Вода, сеньор. Във онзи замък
	живее рицар със голяма
	душа. От този извор ние
4004	вода му носим да си мие
	ръцете.“ — „С колко почит само
	говорите за доблестта му!“
	„Да, той е с рядка красота
4008	и със неземна доброта.
	Ах, ето че във тоз момент
	той влиза в замъка.“ Говен
	се с тях сбогувал и тозчас
4012	в града проникнал и в захлас
	изпаднал. В прелестни десени
	били разкошно украсени
	алеите покрай палата:
4016	посуда от сребро и злато,
	коприни, драгоценни кожи,
	платна, монети всевъзможни —
	и византийски, и германски,
4020	и мавърски, и африкански
	се виждали навред… Обаче
	на`й бил учуден от това, че
	отворени били вратите
4024	на всеки дом, но никой жител
	той в този град не забелязал,
	помислил малко и си казал,
	че са отишли всички хора
4028	да срещнат с почести сеньора —
	той щял с войската да се върне
	и всеки щял да го обгърне
	с дължимото му уважение.
4032	Говен горял от нетърпение
	във замъка да влезе. Там
	пред него се открил голям
	салон — той дълъг бил наглед
4036	като цял хвърлей с арбалет.
	Върху трапезите масивни
	покривки със украси дивни
	били застлани. Никой крал
4040	и никой граф не е видял
	софра по-пищна, по-богата.
	Не ще изреждам ястията,
	ала не бива да отмина,
4044	че с вино, и със медовина
	и със ликьори първокласни
	били снабдени всички маси,
	че тези чудни питиета
4048	за гостите били налети
	във златни чаши, че хляб пресен,
	от най-добро брашно омесен,
	излъчвал мирис апетитен.
4052	Говен със поглед любопитен
	във кухненското помещение
	проникнал, но за съжаление
	той жив човек там не видял.
4056	Но неговият взор се спрял
	на странно подредена маса
	със възхитителна украса:
	върху покривка чисто бяла
4060	стотина сребърни граала
	се виждали; освен това
	на всеки имало глава
	глиганска, а встрани от тях
4064	съгледал лют пипер на прах.
	Говен, учуден, се прекръстил,
	след туй от кухнята на пръсти
	той се измъкнал… Та нали
4068	не виждал с кой да сподели
	обзелото го удивление.
	Понеже имал намерение
	с онез девойки да се види,
4072	решил на моста да отиде
	и твърде много съжалил,
	че този път не ги открил,
	а много искал да говори
4076	със тях. Какво могъл да стори?
	Ако напусне този кът,
	едва ли в замъка друг път
	ще стъпи неговият крак.
4080	А пък Говен държал все пак
	Артур и вярната му свита
	да видят тази бележита
	постройка с двойно укрепление.
4084	Не бивало във неведение
	да бъде крал Артур държан.
	На своя кон необуздан
	чак до върха Говен излязъл.
4088	В тоз миг и кралят се показал
	от гъстия зелен шубрак,
	и на Говен направил знак
	веднага да се приближи.
4092	„Мой племеннико драг, кажи
	можа ли да откриеш нещо
	за ядене? Гладът зловещо
	ме мъчи за пореден ден
4096	и сила не остана в мен.“
	„Кралю мой, тази нощ ще има
	каквото е необходимо
	за нас: подслон, храна, легло.
4100	Кълна се, че не би могло
	по тез места да се намери
	дом с по-гостоприемни двери.“
	Ивен дочул вестта и много
4104	зарадвал се. „Ей, слава Богу! —
	подхванал Ке. — Кралю, на вас
	изпърво ще сервирам аз;
	след туй на другите ще дам.“
4108	Говен прекъснало го: „Ке, там
	богатства има, от които
	ще ви се заслепят очите.
	Недейте се припрян показва!“
4112	И се заел да им разказва
	за туй, което бил видял,
	а след това и своя крал
	завел във приказния замък.
4116	Със възхищение голямо
	из улиците те вървели
	и на разкоша се дивели.
	„Кому ли сила ще достигне
4120	това богатство да задигне?“ —
	възкликнал гръмко сенешалът.
	След туй в тържествената зала
	Артур и рицарите влезли,
4124	веднага от конете слезли,
	потърсили да им дадат
	сено, че щели да умрат
	от глад, но нищо не открили.
4128	Те някак си се примирили
	и след като седлата снели,
	еленови рога видели
	като трофеи по стените,
4132	привързали за тях жребците,
	и тъй като не се вестявал
	там никой друг, едва тогава
	Артур на рицарите рекъл:
4136	„Сеньори верни, първо нека
	да се нахраним, след това
	вън на зелената трева
	ще повъзвърнем свойте сили.“
4140	В легени златни те измили
	ръцете си и на софрата
	се настанили, че храната
	била отдавна натъкмена.
4144	„Кралю мой, чест ще е за мене —
	подхванал Ке — изпърво вам
	глава от млад глиган дам.“
	На всеки друг подир това
4148	поднесъл по една глава
	и рекъл: „Даже за добавка
	ще има, че за таз гощавка
	не съм си потрошил парите.
4152	Ех, ако можеха жребците
	глави глигански да ядат,
	приел бих в тоя чуден кът,
	сеньори, вечно да стоим.
4156	Я вижте със какъв килим,
	с какви легла, с какви постели
	са тази стая обзавели!“
	Говен погледнал и въздъхнал,
4160	захвърлил ножа си, настръхнал,
	пристегнал ремъка на коня,
	надянал новата си броня
	и край софрата пак приседнал.
4164	И всеки, който го погледнел,
	си казвал: „Боже, що ли става
	с Говен? Защо се спотаява
	въоръжен? Май топлината
4168	го е ударила в главата.“
	И всички слисани били,
	защото никак не могли
	да разберат какво го кара
4172	да се тревожи пряко мяра.
	Артур попитал го: „Говен,
	защо сте обезпокоен?
	За Бога, племеннико мил,
4176	нали не бихте нищо скрил
	от мен?“ — „Кралю, не се косете
	и си обяда продължете.
	Причина няма за тревога!“
4180	„Нима си мислите, че мога
	да ям спокойно, а пък вие
	там да стоите? Всички ние
	гладувахме до този час.“
4184	„Изпълнен съм с респект към вас,
	кралю, но аз не виждам как
	ще седна на софрата пак.
	Ще кажа само, че презирам
4188	двореца, в който се намирам.“*
	[* Тук в ръкопис L има празно място, което запълваме със стиховете 4385–4415 от ръкопис A (Бележка на съставителката на изданието Колет-Ан Ван Колпют-Стормс. Тези стихове не са включени в номерацията. — Бел.пр.).]

	Артур отвърнал: „Докато
	не разбера добре защо
	въоръжен стоите там,
	мой племеннико, как ще ям?“
	„Кралю, ще бъда непочтен,
	ако сега заради мен
	не се нахраните. Възможно
	най-щателно ще ви изложа
	онез събития, които
	в мен будят чувство ядовито.
	Днес пак ме гложди паметта,
	че вече четири лета
	изминаха от онзи ден,
	когато бях в Бранлан ранен
	тъй тежко, че без малко щях
	там да умра. Веднага бях
	по ваша воля поверен
	на доктор вещ и бях спасен.
	Един ден, както си лежах
	във свойта шатра, аз видях,
	че по зелената морава
	със Гренгалет се приближава
	конярят ми: от водопой
	завръщаше се тъкмо той.
	Заръчах му, без да се мае,
	жребеца ми да оседлае,
	навлякох своите доспехи
	завчас, оръжието взех и
	в галоп излязох през вратите.
	Последвахте ме по петите,
	опитвайки се да ме спрете…*
	[* Тук се връщаме към текста на ръкопис L.]

	но аз със доводи лъжливи
	примолих ви се най-учтиво
	и вие, въпреки че бяхте
4192	тъй притеснен, не ме възпряхте.
	Поех на път аз, все така
	забързан, до една река
	кристалночиста лесно стигнах,
4196	преминах я и поглед вдигнах,
	видях пред себе си горичка
	и песен чух на пойни птички:
	тревите, песните, цветята
4200	зарадваха ми тъй душата,
	че се почувствах възроден,
	по-млад, по-силен, окрилен,
	и се зарекох в стана пак,
4204	кралю, да се завърна чак
	когато в чудно приключение
	по божие благоволение
	участвам. И като фурия
4208	накъм съседната кория,
	поех, проникнах после в трета,
	след туй в четвърта и във пета.
	Заслушан в птички песнопойни,
4212	през гъсти лесове усойни
	преминах аз и във степта
	навлязох. Толкоз красота
	едва ли се в друг кът намира.
4216	Кой би могъл да претендира,
	че по земята е видял
	килим по-пъстър, разцъфтял
	в такава прелестна околност.
4220	По него аз препусках волно
	под съпровод на птичи песни
	и часовете толкоз лесно
	минаваха, че ненадейно
4224	настана пладне. Чародейна
	заря, избликнала пред мен,
	ме ослепи в един момент:
	видях поток с вода студена,
4228	край него — шатра украсена
	с рисунки чудни на животни
	и птици. На върха, самотен,
	се кипреше орел от злато,
4232	излъчващ чар невероятен
	с отблясъци неземно ярки.
	Той струваше поне сто марки.
	Таз странна шатра с вид кокетен
4236	бе със копринени въжета
	привързана под лек наклон
	за колчета от кост на слон,
	а малката вратичка беше
4240	затворена. Навред цареше
	такава прелест, че без жал
	хиляда марки аз бих дал
	да гледам тази пъстрота
4244	и тази райска красота,
	посред които се оказах.
	От коня си веднага слязох,
	привързах го добре с юздите,
4248	на дъб си закачих аз щита
	и копието си в тревата
	положих. Спрях се до вратата
	и зърнах три легла в средата:
4252	те бяха целите в позлата,
	отвред с копринени волани,
	с постели пурпурни застлани,
	в каквито нито граф, ни крал
4256	не вярвам нявга да е спал.
	Видях на първото легло,
	което е явно е било
	застлано от ръка грижлива,
4260	девойка шеметно красива.
	Изпаднах тутакси в захлас,
	защото дотогава аз
	подобна хубост не бях срещал.
4264	Стоейки в шатрата, усещах
	такъв упойващ аромат,
	какъвто няма никой цвят.
	Взрян във девойката красива,
4268	аз я приветствах най-учтиво:
	«Бог с вас да е, госпожо мила!»
	Но тя погледна ме унило
	и не рачи да отговори.
4272	Досетих се, че гаф бях сторил,
	обръщайки се със «госпожо»,
	и втори път подех: «Дай, Боже,
	да сте, госпожице, все здрава,
4276	и Господ радост да ви дава!»
	«Ще моля Господа и аз
	да пази и Говен и вас!»
	Съвсем озадачен, веднага
4280	попитах: «Хубавице драга,
	защо изпърво за Говен
	помислихте, а не за мен?»
	«Ще си призная — рече тя —
4284	че аз с такава топлота
	към брат си само се обръщам.
	Дължи се на една и съща
	причина: толкова обичам
4288	сеньор Говен и все се вричам,
	че нему аз ще се отдам,
	защото от отдавна знам,
	че рицар с храброст по-голяма
4292	на този свят в момента няма.»
	Реших да бъда откровен
	и казах: «Драга, но Говен
	съм аз.» — «Тогава си свалете
4296	доспехите, та във лицето
	да ви погледна!» Сторих аз
	каквото иска и с мил глас
	тя рече ми: «Във свойта стая
4300	ще вляза… След това ще зная
	дали е вярно туй, което
	току-що казахте.» И ето
	че през открехната врата
4304	във стаята си влезе тя.
	След туй разбрах, че отнапред
	била поръчала портрет
	да ми направят. Щом се взряла
4308	във него, тутакси видяла,
	че приликата е безспорна.
	След миг вратата тя отвори,
	дойде при мене, по устата
4312	и по лицето многократно
	тъй трепетно ме разцелува,
	че предусетих как нахлува
	и в мен неутолима страст.
4316	С целувки я покрих и аз
	и след прелюдия гальовна
	унесохме се в страст любовна
	и хубавицата тогава
4320	забременя (туй често става).
	Сбогувахме се. Аз поех
	по своя път, но се заклех
	да я потърся пак, когато
4324	възможност имам. Към войската
	запътих се, преодолях
	една кория и видях,
	че ме преследва рицар млад
4328	и злобно вика: «Мръсна гад,
	настигна ли те, ще умреш!
	От мен не ще се отървеш!»
	Обърнах се да видя кой
4332	така заплашва ме, а той
	към мен се спусна с гневен вид
	и се започна страховит
	двубой. Най-сетне го ударих
4336	с такъв замах, че го стоварих
	съвсем безсилен на земята.
	Пак път поех през равнината
	със мисълта за свойта мила,
4340	но подир мен със всичка сила
	друг някой викна: «Спри, Говен,
	не ще избягаш днес от мен.
	Убил си чичо ми, баща ми,
4344	а тази сутрин пък сестра ми
	си изнасилил. Затова
	ще падне твоята глава!»
	Предложих му да се сдобрим
4348	и спора си да разрешим
	по мирен път, обаче той
	веднага налетя на бой.
	Започна се ужасна сеч
4352	и всеки, стиснал своя меч,
	се мъчеше превес да вземе.
	Безспир по щита и по шлема
	се удряхме, от гняв обзети,
4356	доспехите ни на парчета
	се разлетяха… Ще призная,
	че губех сили, а накрая
	взе раната ми да кърви.
4360	Отчаян, казах си: «Уви,
	тук днес ще свършат мойте дни!»
	Но в този миг ме осени
	една идея… Всъщност тя,
4364	кралю, спаси ме от смъртта.
	Попитах го в тоз кобен час
	за името… И той тогаз
	със тон отмерен, отривист
4368	отвърна: «Аз съм Бран дьо Лис —
	Норес е мой баща рожден
	(как грижеше се той за мен
	до днес!) а брат му, моят чичо,
4372	се Мелиан дьо Лис нарича.
	А ти и двамата уби!»
	Но аз подхванах: «Може би,
	ако случайно те убия,
4376	ще изненадам всички тия,
	които неотклонно смятат,
	че няма рицар на земята
	тъй силен, че да ти надвие!
4380	Щом предпочиташ да се бием,
	та силите си да премерим,
	предлагам ти да си намерим
	свидетели, за да отсъдят
4384	за победител кой да бъде
	признат. Ще кажете къде
	двубоят да се проведе.
	Аз мястото не ще оспоря:
4388	било на крал Артур във двора
	или в друг кът, избран от вас;
	във който щете ден и час,
	сеньор, аз все ще съм съгласен.»
4392	Кралю, аз бях пределно ясен
	и нищо друго не добавих.
	Ответът му не се забави,
	но той към мойто предложение
4396	направи малко уточнение,
	преди да тръгнем пак на път:
	ако случайно в някой кът
	ме свари, почваме сражение
4400	и то веднага, без значение
	дали ще съм във тоз момент
	като за бой въоръжен
	или пък не… Тозчас приех
4404	идеята му и поех
	по своя път, но и до днес
	от него още нямам вест.
	Кралю, където и да бях.
4408	аз все си мислех, че успях,
	прибягвайки до хитрина,
	да се измъкна от една
	опасност… А пък днес, когато
4412	със всички седнах на софрата,
	аз щях със най-голям ищах
	да се нахраня, но видях
	един щит боен, прикрепен
4416	върху стената срещу мен,
	с парче от копие забито
	във него. Вуйчо, туй е щитът
	на онзи рицар, със когото
4420	се бих. Твърдя ви го, защото
	познах го по безспорен знак —
	видях на него моя флаг.
	Обаче от това излиза,
4424	че рицарят съвсем наблизо
	живее. Трябва да призная,
	че в никой случай не желая
	със него среща пак да имам:
4428	боязън непреодолима
	изпитвам и в момента, само
	щом сетя се за храбростта му,
	за ударите, със които
4432	обсипваше ме страховито.
	Та затова реших да взема
	доспехите си, щита, шлема…
	От днес насетне никой ден
4436	не бива невъоръжен
	тоз рицар да ме изненада.
	По-бързо свършвайте обяда
	и да се метнем на конете,
4440	че може да се унесете
	във приказки и тоз гуляй
	така да продължи безкрай!“
	Артур отвърнал му: „Седнете
4444	на мястото си и бъдете
	спокоен, племеннико мой!
	Тук няма да се вмъкне той
	и нищо няма да ви стори,
4448	щом сте с вас са верните ми хора.
	Дори да дойде, най-напред
	към мене, както му е ред,
	ще се обърне. Я склонете
4452	да седнете и продължете
	обяда си със всички нас!“
	„Не, вуйчо мили, ни във вас
	аз бих се вслушал, нито в друг:
4456	не мога хапна залък тук.“
	Артур отвърнал му тогава:
	„Излишно е да настоявам,
	щом виждам, че не ще склоните.“
4460	И той подканил свойта свита
	гощавката да не проточи.

	След миг отнякъде изскочил
	палаш — той бял бил като сняг
4464	и тъй красив, че няма как
	дори и гений да извае
	такава хубост. Взел да лае
	палашът, щом се приближил
4468	до масата: уплашен бил
	от толкоз много непознати.
	Ке взор му хвърлил дебнешката
	и рекъл: „Изведете тоз
4472	неканен и натрапчив гост.
	Добре било би според мен
	да го изпратим при Хюсден*.“
	[* Така се казва кучето на Тристан в романа на Берул и в двете версии на _Лудостта на Тристан_. Вж. _Тристан и Изолда_, София, Издателство „Изток-Запад“, 2013 г. — Бел.прев.]
	Но кралят казал: „Ке, бъдете
4476	по-сдържан! Я го доведете
	при мене!“ Хукнал сенешалът
	след него, но в съседна зала
	палашът влязъл. „Ке, стъпете
4480	на връзката му и го спрете!“ —
	подвикнал му припряно кралят.
	Но кучето от стая в стая
	пребягвало и не успял
4484	задъханият сенешал
	да го догони. Песът бил
	тъй бърз, че мигом прекосил
	шест-седем стаи и най-сетне
4488	в градина с лаврови дървета,
	със борове, с череши, с круши
	се озовал. А колко души
	били дошли отрано там,
4492	че предстоял събор голям!
	Народ възторжен и засмян
	на местен празник бил събран
	и всеки с радост, с вдъхновение
4496	отдавал се на забавление.
	Един ли в надпревара тичал,
	един ли се в борба увличал!
	Играели тук-там по двама
4500	на шах, на табла и на дама,
	а най-калените и смели,
	участвали в поред дуели.
	А пък при толкова играчи
4504	не можело и без зяпачи!
	Тогава тъкмо в таз градина
	на сянка под една маслина
	млад, снажен рицар, с дързък вид,
4508	самонадеян, страховит,
	бил снел доспехите си тежки.
	Палашът стигнал с бяг лудешки
	до него, сврял му се в краката,
4512	обърнал си назад главата
	и почнал срещу Ке да лае.
	Ке нямал време да се мае
	и втурнал се назад да бяга.
4516	Към свойте рицарят веднага
	обърнал се: „Натам изтича
	мъж, който много ми прилича
	на чужденец. Не се бавете
4520	и бързо тук го доведете!“
	Към Ке се всички устремили,
	на изхода го заловили,
	а после бързо го завели
4524	при рицаря. „Сир Ке, не е ли
	ви срам така да се държите?
	Като че ли от нас страните —
	му рекъл рицарят. — Бъдете
4528	добре дошъл и ми кажете
	къде е кралят в тоз момент?“
	Ке казал поуспокоен:
	„Сир, крал Артур е тук, в палата,
4532	със свои хора на софрата.“
	„А мога ли да ви попитам
	дали във неговата свита
	сега е и сеньор Говен?“
4536	„Разбира се. Сир, няма ден,
	във който кралят не би взел
	най-дързостния и най-смел
	сред рицарите на земята!“
4540	От ярост пламнала душата
	на рицаря, той побеснял,
	един приятел му подал
	манто, облякъл го той бърже,
4544	без шнуровете да привърже,
	и въпреки че бил си вече
	снел копието, щита, меча,
	към бляскавата гостна зала
4548	се втурнал бързо като хала,
	от свойте хора придружен.
	Съвсем бил кралят изумен,
	щом влязлата тълпа видял.
4552	Но рицарят се позасмял,
	на краля поклонил се мило
	и тъй като се постъмнило,
	заръчал факли да запалят.
4556	След туй разпоредил за краля
	и за достойната му свита
	храна неземно апетитна
	пак в залата да се сервира.
4560	В друг никой кът не се намират
	такива яденета вкусни,
	приготвени така изкусно,
	и сортови вина, с каквито
4564	трапезата била покрита.
	Вид весел рицарят си дал
	и на прославения крал
	той най-учтиво рекъл: „Днес
4568	за мен е щастие и чест,
	че вие тук сте настанен.
	Сир, аз от вас съм възхитен
	и с право се говори тук,
4572	че на земята няма друг
	крал, който да ви надминава
	по добродетели и слава.
	Затуй радушен прием аз
4576	оказвам в своя дом на вас
	и вашта свита… Но не виждам
	един, когото ненавиждам…
	Не е той с гостите отбрани.“
4580	В туй време група шамбелани
	със факли взели да напират
	да влязат и да се провират
	през множеството, за да идат
4584	отблизо крал Артур да видят.
	Макар че залата огромна
	била, доколкото се помни,
	не се бил сбирал в този кът
4588	чак толкова народ друг път.
	А домакинът бил така
	обзет от гняв, че взел в ръка
	тояга и захванал бясно
4592	и с яд наляво и надясно
	да удря сбралите се хора,
	защото искал миг по-скоро
	Говен в тълпата да открие.
4596	Да бяхте в залата, и вие
	да сте видели как с нечута
	бруталност хората той бута
	и как ги кара, без да щат,
4600	по масите да се качат,
	по парапети и первази,
	и даже по долапи разни!…
	Говен, естествено, видял
4604	какво се случва и разбрал,
	че да се скрие няма начин.
	С отскок на коня той се качил,
	взел копието, шлема, щита
4608	и бил готов за страховито
	сражение и за отпор.
	Но рицарят обърнал взор
	нататък. Щом го забелязал
4612	въоръжен, той си зарязал
	тоягата, навел глава
	замислено, но след това,
	от ярост все така обзет,
4616	поел стремително напред
	и щом съвсем се приближил
	до него, здраво уловил
	юздата му и се представил:
4620	„Сеньор, нали не сте забравил
	аз кой съм, как със вас се бихме
	и после как се условихме?
	Когато взехме да се бием,
4624	затуй че безчовечно вие
	убихте чичо ми и моя
	баща, прекъснахме двубоя,
	оставайки непримирими,
4628	понеже искахме да има
	свидетели, за да отсъдят
	от двамата ни кой да бъде
	за победител обявен.
4632	И се разбрахме в който ден
	се срещнем, тутакси сражение
	със вас да почнем, без значение
	дали ще сте въоръжен
4636	или пък не във тоз момент.
	Сега, за мое съжаление,
	ви виждам с бойно снаряжение.
	Да зная, че ще ви надвия,
4640	тозчас ще почна да се бия
	със вас и даже бих си дал
	живота, без да ми е жал.
	Безкрайно ви презирам аз
4644	и се разкайвам, че тогаз,
	когато бяхте беззащитен,
	не ви убих. Сега се питам
	дали ако двубой започнем,
4648	не ще се дълго той проточи.
	Държа да чуя вашто мнение.“
	Надмогнал свойто притеснение,
	Говен отвърнал окопитен:
4652	„Оставям вие да решите!“
	Но рицарят несдържан бил
	и мигновено наредил
	на свойте хора: „Донесете
4656	оръжието ми! Идете
	за факлите и ги раздайте
	на всички! Хайде, не се майте!“
	Единствен този, който там
4660	присъствал е, видял е сам
	как неговите подчинени
	без ни най-малко суетене
	на тоз апел се отзовали:
4664	на всички факли те раздали
	и както при пожар пламтяла
	голямата парадна зала.
	Опасност имало дори
4668	ръката си да изгори
	човек… На пода бил застлан
	килим копринен, изтъкан
	от майстор с несравним похват.
4672	Един оръженосец млад
	доспехи и от сняг по-бели
	донесъл: те така блестели,
	че всичко живо заслепили.
4676	И ризница му притъкмили —
	изплетена от жички тройни,
	тя можела при схватки бойни
	да пази Бран дьо Лис надеждно.
4680	Доспехите си той надлежно
	надянал, шнуровете вързал
	и ръкавиците побързал
	да сложи тъй, че да прилягат,
4684	без пръстите му те да стягат,
	за да е по-боеспособен.
	Щом преценил, че е удобен
	моментът, пред Артур застанал
4688	и със настойчив тон подхванал:
	„Кралю, по-бързо се хранете!
	Защо сте тъжен? Погледнете
	аз как изглеждам: несмутим,
4692	спокоен и неустрашим.
	И племенникът ви Говен
	добър вид има този ден.
	Дай всекиму такъв вид, Боже!
4696	Кой би могъл да предположи,
	събуждайки се сутринта,
	че толкоз близо до смъртта
	ще е единият от нас.
4700	Дойде решителният час
	и скоро ще се разбере
	от двамата кой ще умре“.
	Артур от думите му бил
4704	разстроен и се просълзил.
	Но рицарят подел надуто:
	„Кралю, изпадате в нечуто
	униние. Та как към вас
4708	сега респект да имам аз?
	По моему не би могло
	на вас да стори някой зло.
	Щом всеки ден за вас е празник,
4712	защо, кралю, тревоги разни
	сега душата ви обзимат,
	без повод за това да има?“
	„Понеже много сте ядосан,
4716	сеньор, разбирам ви защо са
	тъй остри думите, които
	дочух. Кълна се пред светците,
	че аз не виждам нищо чудно
4720	в това, че крайно ми е трудно
	днес равнодушно да приема
	да бъде сир Говен без време
	убит от вашата ръка.
4724	Та има ли, сеньор, тъга
	по-тежка, по-непоносима?
	Доколкото аз знам, той има
	най-благородно намерение —
4728	да стигнете до помирение.
	Достойнствата ви, според мене,
	сир Бран дьо Лис, са несъмнени
	и ви приканвам да склоните
4732	взаимно да се помирите.
	Аз вярвам, че това решение
	ще срещне пълно одобрение
	от вашите и мойте хора.
4736	Известно е, че имам в двора
	прекрасни рицари, чиито
	заслуги всички днес зачитат.
	За вашия хуманен жест,
4740	сеньор, те най-висока чест
	ще ви веднага отдадат
	и цял живот ще ви ценят.
	Ако, дай Боже, се постигне
4744	мир помежду ви, ще издигна
	два манастира, във които
	за упокоя на душите
	монаси Богу ще мълвят
4748	молитви. Те ще възродят
	с добри слова и паметта
	на вашия убит баща
	и на рождения му брат.
4752	Един миролюбив обрат
	във личните ви отношения
	ще ви спечели уважение
	и всеки ще ви адмирира.“
4756	„Дано мен Бог не ме презира
	дотолкоз, че да ме застави
	да сключим мир и да забравя
	за татко и за своя чичо!
4760	На срам се с този мир обричам.“
	Той с настървеност страховита
	взел копието, шлема, щита
	и в миг на буйния жребец
4768	се метнал. Друг такъв храбрец
	не се е раждал на земята.
	Изправил се на стремената
	и рекъл на Говен: „Тук аз
4772	съм господар, ала на вас
	оставям да си изберете
	най-сгодното место, където
	да водите двубоя с мен.“
4776	Добре го чул сеньор Говен,
	но не зачел любезността му,
	отстъпил две-три крачки само
	и всичко живо се смълчало.
4780	А слънцето все тъй блестяло,
	като че ли било обяд.
	За малко дръпнал се назад
	и смъртният му враг. И ето
4784	че в миг със копия в ръцете
	един на друг те налетели
	и ударите завалели.
	Били тъй ризниците здрави,
4788	че двамата мъже корави
	все още не били ранени,
	но копията им калени
	се счупили при острието;
4792	разпаднали се на парчета
	и щитовете им челични.
	Но двамата юнаци лични
	пришпорили си пак конете
4796	един към друг, ала и двете
	животни в миг се строполили
	от сблъсъка. Събрали сили
	противниците върли пак
4800	и сякаш че по даден знак
	сега пък мечовете взели
	и с ярост, сякаш побеснели,
	сражението продължили
4804	и шлемовете си разбили.
	Но двамата за мъст и кръв
	жадували и никой пръв
	да се отдръпне не склонил.
4808	Двубоят смъртоносен бил
	и щял да свърши чак когато
	се просне мъртъв на земята
	един от тях. Във жега страшна
4812	течела тази ръкопашна
	борба… Дошло най-сетне време
	да спрат, та дъх да си поемат.
	Артур дуела им следял
4816	и силен страх го завладял:
	нали могъл сеньор Говен
	убит да падне този ден!…
	Отново рицарите взели
4820	оръжието и подели
	двубоя си ожесточен.
	Една врата във тоз момент
	отворила се и оттам
4824	девойка влязла. Аз не знам
	дали до днес се е родило
	момиче друго, толкоз мило,
	със чар омаен, ненадминат.
4828	От чудна алена коприна
	била й роклята ушита,
	две лъвчета върху гърдите
	блестели като чисто злато.
4832	И всички в залата, когато
	се появила, онемели,
	защото не били видели
	такава хубост в толкоз пищна
4836	премяна. Двадесетгодишна
	била госпожицата явно.
	Тя сторила три крачки плавно,
	за миг до близка маса спряла
4840	и се втрещила, щом видяла
	как рицарите разярени
	се биели с окървавени
	глави, как кърви от лицата
4844	по тялото и по краката
	течели. Гордостта, ядът,
	злостта им пречели да спрат.
	За жалост шлемът на Говен
4848	напълно вече бил строшен,
	а пък на неговия враг
	бил още здрав, затуй все пак
	от ударите го предпазвал.
4852	Пред гибел често се оказвал
	Говен, ала не се предавал.
	Ламтели те да продължават
	ту с явно себеотрицание,
4856	ту с неизбежно отчаяние
	във тази схватка крайно жежка
	да си нанасят все по-тежки,
	по-остри удари… Говен
4860	обаче за един момент
	отдръпнал се и Бран дьо Лис
	в главата удар поривист
	нанесъл му и го ранил,
4864	а после жлъчно заявил:
	„Държах да отмъстя за двама:
	тоз удар бе зарад баща ми,
	а зарад неговия брат
4868	ще следва друг.“ Обзет от яд,
	той ударите продължил.
	Уви, Говен тъй тежко бил
	ранен в главата, че не само
4872	изпитвал болка, но кръвта му
	премрежвала му взора даже.
	Но можел ли да се откаже
	да продължи да се сражава!
4876	Той още стискал меча здраво,
	със удар удара посрещал,
	ала се все по-слаб усещал.
	Госпожицата ужасена
4880	била от таз жестока сцена,
	затуй от залата излязла,
	но скоро след това пак влязла,
	в ръцете си дете държала,
4884	до масата го тя допряла
	и то отгоре на крака
	застанало. Било така
	усмихнато и толкоз мило,
4888	че всичко живо възхитило.
	То там стояло пременено
	във дрешки пурпурночервени
	със хермелинова подплата,
4892	та от студа и топлината
	да го предпазват ефикасно.
	Момченце толкова прекрасно
	със сигурност не са видели
4896	които са до днес живели.
	И тези, дето занапред
	ще се родят, такъв късмет
	едва ли някой ден ще имат.
4900	То с хубостта си несравнима,
	със своето лице засмяно,
	с изисканата си премяна
	и с крехките си пет години
4904	за свойте близки и роднини
	било съкровище безмерно.

	Със устремност неимоверна
	двубоят още продължавал
4908	и всеки воин се надявал
	противника си да надвие,
	да го срази, да го убие…
	Това рисковано сражение
4912	извиквало неодобрение
	и жал у хората, които
	го наблюдавали с нескрито
	вълнение. В един момент
4916	със меч ударен бил Говен,
	получил много тежка рана
	и дълго не можал да стане.
	А дотогава ни веднъж
4920	не бил надвит от никой мъж.
	Артур така потресен бил,
	че истински се притеснил
	за своя племенник… Но ето
4924	че взела майката детето,
	очите й се просълзили
	и тя му рекла: „Синко мили,
	при Бран дьо Лис иди тозчас
4928	(сестра рождена съм му аз,
	а той на теб се вуйчо пада)
	и му кажи, че щом пострада
	баща ти, със когото той
4932	днес води гибелен двубой,
	и мен ще отнесе смъртта.“
	Притиснала си до гръдта
	детето тя и на земята
4936	го сложила. То тичешката
	до Бран дьо Лис се доближило,
	крака му със ръце обвило,
	целунало го притеснено
4940	и рекло: „Вуйчо, мама мене
	настойчиво при теб ме прати
	с молба да не убиваш тати.“
	Които чули и видели
4944	таз сцена трогваща, замрели
	в очакване да видят как
	той би постъпил… Своя крак
	отдръпнал Бран дьо Лис сърдито
4948	и ничком, със лице разбито
	в тоз миг се проснало момчето.
	Ала на Бран дьо Лис сърцето
	не трепнало: не се сдържал
4952	и „копеле“ го назовал
	пред изненаданата зала.
	Обилна топла кръв обляла
	лицето детско и в несвяст
4956	момчето паднало. Тогаз
	Артур с покрусено сърце
	се спуснал, взел го на ръце
	и се разплакал. Как би спрял
4960	сълзите си, когато жал
	обзела му била душата.
	Да го отрупат цял със злато,
	не би се кралят утешил.
4964	Грижливо той кръвта изтрил
	от бузите и от устата
	и мигом нежност непозната
	обзела на Артур сърцето,
4968	защото чувствал, че в детето
	във плът и кръв е прероден
	по воля божия Говен,
	комуто вероятно краят
4972	дошъл бил… И тогава кралят
	упрекнал Бран дьо Лис: „Сеньор,
	едва ли по-голям позор
	човек навлякъл би си сам.
4976	Току-що стигнахте дотам,
	че с туй момченце ведрооко
	постъпихте така жестоко.
	То тъй чаровно е!… Защо ли
4980	е тази злост? То ви помоли
	така невинно, от любов,
	а вие бяхте, сир, готов
	да го сразите, не дай Боже!“
4984	„Щом в туй ми е вината, може,
	кралю, на съд да ме дадете…
	Я по-добре се засрамете!
	Нима това сте вие, кралят,
4988	`	когото всички хора хвалят
	и който днес сълзи пролива
	за някакъв хлапак? Не бива
	един крал, увенчан със слава,
4992	тъй слабостта си да издава!“
	Но кралят далновиден бил
	и още спора продължил,
	та племенникът му в туй време
4996	да може пак да се съвземе.
	С ръка му раните избърсал
	и много бързо се отърсил
	от смута, който за момент
5000	го бил обзел. А щом Говен
	на своя достолепен крал
	и на любимата си спрял
	очакващ поглед, нови сили
5004	във него в миг се възродили,
	надмогнал той и страх, и срам
	и с устрем спуснал се натам,
	където Бран дьо Лис го чакал.
5008	„Пак ли подемате атака? —
	подхвърлил другият наперен
	и със замах добре премерен
	опитал се да го удари
5012	в главата точно, но не сварил —
	Говен умело се прикрил
	със шлема. Бран дьо Лис се бил
	засилил тъй, че полетял
5016	като стрела и се прострял
	на пода. Миг не се забавил
	Говен, веднага се изправил,
	без от врага си взор да снема,
5020	и го ударил тъй, че шлемът
	на Бран дьо Лис встрани отлитнал.
	Сега напълно беззащитна
	била главата му. Говен
5024	почувствал се окуражен,
	започнал удар подир удар
	да му нанася, за почуда
	на пълната със хора зала.
5028	Кръвта обилно зашуртяла
	от раните на Бран дьо Лис.
	Говен бил толкоз напорист,
	че другият се олюлял,
5032	отстъпвайки, но се видял
	натясно, после се насочил
	към маса дървена и скочил
	на нея, за да се предпази.
5036	Небивал страх обзел онази
	злощастна майка: тя си взела
	сина и бързо го завела
	при тях, сред залата, където
5040	тъй лют бил боят, че детето
	без малко щяло да загине.
	През сълзи тя му рекла: «Сине,
	на татко си се помоли
5044	за майка ти да се смили
	и моя брат да не убива!»
	Ала момчето мълчаливо
	във мечовете им се взряло
5048	и ненадейно се засмяло.
	А то било окървавено
	и гледащите тази сцена
	се просълзили чак. Говен
5052	бил от вида му удивен,
	спрял боя и се отстранил.
	Но Бран дьо Лис тъй гневен бил,
	че даже и изнемощял,
5056	върху Говен с меч налетял
	и можел пак да го рани,
	макар че другият встрани
	стоял. Но майката с момчето
5060	във тоз момент между мъжете
	изпречила се и със глас
	треперещ рекла: «Кой от вас
	ще го убие? По-добре
5064	и то със мене да умре!»
	Напрегнат, страшен бил мигът!
	Но те не искали да спрат
	двубоя, само че детето
5068	им пречело. А то, дордето
	те мечовете си блестящи
	кръстосвали, с очи, искрящи
	от любопитство, все във тях
5072	се вглеждало без капка страх
	и сякаш в огледало в миг
	видяло своя ведър лик,
	дори ръцете си простряло
5076	към двамата, като се взряло
	във тоз спектакъл причудлив.
	Но водени от порив див,
	за мъст кръвнишка зажаднели,
5080	те мечовете си въртели.
	Тогаз, не виждайки защо
	мъжете тъй се бият, то,
	от зрелището онемяло,
5084	към майка си се извъртяло
	и ги посочило с ръка.
	А пък придворните така
	се трогнали, че вкупом взели
5088	да викат на Артур: «Не е ли,
	кралю, дошъл мигът да спрете
	двубоя? Я ги разтървете!»
	Артур взел меча си и щита
5092	и с рицари от свойта свита
	се втурнал да ги разтървава.
	Те спрели боя и тогава
	Артур във Бран дьо Лис се взрял
5096	и с властен глас го призовал:
	«Сеньор, за Бога, приемете
	на тази клетница съвета!
	Туй е и наше предложение…
5100	Не смятайте за унижение
	да спрете боя! Аз в замяна
	пред всички вричам се да стана
	и ваш васал, и ваш приятел,
5104	и ваш най-искрен почитател.»
	От тези думи онемяла
	препълнената с хора зала,
	а малко след това във хор
5108	се чули гласове: «В кой двор
	кой крал до днеска с чест такава
	е някого удостоявал!
	Не бива да се двоумите,
5112	сеньор, ще трябва да склоните
	да спрете този бой позорен.»
	Най-сетне разумът, сеньори,
	взел връх и двамата решили
5116	да не хабят напразно сили
	и стигнали до помирение.
	Със несъмнено откровение
	пред краля Бран дьо Лис се спрял
5120	и рекъл: «Да сте мой васал,
	кралю, това е немислимо!
	Напротив, аз неотменимо
	на вас ще служа — клетва давам
5124	пред увенчаните със слава
	придворни рицари от класа,
	пред вярната ви Кръгла маса.
	Надявам се, че си държите
5128	на думата да ме дарите
	със манастири, с монахини?»
	«Не виждам никакви причини —
	отсякъл кралят мигновено —
5132	да не ви бъде отредено
	уреченото. Аз, сеньор,
	от собствения си трезор
	великодушно бих ви дал
5136	наистина завиден дял.
	Ако е рекъл Бог да спре
	враждата ви, ще е добре
	за всички и за вас най-вече.»
5140	А Бран отвърнал му: «Сир, вечно
	признателен ще съм ви аз
	и клетва давам в този час
	да съм ви верен беззаветно.»
5144	Спогледнали се те приветно,
	а в този миг се приближил
	Говен, на Бран се поклонил,
	помолил го да му прости
5148	за миналите теготи
	и всичко лошо да забрави.
	«Сеньор, разчитам на честта ви!» —
	добавил дружески Говен.
5152	И Бран бил удовлетворен
	и казал: «Радвам се, че днес,
	сеньор, решихме в интерес
	на всички нас да прекратим
5156	враждата и да си простим.
	Примирието ни безспорно
	ще бъде много ползотворно
	за двама ни.» Ала за жалост,
5160	все още струйки кръв течала
	от раните им: те така
	отслабнали, че на крака
	да се държат едва могли.
5164	Загрижени за тях били
	околните: те подкрепили
	двамината и одобрили
	постигнатото помирение,
5168	а храбреците извинение
	поискали един от друг.

	За малко разказа си тук,
	сеньори, аз ще изоставя,
5172	защото искам да отправя
	молба към вас. Благоволете
	със _Отче Наш_ да споменете
	покойните. На небесата
5176	се помолете за душата
	на Разказвача*… И дай Боже
	[* Според Пиер Гале, автор на студии върху «Първото продължение на _Персевал_» оригиналът се основава на разказвач от гр. Лудюн (Loudun), намиращ се на брега на р. Лоара, между градовете Анже и Тур. Той е налречен le Lodonois, т.е. Лудюнец или Лудюнчанин. В превода го представяме просто като Разказвача. — Бел.прев.]
	от всеки този текст да може
	със интерес да се чете!

5180	Та, както вече казах, те
	двубоя ръкопашен спрели
	и се в приятелство заклели.
	Веднага двамата ранени
5184	били удобно настанени
	в една голяма пищна стая
	(поне доколкото аз зная,
	такава никой в този свят —
5188	ни ветеран, ни рицар млад,
	ни благородник, нито крал —
	в живота си не е видял).
	Била тя пищно подредена
5192	и с ред картини украсена,
	представящи митични сцени
	с отвличането на Елена,
	с храбреца Хектор — със героя,
5196	поел защитата на Троя.
	Освен туй стаята била
	с две много хубави легла,
	грижливо целите застлани
5200	с коприни фино изтъкани.
	Ще кажа и това, че тя
	била изпълнена с цветя
	и билки. Двамата лежели
5204	на меки, лъскави постели,
	а по стените и леглата
	разпръсквали си светлината
	осемдесет горящи свещи.
5208	Повикали знахари вещи,
	прегледали ги те прилежно
	и заявили: «Неизбежно
	ще ги подложим на лечение,
5212	та при това им положение
	и двамата до две недели
	да са напълно оздравели.»
	Навсякъде в околността
5216	със радост срещнали вестта,
	че скоро ще ги излекуват.
	Отишли всички да нощуват,
	но кралят неспокоен бил
5220	и с Бран дьо Лис той споделил,
	че тръгнали били навред
	да търсят рицаря Жифлет
	и че се много притеснява
5224	за него. Бран дьо Лис тогава
	отвърнал му: «Кралю аз зная,
	че в Горди замък той сега е.
	Не се изобщо тревожете
5228	за него. Само потърпете,
	дордето се възстановим,
	защото ние, сир, държим
	да идем с вас, че само аз,
5232	в съдбовния за него час
	оттам ще го освободя
	и бързо ще го изведа
	от замъка.» Артур добил
5236	надежда и затуй склонил
	да потърпи петнайсет дена
	покрай трапеза, заредена
	и със месо от дивеч сочно,
5240	доставено за тях нарочно,
	и с риба прясна, и с пернати,
	и с плодове и зарзавати…
	И всички яли до насита.
5244	Артур по принцип предпочитал
	със Бран дьо Лис да си говори,
	защото множество истории
	разказвал той за Горди замък.
5248	«Кралю, видяхте, че с голяма,
	просторна шатра разполагам —
	му рекъл Бран дьо Лис. — Предлагам
	слугите да я пренесат
5252	при Горди замък. Там лесът
	гъмжи от скотове различни.
	Аз имам кучета отлични
	и ще ловувате, дордето
5256	останалите са заети
	с надлежните приготовления
	за предстоящите сражения.»


	Все по-добре от ден на ден
5260	се чувствал и сеньор Говен,
	но със любимата му само
	била заета мисълта му
	и с неговия син обичан.
5264	Към всичко друго безразличен
	той бил, щом имал туй, което
	му на`й желаело сърцето.
	Какво по-свидно от това
5268	на тези мили същества
	той да се радва час по час!

	За другите едва ли аз
	ще мога с думи да предам
5272	с какъв стремеж и с колко плам
	се готвели за дълъг път.
	Със краля щели да вървят,
	от щитоносци придружени,
5276	най-силните и най-калени,
	най-опитните и най-смели.
	Към Горди замък те поели
	във вторник още призори,
5280	преминали поля, гори
	и спрели сред мера голяма —
	там, откъдето Горди замък
	съвсем добре се очертавал.
5284	Артур си видимо издавал
	доволството, че дни наред
	ще бъде заедно с Жифлет.
	Във близост до една скала
5288	набързо шатрата била
	опъната и ред заслони
	край нея спретнали от клони,
	та крал Артур най-сетне можел
5292	удобно да се разположи
	и да отдъхне на закрито.
	Но ето че онез, които
	се готвели да атакуват,
5296	започнали да се страхуват,
	че нещо лошо ще се случи
	и дворът можел да научи
	за претърпения провал.
5300	Тогава тъкмо проехтял
	в околността камбанен звън;
	той бил тъй силен, че от сън
	би вдигнал някой рицар спящ
5304	в далечен замък, отстоящ
	на пет-шест левги. С този ек,
	където и да бил човек,
	би бил навреме известен,
5308	че замъкът е обсаден
	и се нуждае от защита.
	Три хиляди блестящи щита
	с три хиляди развети флага
5312	по амбразурите веднага
	се появили… Но и в стана
	на Бран дьо Лис кипеж захванал.
	Да бяхте там, да сте видели
5316	как рицарите полетели
	върху конете вихрогони
	във боен ред и как по склона
	те приближили Горди замък.
5320	Но аз, читатели, тук няма
	със него да ви занимавам
	и ред подробности да давам.
	Но знайте, че на този свят
5324	във никой край не е познат
	подобен замък — със дебели
	стени и с куполи, допрели
	със върховете си небето.

5328	Но да се върнем там, където
	бил кралят. Сготвили вечеря,
	и в най-приятна атмосфера
	с наслада всички пили, яли
5332	и се на приказки отдали.
	Когато разговор подели
	за туй, че много скоро щели
	да водят бой, един от тях
5336	подметнал: «Който няма страх
	и иска с подвизи да блесне,
	удобен случай много лесно
	ще му се падне…» Най-припрян
5340	бил виночерпецът Люкан:
	във златна чаша той налял
	вино за своя славен крал,
	поднесъл му го и му казал:
5344	«Кралю, аз утре ще изляза
	в зори. Нали ще разрешите
	пръв бой да водя със вразите?»
	«Не мисля да ви възразявам» —
5348	отвърнал кралят. «Одобрявам,
	сеньор, това ви намерение» —
	на свой ред казал свойто мнение
	Дьо Лис… Артур загрижен бил
5352	за сир Говен и наредил
	на него също да предложат
	храна и вино, за да може
	да се нахрани до насита.
5356	А после рекъл на слугите
	за двамата да натъкмят
	доспехи и да донесат
	оръжието, та веднага
5360	да пробват всичко ли приляга
	така добре, че да успеят
	в двубоите да надделеят.
	Обърнали се те накрая
5364	към крал Артур, за да узнаят
	кому кога ще дойде ред
	да влезе в бой, та отнапред
	готовност всеки да си има.
5368	А той с насмешка доловима
	и за всеобщо оживление
	им казал, че във напрежение
	би предпочел да ги държи.
5372	Но почнала да им тежи
	умората и ги отвели
	да легнат в топлите постели,
	за да прекарат в сън нощта.
5376	Но още рано сутринта
	отишли те на меса свята
	в един параклис край гората,
	където рицари убити
5380	били със почести зарити,
	а щом се върнали във стана,
	Люкан веднага се захванал
	със подготовката за бой.
5384	С доспехите започнал той,
	желязна ризница навлякъл,
	а върху нея си облякъл
	пурпурна туника, обшита
5388	със злато. Своя меч и щита
	поел, на коня си се метнал
	и като че към цел заветна
	към Горди замък полетял,
5392	където вече бой кипял.
	Артур видял, че приближава
	към тях по тучната морава
	на боен кон, въоръжен,
5396	млад рицар, видимо решен
	да води бой. Щом той излязъл
	от Горди замък, забелязал
	Люкан и мигом се опитал
5400	да го прониже във гърдите,
	но копието се пребило
	на две. Люкан със всичка сила
	ударил го със меч в главата
5404	и го съборил на земята.
	След туй дори не го погледнал,
	а бързо коня си възседнал
	и се към шатрата завтекъл.
5408	Доволен, Бран дьо Лис му рекъл:
	«Ах, виночерпецо, да бяхте
	поискали, сам даже щяхте
	защитата им да сломите!»
5412	«Аз предпочитам не хвалбите,
	а истината!» «Но, сеньор.»
	не може и да има спор,
	че вие доблестно се бихте
5416	и го в тревата повалихте?
	Да бяхте рекли о стената
	да му разбиете главата
	или със коня и със щита
5420	да му притиснете гърдите,
	той нямаше и да пошава,
	и щеше сир Жифлет тогава
	да се окаже отърван.“
5424	Безкрайно бил смутен Люкан
	от тез хвалби, оставил там
	жребеца си и хукнал сам
	към замъка. Артур понечил
5428	да го възпре, ала той вече
	към крепостта се приближавал.
	Но на зелената морава
	друг рицар в бойно снаряжение
5432	и с агресивно изражение
	се появил и мигновено
	те налетели настървено
	един на друг. В тоз бой Люкан
5436	не издържал и бил прострян
	със силен удар на земята,
	а пиката му от ръката
	била избита и за жалост
5440	се счупила и отлетяла
	встрани. Макар и с тежка рана,
	направил опит той да стане
	в стремежа си да му окаже
5444	решителен отпор и даже
	със сетни сили да опита
	във нападение открито
	пак да се впусне, но видял,
5448	че е съвсем изнемощял,
	и рекъл: „Вече не ме бива
	да ви оказвам съпротива.
	Предавам се. В плен ме вземете.
5452	Каквото щете с мен правете…“
	И както изтощен лежал,
	той своя остър меч подал
	на рицаря с вид примирен.
5456	Противникът му в тоз момент
	видял, че силно му тече
	кръвта, отдрал едно парче
	от туниката си, превързал
5460	със него раната и бързо
	във замъка завел го той.
	Така завършил този бой…
	Артур бил страшно притеснен,
5464	но ето че сеньор Говен
	в момента тъкмо приближил
	до него и му заявил:
	„Ако Люкан не бе ранен,
5468	това, че бе отведен в плен,
	не е беда чак тъй голяма.
	В килиите на този замък
	от три години изтезават
5472	Жифлет и в случая май става
	добре, че би могъл Люкан
	да влезе в същия зандан:
	той би могъл да му разкрие,
5476	че тук заради него ние
	дойдохме и с добрата вест
	да му достави радост днес!
	Люкан геройски се сражава,
5480	ала понякога тъй става,
	че в боя губи по-добрият…
	Но аз, кралю, не съм от тия,
	които ще го порицаят.“
5484	„Не бих могъл да не призная,
	че виночерпецът е смел и
	той първия двубой спечели
	като действителен герой —
5488	добавил Бран дьо Лис. — Но кой
	днес можеше да предположи,
	че след това ще се изложи?
	Но нищо. В замъка са сбрани
5492	три хиляди бойци отбрани
	и ние ги държим в обсада…“
	На краля никак не допадал
	тоз упрек, който към Люкан
5496	току-що чул, ала към Бран
	той хранел явно почитание,
	отминал укора с мълчание
	и въобще не му отвърнал.
5500	Дьо Лис отново се обърнал
	към крал Артур за разрешение
	на следващия ден в сражение
	той пръв участие да вземе.
5504	„Не бих могъл да ви приема,
	приятелю Дьо Лис, молбата! —
	му рекъл крал Артур. — Вината
	ще бъде в мене, ако вас
5508	зло сполети ви. Кой тогаз
	съвети ценни ще ми дава?“
	„Не бива да ви занимава
	подобна мисъл в тоз момент,
5512	кралю. Нещастие на мен
	не ще се случи, не дай Боже!
	Твърдя, че рискът е нищожен.
	Ако все още ме цените,
5516	аз моля да се съгласите.“
	Тогава кралят отговорил:
	„Безсмислено ще е да спорим.
	Щом толкоз искате, вървете
5520	и с подвизи се прославете!“
	Понеже вече изгладнели,
	след туй и тримата поели
	към шатрата да се нахранят.

5524	С превързана набързо рана,
	Люкан веднага бил заключен
	във Горди замък, но се случил
	и той в килията, в която
5528	Жифлет изкарвал трето лято.
	Синът на До го разпознал,
	от силна радост засиял,
	прегърнал го и го попитал:
5532	„Сеньор, какви са новините
	от крал Артур? Кой ви плени,
	та днес сте между тез стени?“
	Люкан отвърнал: „Този замък
5536	е обсаден и кралят няма
	обсадата да прекрати,
	преди да ви освободи.“
	Безкрайно трогнат бил Жифлет
5540	и пак попитал: „Най-напред
	кажете в двора какво става,
	все още ли печели слава
	Артуровата Кръгла маса
5544	със свойте рицари от класа?
	Така ли са си, както бяха?“
	„Не, драги, някои умряха:
	кой от коварна болест, кой
5548	загина във неравен бой.
	Но други, не по-малко смели,
	са техните места заели
	и със които са се били,
5552	геройски всички са надвили.“
	„Така ли? Значи във палата
	безспирно се менят нещата.
	Навярно ако ида в двора,
5556	ще срещна много нови хора
	и твърде малък брой остават
	онез, които ме познават.“
	„Така е… Предани придворни
5560	и войни с качества безспорни
	все още в кралството се срещат.
	Те непрекъснато се сещат
	за вас, сеньор, с тъга в сърцето
5564	и горестни ще са, дордето
	сте тука. Всичко те ще сторят,
	за да видят час по-скоро.“
	Във разговор се те унесли,
5568	но ето че храна донесли
	пазачите и им я дали.
	Те до насита се наяли,
	пак своя разговор подели
5572	и нито за момент не спрели
	да си говорят… Отлетяла
	нощта и ето че изгряла
	откъм леса зората плавно.
5576	А Петдесетница отдавна
	била отминала и още
	по-краткотрайни летни нощи
	се заредили. Ден прекрасен
5580	задавал се под свода ясен.
	Таз сутрин кралят рано станал
	и всички рицари от стана
	след малко в храма се видели
5584	за меса, после се заели
	закуската да натъкмят.
	Със дивеч пълен бил лесът,
	ловците в близкия букак
5588	били улучили сръндак,
	шпиковали го със сланина
	и с него цялата дружина
	със задоволство се наяла.
5592	Със ризница в ръка, по-бяла
	от сняг, явил се шамбеланът
	и на килимче, изтъкано
	във Гърция, той я поставил,
5596	а после настрани направил
	три стъпки. Подир него влезнал
	с чифт наколенници железни
	един слуга и ги положил
5600	до ризницата, за да може
	със пълно бойно снаряжение
	за предстоящото сражение
	да се приготви Бран дьо Лис.
5604	Той бил дотолкоз напорист,
	че щом като се чул навън
	за утреня камбанен звън,
	в миг ризницата си навлякъл,
5608	връз нея туника облякъл,
	ушита от коприна бяла,
	която като сняг блестяла,
	обточена със чисто злато
5612	(подобна никой на земята
	в живота си не бил видял).
	Щит лично кралят му подал,
	Говен пък шлема му привързал,
5616	а крал Идер след туй побързал
	да му запаше здраво меча.
	Когато Бран готов бил вече,
	коняр жребеца му довел,
5620	дьо Лис юздите му поел
	и без да губи никак време,
	с крак на челиченото стреме
	веднага яхнал своя кон.
5624	Щом копие със гонфалон
	подали му, препуснал той
	към замъка, готов за бой.
	Насред моравата се спрял,
5628	огледал се и в миг видял
	че рицар с поглед дръзновен
	на кон се носи, устремен
	насреща му. Със всички сили
5632	те удари си разменили:
	не устояли двата щита
	при тази битка страховита
	и копията на парчета
5636	се изпочупили. Но ето
	че с удар силен отстрани
	успял Бран тежко да рани
	противника си във бедрото
5640	и го съборил от седлото.
	Той задържал се на крака
	все пак, а Бран дьо Лис така
	замахнал, че не забелязал
5644	как той самият се оказал
	върху зелената морава.
	Те впуснали се незабавно
	в небивал ръкопашен бой
5648	и град от удари безброй
	последвал… Бран бил невредим
	и с устрем непоколебим
	се биел срещу своя враг.
5652	Да не забравяме все пак,
	че другият ранен бил тежко
	и че се бранел с нечовешко
	усилие, но отмалял,
5656	на напора не устоял
	и се в тревата строполил.
	За шлема Бран го уловил,
	а той му рекъл: „Няма спор,
5660	че паднах победен, сеньор.
	Вземи ме в плен!“ Бран подкрепил
	ранения и го качил
	на коня, за да се отправят
5664	към стана и да се представят
	на краля. Той ги забелязал,
	от шатрата си и излязъл
	чест да окаже на героя.
5668	Щом победилият във боя
	на краля пленника предал,
	доволният от жеста крал
	заръчал с клони да стъкмят
5672	легло и там да настанят
	ранения… До вечерта
	не секнала им радостта:
	излезли да се поотпуснат
5676	и да послушат как изкусно
	на рог пазителите свирят
	във надпревара, без да спират,
	как смеховете им кънтели,
5680	как чак във замъка ехтели
	шеги и думи закачливи.
	Как крал Артур при тез щастливи
	придворни, пеещи навън,
5684	могъл би да потъне в сън?
	И той през тази нощ не спал.
	Несдържаният сенешал
	обадил се в един момент:
5688	„Сеньори, в утрешния ден
	двубой ще има. Да решим
	сега кому да поверим
	честта пръв утре да се бие!“
5692	„Не възразявам да сте вие!“ —
	предложил кралят… Ке подел:
	„По-скоро аз бих предпочел
	пред тази чест пържола тлъста,
5696	кралю. Заклевам се във кръста,
	че ще приема, щом държите,
	но се боя, че ще лишите
	със своя благороден жест
5700	сеньор Говен от тази чест.“
	И тоя намек дяволит
	последван бил от смях нескрит.
	Така отминала нощта.
5704	Отишли всички сутринта
	на меса, после се наяли,
	слуги доспехите подали
	на Ке, той бързо ги надянал
5708	и към зелената поляна
	се устремил, на бой решен.
	Насреща му въоръжен
	левент на кон се появил.
5712	Двубоят неизбежен бил:
	заудряли се те и ето,
	че не след дълго от конете
	те смъкнали се на земята.
5716	Но станали и с меч в ръката,
	без даже дъх да си поемат,
	те тежки удари по шлема
	нанесли си. Ала за жалост
5720	си счупил меча сенешалът
	и от ливадата излязъл.
	Тогава рицарят си казал,
	че вече става безпредметно
5724	да го преследва… Той се метнал
	на своя кон и в миг поел
	към замъка, като отвел
	на Ке чудесния жребец.
5728	Но сенешалът бил хитрец:
	той на ливадата се върнал,
	победоносен взор обърнал
	към шатрата и се завтекъл
5732	натам. Един придворен рекъл:
	„Кралю, защо да не отидем
	да го посрещнем и да видим
	какво постигнал е героят
5736	и да се помайтапим с тоя
	невероятен самохвалко!“
	Посрещнали го те след малко
	и крал Артур подел тактично:
5740	„Ке, не изглеждате отлично,
	за помощ ли дойдохте тук?“
	„Правете си шега със друг! —
	отвърнал Ке. — Та аз се бих
5744	мъжествено и победих
	противника си. Той със бяг
	спаси се, но не зная как
	сполучи коня ми да вземе
5748	и в замъка се скри без време.“
	Сподавили те своя смях,
	ала все пак един от тях —
	Тор, на Арес синът — му казал:
5752	„При зор не бих ви аз отказал,
	сеньор, подкрепа и защита.“
	Друг, уж загрижен, го попитал:
	„Ах, драги, да не сте ранен?“
5756	А после и сеньор Говен
	намесил се: „Но как тъй стана,
	че имате такава рана?“
	Ивен подметнал на свой ред:
5760	„Ке, я елате по-напред
	и дайте да ви видим щита:
	чрез него ще ни убедите,
	че сте надвили своя враг!“
5764	Ке в тоз момент не виждал как
	да се измъкне, своя щит
	дал на Ивен с наперен вид,
	а пък Ивен си го провесил
5768	на рамото и кикот весел
	се чул сред сбралите се там.
	За да прикрие своя срам,
	Ке дръзко рекъл на Ивен:
5772	„Сеньор, за утрешния ден
	аз своя щит ви поверявам,
	а и спечелената слава
	ще ви отстъпя без задръжки.
5776	Отплата ще ви дам по мъжки
	за тази тъй висока чест,
	която вие щедро днес
	оказвате ми.“ Пак разсмял
5780	сконфузеният сенешал
	присъстващите. Те му снели
	доспехите и го отвели
	във шатрата. Там Бран дьо Лис
5784	му рекъл: „Като дуелист
	сте образцов — това е ясно,
	сеньор. Ала защо тъй тясна
	за вас бе тучната ливада,
5788	та за всеобща изненада
	извън полето на честта
	излязохте? Във крепостта
	това се смята за позор.“
5792	А Ке отвърнал му: „Сеньор,
	излязох, но съм здрав и читав.
	Но ако ваша милост счита
	за нужно, нека влезе там.
5796	От личен опит вече знам,
	че щом избягаш, се спасяваш,
	а щом останеш, жертва ставаш.“
	Как другите да си сдържат
5800	смеха!… Те чули, че звънят
	така камбаните църковни,
	че даже мълнии гръмовни
	те можели да заглушат.
5804	„Защо камбаните ехтят?“ —
	попитал кралят изумен.
	„Тъй става в съботния ден —
	отвърнал Бран. — Във този град
5808	във съботите след обяд
	на Богородица отдават
	дълбока почит и прослава,
	с каквито, сир, във никой кът
5812	не скланят да я зачетат.
	Мъже и дами пременени
	ще идат радостни, засмени
	довечера на меса свята.
5816	Ще се проточи веселбата
	до понеделник до обяд,
	когато този обред свят
	ще се приключи. През туй време
5820	не ще се никой там заеме
	със друга дейност. Дотогава
	не се изобщо разрешава
	на никого в двубой да влиза.
5824	Кралю, лесът е толкоз близо:
	предлагам утре да вървим
	на лов, че да се разведрим.“
	Придворните се съгласили
5828	и призори се устремили
	накъм леса и там до здрач
	ловували. Кафяв рогач
	от кучета подгонен бил,
5832	Говен на кон го проследил
	и едрият рогат елен
	бил много бързо уловен.
	Говен му кожата одрал
5836	и дял на кучетата дал,
	а после с ножа на парчета
	нарязал го и щом го метнал
	на своя превъзходен кон,
5840	поел по стръмния наклон
	след кучетата все направо
	към свитата. Ала отляво
	чул остър писък на герак
5844	и през трънливия гъстак
	натам препуснал, откъдето
	дочул се писъкът. И ето,
	че крепост някаква отпред
5848	се появила. Тя наглед
	била солидно изградена
	и от атаки защитена
	с ров, пълнен със вода догоре,
5852	и с мост подвижен. До стобора
	самотен кичест бор растял,
	под него рицар млад седял
	върху копринен скъп килим.
5856	Висок бил той и несмутим,
	а погледът му страх внушавал.
	Подобен рицар дотогава
	не бил изниквал пред Говен.
5860	Във туника от плат червен,
	седял той там, крака подгънал,
	навел глава и цял потънал
	във свойте мисли. С глас висок
5864	Говен му рекъл: „Нека Бог
	задълго здраве да ви дава!“
	Но онзи все тъй продължавал
	да си мълчи. Говен повторил:
5868	„Със здраве Бог да ви наспори!“
	Но другият не се обърнал
	към него и не му отвърнал.
	Говен пред рицаря застанал
5872	и с вид учуден пак подхванал:
	„Ах, Боже, който си създал
	рода човешки и си дал
	на този мъж снага прекрасна
5876	и ръст висок, не ми е ясно
	какво му занапред отреждаш…
	Та той е, както ми изглежда,
	напълно глух, и сляп и ням.
5880	Ако не бях в момента сам,
	отвел бих тоз младеж чудат
	направо в кралския палат.“
	Все пак решил той да го вземе
5884	на коня си и да поеме
	към шатрата. Под бора снел
	той улова и се навел
	над непомръдващия рицар,
5892	подхванал го под двете мишци,
	опитал се да го изправи,
	ала мъжът не се оставил,
	внезапно скочил на крака
5896	и рязко рекъл: „Как така
	да ме спасиш от смърт посмя ти?
	Не е простима дързостта ти,
	васале нагъл! Меч да имах,
5900	главата ти веднага взимах.
	Изчезвай! Гдето щеш върви
	и да умра ме остави!“
	Той на килима пак се свил
5904	и в свойте мисли се вглъбил.
	Говен към ловната дружина
	поел, ала не бил изминал
	и левга в бавен ход, когато
5908	девойка срещнал сред гората
	на кон норвежки, снежнобял.
	Сеньор Говен не бил видял
	такава хубост по земята.
5912	А тя седлото и юздата
	ценяла повече от злато
	и за имане най-богато
	на никого не би ги дала.
5916	В ръката си камшик държала
	със златна дръжка. Златоткана
	била и нейната премяна:
	с отблясък пурпурен, с галони
5920	и с фини мавърски фестони.
	Тя тъй ударила с камшик
	хвъркатия си кон, че в миг
	разминала се със Говен,
5924	а той направо бил втрещен,
	че тя като същинска хала
	край него бързо прелетяла.
	Говен след нея се завтекъл
5928	и щом я наближил, й рекъл:
	„Госпожице, за малко спрете!
	Защо тъй бързате, кажете?“
	Ала тя, без да отговори,
5932	препускала. Той пак пришпорил
	неудържимо своя кон и
	успял все пак да я догони.
	„Девойко, накъде вървите? —
5936	попитал той. — Защо мълчите?“
	„Ах, оставете ме на мира,
	че място днес не си намирам,
	сеньор. Аз лично съм причина,
5940	затуй че моят мил загина.
	А той от всички в този свят
	за пръв по доблест бе признат.
	В безброй турнири бе прославен
5944	и нямаше на него равен…
	Ах, колко много ми е мъчно!“
	„Убихте го собственоръчно,
	така ли?“ — „Непростимо нещо
5948	допуснах: имах с него среща,
	но, за беда, не се явих
	и гибелта му причиних.
	Не храня никаква надежда…
5952	Хей там, край кулата изглежда
	ме е очаквал… Колко жалко!“
	„Та аз го зърнах преди малко.
	Кълна се, че не е умрял.“
5956	„Твърдите, че сте го видял,
	сеньор? Не беше ли сломен,
	не бе ли в мисли потопен?“
	„Да, драга, грохнал ми се стори…
5960	Чух как безспир за смърт говори.“
	„Навярно вече е умрял“ —
	изрекла тя с глас отмалял,
	накъм леса се устремила
5964	в галоп и се отдалечила.
	Говен напълно слисан бил,
	с очи момата проследил,
	но нямало какво да прави,
5968	към кучетата взор отправил,
	след тях през гъстата дъбрава
	поел, но още съжалявал,
	че не разбрал от таз красива
5972	девойка накъде отива,
	в коя страна тя пребивава,
	дали отдавна се познава
	със рицаря, как той се казва,
5976	каква беда чак тъй го смазва,
	че със живота би желал
	да се прости… Говен вървял
	по своя път, все тъй замислен,
5980	излязъл от леса разлистен
	и не след дълго вече бил
	пред Горди замък. Приближил
	до своите, от коня слязъл,
5984	привързал го отвън и влязъл
	тозчас във шатрата, където
	със безпокойство във сърцето
	очаквали го. Той веднага
5988	за онзи странен юначага
	им заразказвал: „Ах, какъв
	чудак видях! До днес с такъв
	аз никъде не бях се срещал.
5992	Той с поглед стрелна ме зловещо
	и тъй като в тоз миг не беше
	със меча си, с юмруци щеше
	там да ме смаже като глист.“
5996	Усмихвайки се, Бран дьо Лис
	досетил се с кого е бил
	сеньор Говен и обяснил
	пред всички: „Ще ви кажа кой
6000	е този мъж, сеньори. Той
	е Главатаря: момък смел
	и тъй богат, че е наел
	дружина рицари отлични.
6004	Но той е влюбен френетично
	в оназ красавица, която
	Говен е срещнал. Всички смятат,
	че този воин, горд и силен,
6008	показва се така лабилен
	под напора на любовта,
	че ще умре. Със доброта
	и сила Бог го е дарил,
6012	ала ума си е затрил
	горкият, безутешен рицар
	по тази прелестна девица.“
	А в тоз момент откъм гората
6016	на облаци до небесата
	се вдигнал сивкав лепкав прах.
	Тълпа внушителна пред тях
	изнизала се: млади, стари,
6020	жени, деца — кой както свари
	от гъстата гора излизал.
	А мракът нощен вече слизал
	над областта… Към свойта свита
6024	Артур погледнал и попитал:
	„Че накъде отива тая
	тълпа?“ — „Доколкото аз зная,
	на своя господар те днес
6028	ще отдадат надлежна чест.
	За жалост неговата мила
	не е го още навестила
	във Горди Замък. Тази нощ
6032	ще го посрещнат сред разкош
	небивал, несравним, завиден,
	а после всеки рицар виден
	във рицарство ще посвети
6036	по трима доблестни момци
	и то във чест на Главатаря.“

	Излишно е да преповтарям
	как през нощта градът ликувал,
6040	как всеки жител тържествувал.
	Ще кажа, че се песни пели,
	че факли восъчни пламтели
	по кули, по стени — навред,
6044	като че, от пожар обзет,
	горял дворецът през нощта.

	Извикал кралят сутринта
	при себе си сеньор Ивен
6048	и му възложил този ден
	да влезе в първия двубой.
	И щом въоръжен бил, той
	на кон към близката морава
6052	поел. Насреща му тогава
	млад рицар във галоп изскочил
	и копието си насочил
	към спрелия за миг Ивен.
6056	Самоотвержен, дръзновен,
	Ивен му удара отбил
	и копието му строшил,
	а след това със меч в ръката
6060	ранил го тежко и в тревата
	безмилостно го повалил.
	Раненият принуден бил
	да се признае победен,
6064	а после бил отведен в плен
	при крал Артур и тъкмо той
	от изхода на тоз двубой
	бил най-доволният безспорно.
6068	Артур научил, че наскоро
	бил този момък посветен
	във рицар и не бил кален
	в турнирни схватки. Щом си свалил
6072	доспехите, веднага кралят
	разбрал, че той е твърде млад,
	и рекъл му: „От кой сте град,
	приятелю, от кой сте двор?“
6076	„За сведение, аз, сеньор,
	съм във Ирландия роден.
	Граф Бландуган е мой рожден
	баща. А Главатаря взе ме
6080	във замъка си преди време:
	на неговата мила бях
	прислужник и се постарах
	да си спечеля уважение.
6084	Той прояви благоволение
	и вчера рицар ме направи,
	а днес на мене предостави
	честта в двубоя да се включа.“
6088	„Аз, драги, искам да науча —
	припряно рекъл му Говен —
	кой рицар в утрешния ден
	ще се изправи срещу нас.
6092	Предайте в замъка, че аз
	държа на същата морава
	с един от вас да се сражавам.“
	„Аз и сега ще ви обадя,
6096	сеньор, че на оназ ливада
	ще бъде утре Главатаря.
	Щом видна дама изпревари
	да стъпи първа на стената
6100	със цел да проследи борбата,
	тогава нейният любим,
	по обичай неотменим,
	в поредния двубой по право
6104	с противника се състезава.“

	Любимата на Главатаря
	днес от желание изгаря
	да види как като герой
6108	с врага си ще се справи той.
	И поради това тя снощи,
	когато другите все още
	се натъкмявали да спят,
6112	помолила ги да склонят
	там първа да отиде тя,
	та Главатаря сутринта
	пръв да участва във двубоя.
6116	Говен уверен бил, че тоя
	противник лесно би сразил,
	до крал Артур се приближил
	и му поискал разрешение
6120	със предстоящото сражение
	да бъде той удостоен.
	„Не искайте това от мен —
	отвърнал кралят. — Най-напред
6124	другарите ви ред по ред
	ще минат и едва тогаз,
	Говен, ще дойде ред на вас.“
	„Кралю, аз вече съм се врекъл
6128	и бих се на резил обрекъл,
	ако обета си погазя.
	Не ми ли поверите тази
	чест да прославя свойто име,
6132	дано навеки Бог лиши ме
	от шанса, при подобен случай,
	в турнирни схватки да се включа.“
	„Склонихте ме“ — отвърнал кралят.
6136	Когато взела да преваля
	нощта, разбудил се Говен
	и взел със себе си Ивен
	да се измият със росата,
	вървейки бавно по тревата
6140	Разходили се те приятно
	и щом се завърнали обратно
	във шатрата, Говен веднага
6144	за бой започнал да се стяга:
	облякъл туника, богато
	обшита с кожа и със злато,
	надянал, както подобава,
6148	набързо двата си ръкава,
	в тоз вид при краля се явил,
	до църквата го придружил,
	където литургия свята
6152	отслужвали, и към софрата
	отправили се за закуска…
	И миг не искал да пропуска
	Говен — съвсем несдържан бил:
6156	на нов килим се настанил
	сред шатрата, тозчас се сбрали
	другарите му и му дали
	и копие, и щит и шлем.
6160	Когато вече бил съвсем
	готов, пристигнал крал Артур
	и своя меч Ескалибур
	с колан запасал му на кръста.
6164	Така въоръжен, чевръсто
	Говен се сам отдалечил
	от стана и след малко бил
	насред зелената морава.
6168	В миг чул, че страшно проехтява
	откъм двореца боен рог:
	звукът бил толкова висок,
	че и земята разлюлял.
6172	Дьо Лис до стреснатия крал
	със бързи крачки приближил
	и делово му обяснил:
	„Сир, Главатаря, според мен,
6176	за бой се готви в тоз момент.“
	Пак рогът прозвучал тревожно
	и Бран побързал да доложи:
	„Когато рогът се повтори,
6180	тогава Главатаря шпори
	и наколенници си слага.“
	Но трети рог почти веднага
	отекнал гръмко във простора.
6184	Бран казал: „Неговите хора
	сега му ризница надяват
	и му сполука пожелават.“
	Отново, за пореден път,
6188	разнесъл се на рог екът.
	Недоумяващият крал
	погледнал Бран, а той додал:
	„Най-сетне… Беше крайно време
6192	да му привържат здраво шлема.
	Тоз рог отекна за последно
	и Главатаря ще е редно
	на своя пъргав кон удобно
6196	да седне“ — и Дьо Лис подробно
	им обяснил кое как става,
	В туй време от града, сред врява,
	самонадеян, силен, горд,
6200	със насърчителен ескорт
	излизал Главатаря вече,
	в коприна целият облечен,
	възседнал своя боен кон,
6204	с развят високо гонфалон.
	Да бяхте там да проследите
	как множеството по стените
	се струпвало да наблюдава
6208	как на зелената морава
	двубоят им ще се развие.
	Представа нямате си вие
	за патоса невероятен,
6212	със който той бил там изпратен,
	ни за това как той, обзет
	от буйство, полетял напред.
	А на ливадата Говен,
6216	в ръката стиснал меч кален,
	на рамото със бляскав щит,
	очаквал го с напрегнат вид.
	Щом двамата се приближили
6220	достатъчно, със всички сили
	един на друг те налетели
	и ударите завалели,
	досущ като градушка лете,
6224	и копията на парчета
	се разлетели из тревата.
	При сблъскването на телата
	и двамата се строполили,
6228	конете им крака подвили
	и се стоварили връз тях.
	И без да сещат нито страх,
	ни болка, двамата левенти
6232	съвзели се и на момента
	изправили се на крака
	и настървено, с меч в ръка,
	по щитовете си челични
6236	заудряли. По-героичен
	и по-жесток двубой едва ли
	тез, дето се били събрали
	около тях да ги следят,
6240	могли да си въобразят.
	Но ударите по главите,
	макар със шлемове покрити,
	били понякога такива,
6244	че даже свят им се завивал.
	Артур със явно притеснение
	следял усилното сражение.
	Безспир молитви към небето
6248	отправяли онези, дето
	в града били, и с дъх стаен
	двубоя им разгорещен
	следели с неизменна вяра,
6252	че ще успее Главатаря
	да се завърне невредим
	и то с триумф неоспорим.
	А Главатаря и Говен
6256	в двубой свиреп, ожесточен
	неустрашимо продължили
	да мерят боен дух и сили.
	Ще вметна, че на тази дата
6260	такваз била горещината,
	че въздухът едва се дишал.
	Не бих могъл да ви опиша
	как тягостно било на тия
6264	левенти в жега да се бият!
	Но бих добавил, че Говен
	се чувствал като възроден
	в следобеда. Щом превалявал
6268	денят, той бавно отмалявал,
	а винаги след полунощ,
	възвръщал бързо свойта мощ.
	Да ви припомня ли как той
6272	със Бран дьо Лис бе водил бой?
	Но тоз двубой бил безконечен:
	денят клонял към пладне вече,
	а никой в лютия дуел
6276	над другия превес не взел.
	Да бяхте там в тоз жарък ден,
	да сте видели как Говен
	нанасял удар подир удар
6280	на другия. Но за почуда
	на множеството, Главатаря
	на ударите отговарял
	със все по-явно настървение.
6284	Присъстващите с изумление
	жестокия двубой следели
	да видят кой ще го спечели.
	Току-що минал бил обяд
6288	и Главатаря адска жад
	усетил: от горещината
	се строполясал във тревата,
	но както падал, повалил
6292	противника си. Пъргав бил
	Говен, пръв станал от земята
	и се заканил с меч в ръката:
	„Васале, вие ще умрете,
6296	не се ли мигом предадете!“
	А другият бил тъй сломен
	и толкова зашеметен,
	че не могъл да си отвори
6300	устата, за да отговори.
	Най-сетне той в полусъзнание
	издал неистово стенание:
	„Кой, Боже, в гроба ще ме прати?“
6304	А след това глава поклатил
	и рекъл: „Тя е мъртва вече…
	Нима сега за теб, човече,
	е важно кой ще те убие
6308	и кой във гроб ще те зарие?“
	Говен бил страшно изненадан
	от таз загадъчна тирада,
	привдигнал тежкия му шлем,
6312	но другият стоял съвсем
	като побъркан. Изумен,
	за втори път с тон твърд Говен
	подхванал: „Чуйте ме, сеньор,
6316	предайте се!“ — „Не, няма спор,
	че тя е мъртва — пак подел
	бълнуващият. — Без предел
	я обожавах. Аз не зная
6320	по-прелестна жена от тая.
	В тоз свят тя всичко бе за мен.“
	Когато чул това, Говен
	прерязал връзките на шлема,
6324	зачакал той да се съвземе,
	но другият очи затворил
	и повече не проговорил —
	от мъката и топлината
6328	свяст бил изгубил. Мълчешката
	Говен започнал доста круто
	да го повдига, да го бута,
	но другият не реагирал.
6332	Говен се за момент нервирал,
	но как ли да си позволи
	да го убие там или
	позорно да го изостави.
6336	Ако реши да се отправи
	към шатрата, за да доложи
	на свойте хора, че не може
	пленения противник сам
6340	да пренесе на гръб дотам,
	когато върне се обратно,
	съперникът му вероятно
	ще се е някъде укрил.
6344	Объркан и ядосан бил
	Говен… Какво би предприел?
	В ръка Ескалибур той взел
	и го във ножницата пъхнал,
6348	след туй, присядайки, въздъхнал
	и взел на Главатаря меча.
	Раненият в туй време вече
	се бил свестил и окопитил,
6352	привдигнал се и го попитал
	за името. Говен прям бил
	и името си той не скрил.
	„Сеньор, кълна се, че не знам
6356	да има в този свят голям
	друг рицар с качества такива,
	каквито аз у вас откривам“ —
	възкликнал другият с възхита.
6360	Говен решил да се опита
	да му разсее тегобите
	и рекъл му: „Ако решите
	да дойдете при краля днес,
6364	с внимание и интерес,
	сеньор, ще ви изслуша той.“
	„Ще ме изслуша… Ала кой
	ще ме избави от тъгата?
6368	Любов небивала и свята
	към свойта мила чувствам аз.
	Ако е мъртва, нито час
	не ми се иска да живея.
6372	Сторете тъй, че пак със нея
	да бъда! Давам ви обет,
	че в Горди замък занапред
	не ще ви нищо разтревожи.
6376	Пред Бога клетва ще положа,
	че ще изпълня със готовност,
	най-ревностно, безпрекословно
	каквото кралят пожелае.
6380	Държа да кажа, че това е
	обет, на който никой няма
	да измени във този замък.
	Щом мойта мила някой ден
6384	научи, че съм победен,
	тя ще умре. Сеньор, бъдете
	великодушен и склонете
	да ми направите честта
6388	да дойдете във крепостта
	и там пред моята изгора
	да коленичите покорно,
	признавайки й с тон смирен,
6392	че уж от мен сте бил сразен
	в двубой жесток и сте съгласен
	да сте и неин роб подвластен.
	Така хем мене ще спасите
6396	от гибел, хем ще убедите
	оназ, която обожавам,
	че любовта й заслужавам.
	Сеньор, или се съгласете
6400	със мен или ме умъртвете!“
	Говен си спомнил, че в гората
	девойка бе видял, която
	била потънала в печал,
6404	допускайки, че е умрял
	любимият й. Толкоз тя
	обичала го, че смъртта
	приела би горката, само
6408	да разбере, че на честта му
	е някой с нещо навредил.
	И затова Говен решил
	идеята му да приеме
6412	и казал: „Да не губим време,
	приятелю! Дори да знам,
	че с туй навлякъл бих си срам,
	признал се бих за победен
6416	и бих останал в неин плен.
	Главата си залагам аз,
	че няма ни един от вас
	заради мене да умре.“
6420	„Сеньор, така ще е добре
	за всички нас… Слуга покорен
	ще съм ви вечно и ще сторя
	каквото с краля повелите.“
6424	Възседнали си те жребците
	и тъй към замъка поели…
	„Говен отвеждат! Туй не е ли
	беда ужасна? Аз от нея
6428	наистина ще полудея! —
	възкликнал кралят, щом видял,
	че племенникът му вървял
	към замъка. — Нима е в плен,
6432	сеньори?“ — „Как, кралю? Говен
	излезе победител в боя.
	Какво е сполетяло тоя
	левент за наша изненада?
6436	Дали от стара рана страда?“
	Кълна се, че през този век
	от крал Артур по-клет човек
	не се е срещал. Той не можел
6440	да издържи и в свойто ложе
	оттеглил се и със палтото
	лицето си покрил, защото
	не искал шум и глъч да чува.

6444	И Горди замък се вълнувал
	неистово. Щом Главатаря
	видели, всички в надпревара
	възторжено го поздравили,
6448	а след това се устремили
	към кулата да съобщят
	на дамата, че този път
	любимият й е сразил
6452	врага си и го е пленил
	и щял при своята изгора
	със него да пристигне скоро.
	Не бил изминал този ден
6456	и Главатаря със Говен
	пред нея се явили вече.
	Говен, предавайки си меча,
	й казал: „Трябва да призная,
6460	госпожо, че аз бях накрая
	сразен от вашия любим.“
	И тя в захлас неизразим
	изпаднала. В тоз свят едва ли
6464	девойки други са познали
	подобно щастие. С тон мил
	възлюбеният заявил:
	„Една идея имам, драга
6468	приятелко добра: предлагам
	сто рицари — отбор мъже —
	до замъка във Доблие
	да ви проводят. Там и аз
6472	ще дойда утре, та със вас
	да поживеем несмутимо,
	че от почивка нужда имам.“
	„Чудесно ще сме в онзи кът!“ —
6476	му рекла тя и в миг на път
	кортежът с дамата поел.
	Ако любимият й счел
	за нужно тя да е далече,
6480	то е защото всички вече
	в тоз замък щели да узнаят
	какъв бил на дуела краят.
	Заръчал той на свойте хора
6484	тозчас да пуснат от затвора
	Жифлет и пленника Люкан,
	та към Артуровия стан
	да се отправят с тях и те.
6488	Когато пуснали Жифлет,
	Говен към него в миг се втурнал,
	прегърнал го и го целунал,
	въпроси разни му поставил,
6492	а другият му заразправял
	какво е преживял в зандана.
	Те туники златотъкани
	си сложили, а Главатаря
6496	разпоредил се да докарат
	най-бързоходните жребци
	и четиримата момци
	един до друг на път поели
6500	към крал Артур. Едва успели
	те да излязат през вратите
	на замъка, и първенците
	на краля зърнали конете.
6504	Ивен възкликнал: „Погледнете,
	кралю, ония четирима
	мъже при замъка! Те имат
	коне наистина от класа.
6508	Навярно рицари това са.“
	Когато вече приближи,
	стануващите различили
	в тях своите другари верни.
6512	Зарадвали се те безмерно,
	към крал Артур се устремили
	и на часа го известили:
	„Кралю, към нас сега вървят
6516	Говен, Жифлет (на До синът)
	и виночерпецът Люкан.
	А малко подир тях в раван
	напредва някакъв друг рицар.“
6520	Артур, напрягайки зеници,
	вълнението си надвил
	и с тон уверен заявил:
	„Сеньори, никой тук не бива
6524	да се отпуска и унива!
	Навярно ще ни наредят
	да тръгнем по обратен път,
	а нашите ще си останат
6528	при тях затворени в зандана.
	Но те ще разберат, че знам
	как и на тях урок да дам.“
	Дошли те, от конете слезли
6532	и още в шатрата не влезли,
	предали точно новината
	за станалото край гората.
	Разчула се вестта им бърже
6536	и тъй като Артур бил сдържан,
	сам Главатаря му разкрил,
	че в боя се е отличил
	Говен, и на добрия крал
6540	той чинно своя меч предал,
	а след това поел обет
	да му е верен занапред.
	А пък на свойте хора казал
6544	след туй в параклиса да влязат
	на краля чест да отдадат.
	Такава пищност никой път
	и нийде не била видяна.
6548	Тозчас в копринена премяна
	другарите му се явили
	и всички в стана възхитили.
	Артур ги гледал с удивление
6552	и най-високо уважение
	оказал им. В един ден той
	спечелил си нечуван брой
	достойни рицари. Дори
6556	самият граф дьо Блехери*
	[* Кретиен дьо Троа представя Bliobliheri или Bleheris (Блехери) за братовчед на Ланселот. — Бел.пр.]
	говори за това изрично.
	Във замъка Артур бил лично
	поканен — там той осем дена
6560	във атмосфера откровена
	и в несравним разкош прекарал
	под грижите на Главатаря.
	Артуровите приближени
6564	изгаряли от нетърпение,
	след толкоз дни на изпитания,
	да се завърнат във Британия.
	Щом съмнало, на път поели,
6568	но пътьом те във Лис се спрели,
	и там видели как от мъка
	се мятали като във пъкъл
	отчаяните местни хора.
6572	Причината съвсем наскоро,
	читателю, ще разберете.
	Щом всички слезли от конете,
	в тържествената зала влязъл
6576	Артур и мигом се оказал
	от три госпожи обкръжен.
	Със глас унил и натъжен
	за сполетялото ги зло
6580	разказали му те… Било
	чудесно време — на небето
	блестяло слънце, куп момчета
	играели в свой малък кът;
6584	с тях бил и на Говен синът,
	ала злодеи там се стекли
	и на Говен сина отвлекли.
	Но откъде ли са се взели
6588	и накъде са те поели —
	не се разбрало. Страшна болка
	обзела всички хора… Колко
	са страдали — това едва ли
6592	те с думи биха го предали.
	Артур от мъка бил обхванат,
	а Бран дьо Лис втрещен останал…
	Жадувайки за отмъщение,
6596	излезли всички с намерение
	да търсят под дърво и камък
	навред край тамошния замък
	следите на ония, дето
6600	били отмъкнали детето.
	Артур им заявил изрично:
	„Сеньори, аз ще водя лично
	издирването.“ „Редом с вас,
6604	кралю мой, ще вървя и аз“ —
	додал Ивен. И Главатаря
	намесил се: „Ще натоваря
	хиляда рицари, които
6608	най-ревностно и упорито
	в издирването ще се включат.
	Те няма как да не научат
	къде е на Говен синът
6612	и скоро ще го доведат.“
	Бран ненадейно го прекъснал:
	„Това ще уточним по-късно.
	Предлагам първо да ядем.“
6616	„Идеята ви е съвсем
	уместна“ — рекъл сенешалът.
	„Май много ти се е дояло!“ —
	подметнал някой закачливо.
6620	Засмял се кралят незлобливо,
	но свойски, с глас все тъй тревожен,
	Артур на крал Идер предложил,
	преди да седнат да ядат,
6624	да идат да успокоят
	приятелката на Говен,
	като й кажат, че след ден
	земята може да обърнат,
6628	ала момчето им ще върнат.
	В ответ, при срещата им, тя
	на краля рекла: „Подлостта
	на тез мерзавци ме смразява.
6632	Но повече се притеснявам
	за вас, кралю, че таз жестокост
	засегна ви така дълбоко.
	Кой зло би сторил безпричинно
6636	на нашето дете невинно,
	ако не е обезумял?
	На вас, сир, тъй като сте крал,
	разчитам — нужното сторете
6640	и тук детето ми върнете.“
	Артур отвърнал й: „Госпожо,
	тъй казахте го, че не можем
	да ви не уважим молбата.“
6644	Когато вдигнали софрата,
	придворните се уточнили
	как да разгърнат свойте сили,
	че да успеят. Ке не считал,
6648	че трябва тъкмо той да скита
	да търси малкия, и казал:
	„Кралю, не е за мене тази
	задача… Ако се окаже
6652	необходимо, мога даже
	да отпътувам за Британия.
	От вас очаквам указания.“
	„Сеньор Ке, — рекъл му Говен —
6656	издирването и без мен
	ще мине. Ще отида с вас.
	Бих действал нетактично аз,
	постъпил бих безотговорно,
6660	нечестно и дори притворно
	към чичовците на момчето;
	а те не ще се спрат, дордето
	не бъдат хванати крадците.“
6664	Артур му рекъл: „Щом държите,
	мой племеннико скъп, вървете,
	но и Жифлет със вас вземете,
	че той се чувства изнурен.
6668	А на кралицата от мен
	предайте поздрав най-сърдечен,
	кажете, че до месец вече
	ще сме се върнали във двора.
6672	На кръстопътя с трите бора
	разпоредете мойта шатра
	да разположат и когато
	след месец бъдем пак в палата,
6676	на лов да идем, та софрата
	и ден дори да не остава
	без дивеч. А пък дотогава
	тук под дърво и камък ние
6680	ще търсим, докато открием
	момчето.“
			Минала нощта
	и всички рано сутринта
	потеглили сина да дирят.
6684	А и сеньор Говен припирал
	да тръгва: заедно с Жифлет
	поели на коне напред,
	а подир тях колцина стари
6688	приятели на Главатаря,
	облечени в премени чудни…
	За мен ще е безкрайно трудно
	да им опиша облеклото.
6692	Да не говорим за седлото
	на стройния охранен кон,
	на който сякаш че на трон
	приятелката на Говен
6696	седяла. Със блестящ сатен
	изкусно то било покрито,
	а стремената и юздите
	били направени от злато.
6700	След дългия си път, когато
	те се в Британия прибрали,
	с пристигането си узнали
	от срещнати в двореца хора,
6704	че е заминала наскоро
	кралицата за Брястов Замък —
	едно имение голямо,
	което кралят отнапред
6708	дарил бил на сеньор Жифлет.
	Уви, не съм във състояние
	да ви предам какво внимание
	и колко почит им отдала
6712	кралицата. А щом разбрала,
	че скоро ще е в крепостта
	девойка с чудна красота,
	и тя, и много дами лични
6716	със украшения различни
	загиздили се в надпревара,
	държейки да се издокарат
	възможно най-добре: косите
6720	те вчесвали си, на страните
	грим слагали си и кокетно
	подпитвали се недискретно:
	„Кажете как съм?“ — „Превъзходно!“
6724	„Нали съм се облякла модно?“
	„О, да!“ — „А как е моят тен?“
	„Та всеки би бил възхитен
	от вас!“ В тоз миг се приближила
6728	до залата онази мила
	девойка, сбрала красотата
	на всички дами във палата;
	ескорт от рицари я бил
6732	чак до вратата придружил.
	Веднага дамите, начело
	с кралицата, се залетели
	към нея, вкупом й отдали
6736	висока чест и си признали,
	че всички превъзхожда тя
	по свежест и по красота.
	Разчуло се навред из двора,
6740	че кралят ще се върне скоро,
	от свитата си придружен,
	и че в уречения ден
	на кръстопътя над дерето
6744	щял да отиде, откъдето
	накъм гората да поеме
	за дивеч. Без да губи време,
	кралицата завчас събрала
6748	прислужниците и им дала
	нареждане: „Разположете
	на краля шатрата там, дето
	два горски пътя се пресичат.“
6752	Придворни взели да се стичат
	в гората: графове, барони
	разчистили треви и клони
	и ред палатки подредили.
6756	Кралицата се настанила
	във шатрата, където щяла
	да чака да се върне кралят.
	Голям брой рицари отбрани
6760	почувствали се призовани
	кралицата да забавляват.
	А други в близката дъбрава
	ловували — гората цяла
6764	от дивеч всякакъв гъмжала.
P$


>	Бранш V
>	Един рицар минава край кралицата, без да я поздрави
>	Говен в Замъка на Граала

P>
	Кралицата в тоз чуден ден
	със племенник на крал Юрен
	захванала се да играе
6772	на табла, за да не скучае.
	А редом с двамата седели
	и тяхната игра следели
	Говен, Люкан, Ке сенешалът
6776	и други. Почнал да преваля
	денят и във един момент,
	на буен кон, въоръжен,
	се приближил незнаен рицар.
6780	Той достолепната кралица
	не поздравил и си отминал.
	За нея туй било причина
	да се ядоса и обиди:
6784	„Как този рицар ще ме види
	и няма с нужното внимание
	да ми окаже почитание!
	Държа да знам какъв е той
6788	и как се казва. Боже мой,
	ще си умра от мъка, в случай
	че името му не науча.
	Ке, бързо меча си вземете
6792	и го веднага доведете!“
	И Ке, без капка колебание,
	в ответ на нейното желание
	с ръка корава стиснал меча,
6796	за миг на коня си бил вече
	и като вихър полетял
	след рицаря. Денят клонял
	на заник и едва тогава
6800	Ке почнал да се приближава
	до него и му изкрещял:
	„Дотам ли сте се възгордял,
	сеньор, че да не поздравите
6804	кралицата и нас, които
	до нея бяхме! Отидете
	при нея и се извинете!“
	А рицарят му отговорил:
6808	„Не съм го от надменност сторил,
	а трябва нещо неотложно
	да свърша и не бе възможно
	внимание да й обърна…
6812	А и не мога да се върна
	обратно.“ С копие в ръка,
	Ке рекъл му: „Щом е така,
	васале, виждам се принуден
6816	да нанеса сразяващ удар,
	не по желязната ви броня,
	ами по хълбока на коня.“
	А той отвърнал притеснен:
6820	„Това ще е беда за мен,
	сеньор, вървежът ми е труден,
	а тази вечер съм принуден
	да мина много дълъг път,
6824	понеже ме зове дългът.
	Ако, дай Боже, се завърна,
	с внимание ще се обърна
	към достолепната кралица —
6828	тъй както всеки свестен рицар
	постъпва…“ Ке не се сдържал
	и върху него налетял.
	Но рицарят го изпреварил
6832	и толкоз силно го ударил
	със копието си в главата,
	че Ке се проснал на земята.
	Пак рицарят на път поел,
6836	ала и коня му отвел.
	Макар че за резил Ке станал,
	пешком се върнал и захванал
	лъжи да сипе самохвално:
6840	„Кралице, онзи най-нахално
	държа се и за вас безброй
	обиди наговори той.“
	„Сеньор Ке — рекъл му Говен —
6844	та той изглеждаше почтен,
	благовъзпитан… И дори
	не би помислил да кори
	кралицата. А пък това, че
6848	отвел е коня ви, не значи
	че е извършил злодеяние,
	и аз не виждам основание
	да бъде в нещо той винен.“
6852	„Щом мислите така, Говен,
	тогава вие настигнете
	и непременно доведете
	тоз, според вас, достоен рицар!“ —
6856	му рекла гордата кралица.
	Говен в миг метнал се на коня
	и полетял да го догони.
	Настигнал го едва когато
6860	денят превалял и в гората
	припадал мрак. Говен учтиво
	го поздравил и сговорчиво
	му рекъл: „Чуйте ми молбата,
6864	сеньор: кралицата, която
	с безспорно самообладание
	в Ирландия и във Британия
	безпрекословно упражнява
6868	властта си, много настоява
	при нея днес да се явите.“
	„Аз моля ви да проявите
	разбиране към мен! За Бога,
6872	повярвайте ми, че не мога
	да го направя… Позволете,
	сеньор, един въпрос… Кажете
	как ви зоват?“ Тогаз Говен
6876	представил му се с тон почтен
	и рицарят с най-искрен глас
	му доверил: „Заради вас
	сеньор, аз тръгнал бих веднага
6880	обратно, но ми се налага
	свръхважна работа да сторя.
	Ала не бива да говоря
	с когото и да е за нея.
6884	Аз само мога да успея
	да я извърша… С изключение
	на вас, но нямам намерение
	на никого да я отстъпя.“
6888	Говен подел отново: „Скъпи
	сеньор, най-искрено ви моля,
	без да налагам свойта воля,
	да дойдете със мен дотам,
6892	че сенешалът Ке без срам
	ви хули и ви обвинява
	без право. Мен ме възмущава
	нахалното му поведение.“
6896	„Сеньор, за мен е без значение
	какво е Ке говорил. Аз,
	от уважение към вас,
	съм склонен всичко да направя,
6900	дори съвсем да изоставя,
	щом трябва, делото, което
	сега лежи ми на сърцето.“
	Говен веднага го прекъснал:
6904	„Аз вярвам, че не ще е късно,
	сеньор, след кратката ви среща
	с кралицата, туй важно нещо
	да бъде свършено на време.
6908	Ще ви помогна, ще поема
	за всичко отговорността,
	и то без никаква щета
	за вас — в това ви уверявам.“
6912	„Понеже вече ви познавам,
	сеньор Говен, във вас аз имам
	доверие непоклатимо
	и съм готов да ида дето
6916	е наложително.“ И ето
	че те обратно път поели…
	На Ке жребеца не отвели
	със себе си, а го в гората
6920	оставили и бързешката
	към шатрата се устремили.
	Когато вече наближили,
	да стене рицарят захванал:
6924	„Сеньор Говен, какво тук стана?
	Убиха ме! А как разчитах
	на вас, на вашата защита!
	Единствено се уповавам
6928	на Господа и се надявам
	да сторите това, което
	ми обещахте. Приемете
	оръжието ми и коня,
6932	яхнете го и неотклонно
	той ще върви по този път,
	по който трябва. Никой път,
	по никакъв предлог не бива
6936	от него той да се отбива.“
	Ала в последния момент
	стенание дочул Говен:
	„Защо ли, Боже, ме убиха?
6940	Как и кого ли нагрубих аз?“
	Говен ни чул, ни забелязал
	от нейде мъж да е излязъл
	и с нещо да го е ударил.
6944	А рицарят дори не сварил
	да охне… Той се строполил
	от коня си. Пронизан бил
	със копие и кръв шуртяла
6948	от неговото младо тяло.
	Със сълзи на очи Говен
	възкликнал: „Аз съм осквернен
	от този, който ви уцели!“
6952	Какъв е бил той, накъде ли
	е тръгнал, как се е зовял?
	За жалост никой не узнал
	за него нищо този ден.
6956	Ке с глас привидно нажален
	взел да се вайка, но Говен
	бил толкоз много възмутен,
	че с удар силен на земята
6960	стоварил го и с гняв в душата
	додал: „Глупако, млък! Все пак
	ще стане ясно кой и как
	прониза рицаря в ребрата,
6964	но аз си мисля, че вината
	не е във друг, а е във вас.“
	При тези думи Ке завчас
	потънал сякаш във тълпата.
6968	Говен тогава бързешката,
	но със покрусено сърце,
	взел падналия на ръце
	и при кралицата той лично
6972	занесъл го и с тон трагичен
	смутено заявил: „Кралице,
	уви, това е онзи рицар,
	когото вие пожелахте
6976	да видите и с него щяхте
	да разговаряте. Та аз
	доведох го заради вас
	и той на вашата закрила
6980	разчиташе, кралице мила,
	Един прикрит злодей честта ви
	засегна и ви злепостави.
	За срам и аз самият станах
6984	и мойта чест е поругана.
	Във случая за изверг може
	и мен да вземат, не дай Боже!
	Но туй ще е лъжа, защото
6988	не съм му нивга мислил злото.“
	От чутото се натъжили
	придворните: те му свалили
	доспехите и през сълзи
6992	си рекли: „Кой ли го срази?
	Къде ли ще да е роден
	тоз строен и красив левент?“
	Той бил напълно непознат…
6996	От кой ли край, от кой ли град
	дошъл е, тук какво го носи?…
	Защо сега на тез въпроси
	подробно трябва да се спирам?
7000	Във тоз момент Говен припирал,
	макар безкрайно разтревожен,
	доспехите му да си сложи,
	да яхне коня му тозчас
7004	и да потегли. С тъжен глас
	кралицата за миг го спряла:
	„Сеньор, аз много бих желала
	да разбера какво кроите,
7008	в каква посока ще вървите?“
	„Път дълъг чака ме, кралице,
	защото аз пред този рицар
	се врекох… Даже ако знам,
7012	че ще умра, ще ида там,
	където мен ме отведе
	жребецът му. Защо? Къде?
	Това не бих могъл да кажа.
7016	Задачата е крайно важна
	и затова държа успешно
	да я изпълня. Нещо спешно,
	кралице, трябва да се стори.
7020	Присъстващите тук придворни
	разпитайте, за да узнаем
	от тях причината каква е
	за тази смърт. Не знам кога
7024	ще се завърна. Отсега
	нататък, докато съм жив,
	не ще съм никога щастлив,
	а няма и да си простя,
7028	не смогна ли да отмъстя
	за него.“ И потеглил той…
	Мнозина със молби безброй
	опитали се да го спрат,
7032	за да им каже към кой кът
	щял да върви, не успели.
	А колко сълзи те пролели!
	За сир Говен и този път
7036	на първо място бил дългът,
	към свойта цел се той отправил,
	а мъртвият при тях оставил.
		Налейте в чаши вино вие
7040	и нека с _Отче наш_ да пием
	за мъртвите…
			За таз история
	аз няма вече да говоря
	и тук предлагам да научим
7044	от Разказвача що се случи
	впоследствие със сир Говен.
	Във буря и под дъжд студен,
	по тъмно яздил той безспир
7048	и се намерил най-подир
	сам пред внушително голям
	параклис. Светлинки той там
	съгледал… Бурята не спряла,
7052	все тъй гърмяло и трещяло
	и той си казал на момента,
	че златото на Беневенто
	да му дадат, не би рискувал
7056	в такова време да пътува.
	И тъй като принуден бил
	да поизчака, той решил
	да влезе в храма. Но когато
7060	на свещник, целия от злато,
	Говен съзрял голяма свещ,
	миг след това в тоз храм зловещ
	пред взора му ръка ужасна
7064	провряла се през дупка тясна,
	злокобно зееща в стената.
	Все още никой на земята
	тъй отвратителна ръка
7068	не бил видял. И тя така
	протегнала се, че свещта
	изгаснала. Във тъмнота
	параклисът потънал в миг
7072	и проехтял разтърсващ вик.
	Жребецът тъй бил ужасе`н,
	че се изправил в тоз момент
	на два крака… Без малко щял
7076	Говен да падне, но успял
	на коня да се задържи
	и предпочел да продължи
	във тъмното по своя път,
7080	макар че все така дъждът
	плющял сред грохота среднощен.
	И други чудесии още
	Говен видял, но нямам право
7084	за тях подробности да давам.
	Впоследствие му се удало
	на чудесата на Граала
	да се натъкне, но не бива
7088	аз тази тайна да разкривам
	пред вас за щяло и нещяло.
	За нея трябва по начало
	дискретност да се съблюдава.

7092	Говен си пътя продължавал
	в нощта, в очакване най-сетне
	зората нейде да просветне.
	Щом зазорило, той се взрял
7096	в околностите и разбрал,
	че през нощта е прекосил
	Британия. Жребецът свил
	през непрогледен лес, цял ден
7100	вървял и доста уморен
	от него чак по мрак излязъл.
	Говен веднага забелязал
	зад ниската зелена площ
7104	море… Понеже цяла нощ
	наложило се да е буден,
	в момента чувствал се принуден
	да се стреми да не заспи,
7108	че трябвало да изтърпи
	и други трудности нататък.
	Затуй, отпускайки юздата
	на коня, той се устремил
7112	тъй бързо, че по залез бил
	достигнал до самия бряг.
	Ала Говен не виждал как
	да продължи. Оттам, където
7116	бил спрял, съгледал, че в морето
	се вдавала една алея.
	По протежение на нея
	растели лаврови дървета
7120	и кипариси. Върховете
	така били се наклонили
	едни към други, че закрили
	напълно слънцето и мрак
7124	царял. Говен видял все пак,
	че с камъни и пясък ситен
	алеята била покрита,
	но мракът толкова гъст бил,
7128	че рицарят не се решил
	да тръгне. Тъкмо в този миг
	в далечината слаб светлик
	съзрял и конят му нататък
7132	насочил се, но от тъмата
	Говен се плашел и понечил
	на устрема му да попречи
	и да го спре. Със бяс вълните
7136	в дърветата и във скалите
	разбивали се, а циклонът
	тъй гънел сведените клони,
	че даже щял да ги прекърши.
7140	Дордето бурята не свърши,
	Говен оттам не щял дори
	да мръдне. Ранните зори
	възнамерявал да изчака,
7144	та те да поразсеят мрака,
	и да потегли чак тогава.
	А конят, който, не преставал
	да се стреми към светлината,
7148	в миг се понесъл лудешката
	натам. Говен се престрашил,
	съмненията си надвил,
	пришпорвал коня час по час
7152	и той летял като пегас,
	препускайки със пълна мощ.
	Но наближило полунощ,
	а пък светликът все тъй бил
7156	далече. Конят продължил
	във тъмното да галопира
	неудържимо, без да спира.

	Говен намерил се най-сетне
7160	в огромна зала със несметен
	брой хора в нея. Щом той влязъл,
	във залата му бил оказан
	възможно най-радушен прием.
7164	„Сеньор, как чакахме ви ние!
	Самият Бог ви прати нам“ —
	му рекли. При оджак голям
	веднага рицаря завели,
7168	доспехите му бързо снели
	и стройното му младо тяло
	загърнали със наметало
	от пурпур и от скъпа кожа.
7172	А после колкото се може
	по-тихо взели да шушукат.
	Говен помислил си, че тука
	крои се нещо между тях
7176	и почнал да изпитва страх.
	След малко чул, че промълвили:
	„Не е той!“ и се устремили
	навън, та бързо опустяла
7180	огромната парадна зала.
	Насам-натам се той обърнал
	и точно по средата зърнал
	един голям ковчег, покрит
7184	с коприна алена от Крит.
	Изплашен, за момент така
	се застоял, след туй ръка
	той вдигнал, за да се прекръсти,
7188	и после приближил на пръсти
	до мъртвото студено тяло.
	Върху гърдите му блестяло
	едно парче от меч в позлата,
7192	а при главата и краката
	на чудни свещници горели
	по две свещи`; над тях висели
	големи златни кандила.
7196	Да казвам ли каква била
	почудата на сир Говен?
	Той бил безкрайно притеснен:
	какво могъл да предприеме
7200	и от кого съвет да вземе?
	„Къде да ида, Боже мой?“ —
	тревожно се запитал той.
	Но ето че откъм вратата
7204	чул плач. Повдигнал си главата
	и в същия момент видял,
	че внасят кръст сребристо бял,
	изцяло обкован със злато.
7208	Едва ли нявга по-богато
	са украсявали друг кръст!…
	Един отец, висок на ръст,
	го носел. Той надянал бил
7212	великолепен патрахил
	от чуден цариградски плат.
	А непосредствено отзад
	голяма група каноници
7216	вървели в траурна редица
	в копринени наметала.
	Когато групата била
	до погребалния ковчег,
7220	разнесъл се тържествен ек:
	в хор опелото те подели
	и бавно кандилата снели,
	ковчега за да прекадят.
7224	Започнали да се тълпят
	голям брой хора в тоз момент…
	И аз съм твърдо убеден,
	че на подобно погребение
7228	такова чак стълпотворение
	не се е виждало друг път.
	Тъй както искал го редът,
	прав редом с другите застанал
7232	Говен и тутакси захванал
	на Бога тихо да се моли
	да го предпазва от неволи.
	Свещениците и тълпата
7236	не устояли на тъгата
	и свяст загубили… Говен
	бил от видяното втрещен
	и се прекръстил. Той се бил,
7240	изглежда, доста изморил
	и поприседнал. Със ръцете
	за малко си прикрил лицето,
	но чул, че някой приближава,
7244	глава извърнал и тогава
	видял, че влизат много хора.
	Изпърво двайсет сервитьори
	съгледал: тъкмо се заели
7248	по масите покривки бели
	да сложат. Рицар се задал
	в туй време — леко побелял,
	висок, същински исполин,
7252	на пръста с пръстен от рубин,
	с корона златна на главата
	и с кралски скиптър във ръката.
	Кълна се, че на този свят
7256	до днес не ми е бил познат
	мъж по-красив и по-приветен.
	В миг някой казал: „Донесете
	вода за краля!“ За момент
7260	вода в златокован леген
	налели, кралят се измил
	и мигом се разпоредил
	и на Говен в подобен съд
7264	вода тозчас да поднесат,
	а после за ръка го хванал
	и най-учтиво го поканил
	до него за обяд да седне.
7268	Щом се наместил и погледнал
	наоколо, Говен видял,
	че драгоценният Граал
	поред при всяка маса спирал
7272	и хляб пред гостите сервирал.
	А после по не знайна воля
	той взел да изпълнява роля
	на виночерпец обигран
7276	и във стакан подир стакан
	захванал вино да налива;
	след туй при всеки гост отивал
	във сребърни блюда обяда
7280	да му предложи. Изненадан
	бил сир Говен, щом забелязал,
	че там Граалът се оказал
	единственият сервитьор.
7284	Дали да казвам, че сеньор
	Говен посрещнал с удивление,
	това тъй странно угощение?
	А ястията във блюдата
7288	едно след друго на софрата
	се заредили все по-вкусни.
	Ако с подробности се впусна
	да ги изреждам тука, зная,
7292	че много ще ви доскучая —
	досадно ще ви стане даже.
	Но все пак аз държа да кажа,
	че кой каквото пожелавал,
7296	веднага си го получавал
	и всички до насита яли.
	Прибавил бих, че за Граала
	възложеното задължение
7300	било същинско забавление.
	Когато всеки се нахранил
	и масите били прибрани,
	за миг буквално опустяла
7304	препълнената с гости зала.
	Един-единствен там Говен
	стоял объркан, изумен
	от зрелището, на което
7308	неволно станал той свидетел.
	С ръце лицето си скрил пак
	и, притеснен, се питал как
	да се държи, какво ще стане
7312	със него, накъде да хване…
	След малко той преодолял
	тревогата си и успял
	да си възвърне смелостта,
7316	спокойствието, дързостта.
	Огледал се, ала за жалост
	друг никой в тази пищна зала
	пред взора му не се явил.
7320	Ковчегът все така си бил
	сред залата, ала Говен
	бил извънмерно поразен
	от друга гледка чудновата:
7324	във ваза, от сребро излята,
	голямо копие видял
	и тъй като безспир кървял
	върхът му, много кръв се сбрала
7328	и вазата почервеняла.
	От нея по тръба от злато,
	наставена с отвод гранатов,
	отивала навън кръвта.
7332	Но накъде течела тя?
	Това сеньор Говен не можел
	да знае, ни да предположи.
	От всичко той се удивявал
7336	и все се питал: „Що ли става?“
	Но ето че откъм вратата
	със вощеници във ръката
	се появили двама млади
7340	момци. Пристъпял изотзади
	познатият любезен крал
	и във ръката си държал
	той второто парче от меча
7344	на рицаря, за който вече,
	макар накратко, ви разказах,
	и който, както отбелязах,
	уви, при шатрата загинал
7348	и то без никаква причина.
	Когато кралят, натъжен,
	застанал близо до Говен
	и му предложил да отидат
7352	отблизо мъртвия да видят,
	последният се отзовал
	веднага. Кралят не сдържал
	сълзите си и рекъл: „Ах,
7356	и до това ли доживях,
	покойнико? Уви, смъртта ви
	в покруса кралството остави…
	Заклевам се в Светия кръст,
7360	че хората очакват мъст,
	и може би на всички нас
	ще поолекне чак тогаз.“
	Подал той на Говен парчето
7364	от меча, взел онуй, което
	на рицаря върху гърдите
	лежало, после жаловито
	погледнал към Говен и рекъл:
7368	„Вземете и това… И нека
	Бог ви помогне да слепите
	от пръв път частите, които
	един меч явно са били!“
7372	„Сеньор, ще видите дали
	ще съм достатъчно умел“ —
	отвърнал му Говен и взел
	парчетата, ала за жалост,
7376	не му се от пръв път удало.
	Тогава кралят взел парчето
	и го положил там, където
	стояло то преди това,
7380	обърнал към Говен глава
	и хващайки го за ръката,
	завел го в стая, във която
	голям брой рицари стоели
7384	със свойте дами и зачели
	с поклони влизащия крал.
	А той сред стаята се спрял
	и им на поздрава отвърнал,
7388	след туй се към Говен обърнал
	и да приседне го поканил
	върху килимче златоткано,
	подхващайки: „Сеньор Говен,
7392	не искам да сте огорчен
	от думите ми. Ще призная,
	че днес не е възможна тая
	задача, заради която
7396	дошли сте тук. Едва когато
	с делата си ни уверите
	в достойнствата си и решите
	да се завърнете при нас,
7400	дано и Бог да бъде с вас
	обета да осъществите,
	щом толкова, сеньор, държите,
	но нужно ще е да са вече
7404	слепени частите на меча.
	Аз знам, че онзи рицар, дето
	слепил би тези две парчета,
	останал е при вас. Той там
7408	стои по неизвестна нам
	причина, а пък тук отдавна
	очакваме го. Вие явно
	се смятате кален и смел
7412	и затова сте предприел
	това пътуване до нас.
	Бъдете сигурен, че аз,
	каквото бихте пожелали
7416	ще ви доставя, без да жаля
	ни свойте средства, нито сили.
	Ако пък сте се удивили
	от нещо странно, поставете
7420	въпроси колкото си щете
	и ние ще ви отговорим.“
	В тоз миг Говен глава оборил
	за сън — не бил спал през нощта,
7424	а пък и толкова неща
	през тоя ден бил преживял.
	Ала се бързо овладял,
	защото искал да узнае
7428	по-скоро тайната каква е
	на чудесиите, които
	изникнали му пред очите,
	и той подел: „Сеньор, съзрях
7432	такива странности, че бях
	неизразимо удивен.
	Същинско чудо бе за мен
	да видя копие, което
7436	кърви. Ах, моля ви, кажете
	тоз меч и тоз ковчег какви са?
	Кралю, наистина съм слисан!
	Как те попаднали са тук?“
7440	„Сеньор, до днеска никой друг
	за тез неща не ни е питал.
	Ценя ви тъй, че нищо скрито
	за вас не бива да остане.
7444	Изпърво разказ ще захвана
	за копието. То било
	причина както за тегло
	и скръб, невиждани до днес,
7448	така и за висока чест.
	Сдобихме се със опрощение
	на своя грях благодарение
	на него. На Христос в гърдите
7452	туй копие било забито,
	когато бил на кръста разпнат.
	Нелепа гибел, смърт ужасна!
	И копието оттогава
7456	е тука и ще продължават
	от него капки да кървят
	до Страшния, последен съд —
	тъй както Бог е отредил.
7460	А Бог е предопределил
	на тоз ден кърви да текат
	отново, за да си платят
	евреите и подлеците
7464	за греховете. Та нали те
	са го убили. Чрез кръвта му
	тогава праведните само,
	сеньор, не ще отидат в ада.
7468	Кому какъвто дял се пада!
	А този меч такова зло
	е сторил, че не би могло
	със думи то да се представи.
7472	Той разорил е ред държави,
	крале, влиятелни придворни
	и дами с качества безспорни
	погубил е. Погром нечут
7476	принуди ни насам приют
	да търсим. Тоз меч разруши
	палати, той опустоши
	и Логър, и околността му.
7480	Ще ви разкрия, сир, не само
	кой жертва е тогава бил,
	а също кой го е убил
	чудовищно, без капка жал.
7484	Ала изпърво бих желал
	да кажа нещо за Граала.
	Нали в тържествената зала
	(така просторна, че побира
78488	петстотин души) той сервира
	на всички. Докато ядяхте,
	се виждаше, че много бяхте
	изплашен, стреснат, колеблив.
7492	Че е Граала е издръжлив
	не бива да ви удивява.
	Нали и Господ му отдава
	предпочитание, когато
7496	Христос бил разпнат пред тълпата,
	пред фарисеи от Юдея,
	и Йосиф от Ариматея
	последната му кръв събрал
7500	във този именно Граал,
	от чисто злато изкован,
	за който в не един роман
	се пише. Йосиф осъзнавал,
7504	че с тази кръв той представлявал
	съкровище неоценимо —
	Бог никому не дал да има
	със него допир в този свят.
7508	Поискал Йосиф от Пилат
	безкръвното Христово тяло
	със уговорката, че щяло
	да мине за възнаграждение.
7512	Без ни най-малко възражение
	Пилат тозчас се съгласил.
	Тогава Йосиф, който бил
	достоен ученик Христов
7516	и заради Исус готов
	на всичко, тялото свалил
	от кръста, после го обвил
	в саван и го във гроб положил.
7520	За тази случка още може
	да се говори — тя е свята,
	но аз в подробности не смятам
	да влизам, пък и те се знаят.
7524	Но нещо важно тук желая
	за драгоценния Граал
	да кажа: Йосиф го прибрал
	в шкаф, изработен много вещо,
7528	и гледал винаги две свещи
	запалени да има там.
	От Библията всъщност знам,
	че щом се сутринта наспивал,
7532	той задължително отивал
	при шкафа, в който бил Граала
	с кръвта Христова, и изцяло
	там на молитви се отдавал.
7536	По този начин изразявал
	дълбокото си преклонение
	пред непреходното учение
	на своя скъп и свят учител.
7540	Но нищо не остава скрито…
	Един ден негови познати
	го забелязали, когато
	стоял пред шкафа със Граала,
7544	и незабавно го издали
	на нечестивите евреи,
	постъпвайки като злодеи,
	Евреите го заловили
7548	и тутакси разпоредили
	на своите подвластни хора
	да бъде хвърлен във затвора,
	в тъмнична кула, извисена
7552	над къщите и оградена
	с дебели зидове високи,
	и от надзорници жестоки
	да бъде пазен ежечасно,
7556	макар че, както стана ясно,
	скалъпена била вината.
	Там той на Бога шепнешката
	се молел нещо да направи,
7560	та скорошно да го избави
	от незаслужената казън,
	и непрекъснато да пази
	Граала — да не го открадне
7564	апаш или да не попадне
	в ръцете на чифут безбожен.
	Ако пък Бог счете, че може
	на него да го повери,
7568	със кръст заклел се, че дори
	със риск за свойте земни дни
	Граала щял да съхрани.
	Изпълнила му се молбата:
7572	Бог кулата във небесата
	издигнал, Йосиф се видял
	освободен и се отдал
	на грижите си за Граала.
7576	Ала мълвата и от хала
	лети по-бързо. Новината
	за Йосиф вредом из страната
	се чула, първи я узнали
7580	евреите и се събрали,
	за да обсъдят що да правят,
	и без изобщо да се бавят,
	решили дружно Йосиф скоро
7584	ведно със близките му хора
	да бъде пратен във изгнание
	за укорното му деяние.
	Според приетото решение
7588	осъден бил на заточение
	и Никодим, понеже тоз
	сърцат следовник на Христос
	наскоро скулптура изкусна
7592	бил изработил на Исуса,
	с която го изобразявал
	такъв, какъвто се явявал
	на кръста. Без подкрепа Божа
7596	едва ли Никодим е можел
	така добре да претвори
	лицето на Исус. Дори
	най-надарените творци
7600	не са създали образци,
	с които да го надминават.
	В това се лесно убеждават
	онез, които в Лука* идат
	[* В катедралата _Сен Мартен_ в гр. Лука (Италия) в специален осмоъгълен параклис се съхранява една от най-ценните християнски реликви, наречена «Светото лице». Това е разпятие от кедрово дърво с образа на Исус, което, според легендата, е изсечено от Никодим от Ариматея, очевидец на Христовото разпятие. — Бел.пр.]
7604	и Святото лице там видят
	с очите си. И тъй, когато
	било решено от страната
	да бъде Никодим прокуден,
7608	тогаз видял се той принуден,
	със свито от тъга сърце,
	да хвърли Святото лице
	в една река и на вълните
7612	той поверил му съдбините.
	А след това решил да иде
	при Йосиф — искал да го види,
	преди да се на път отправи
7616	със свойте близки. И тогава
	пред него Йосиф си признал,
	че Бог насън съвет му дал
	в далечен край да отпътуват
7620	и никак да не се страхуват,
	защото таз земя, в която
	ще идат, е така богата,
	че ще живеят във охолство,
7624	в спокойствие и в задоволство.
	И Йосиф се заел веднага
	за път далечен да се стяга
	със помощта на свойте хора.
7628	С багажите си те на кораб
	се настанили и поели
	направо към онез предели,
	които Бог му бил указал.
7632	Най-сетне корабът им влязъл
	във пристана на Бели остров.
	Тоз кът не бил голям, но доста
	богат бил и подслон им дал
7636	(той и тогаз принадлежал
	към Англия). Бидейки сръчни,
	те само със неща подръчни
	си построили къщи нови
7640	и след като били готови,
	живели цели две години
	в мир със съседи и роднини.
	Ала на третата година,
7644	по неизвестна нам причина
	и за всеобща изненада
	съседи взели да нападат
	отвред преселниците мирни.
7648	На набезите им безспирни
	успешно Йосиф устоявал,
	но някой път се принуждавал
	да преминава в отстъпление
7652	и да търпи безброй лишения.
	Тогаз към Бог молби отправял
	Граала да му предостави.
	И в миг по волята на Бога
7656	отеквал отзивчиво рогът
	вода потичала към тях,
	измивали се и с ищах
	намествали се на софрата,
7660	а малко след това храната
	сервирала се от Граала
	и вино в сребърни бокали
	наливал той. Така родата
7664	на Йосиф, сита и благата,
	успявала да преживява.
	Щом той разбрал, че наближава
	последният му земен час,
7668	на Бог помолил се тогаз
	над неговия род изстрадал
	да се смили и за отрада
	Граала да му повери
7672	и тъй да му осигури
	живот достоен и щастлив.
	Понеже Бог е милостив,
	отстъпил им Граала в дар.
7676	Така, Богатият Рибар
	и сродникът му Генелал
	(рожден баща на Персевал)
	и тяхната рода отбрана
7680	от Йосифовото коляно
	са произлезли и те после
	по волята господна достъп
	могли да имат до Граала.
7684		Разказах ви защо растяла
	безспирно неговата слава.
	Но тайната му е такава,
	че няма да ви я разкрия,
7688	сеньор Говен, защото вие
	не си изпълнихте обета,
	пък и кървящите парчета
	на меча всъщност не успяхте,
7692	макар че много се старахте,
	да свържете. А онзи рицар,
	когото вашата кралица
	извика, с него що ли става?
7696	Той вас добре ви е познавал,
	затуй ви се е доверил,
	оръжие ви е дарил
	и мисия ви е възложил.
7700	Но никой земен мъж не може
	с успех да свърши таз голяма
	задача, ако помощ няма
	от Господа. Дойде ред вече
7704	да кажа нещо и за меча
	и за мъжествения рицар,
	чиято смазваща десница
	нанесла удар страховит,
7708	от който мечът бил пребит
	на две. Тогаз се случва нещо
	опустошително, зловещо
	за Логър и околността му.
7712	Когато си помисля само,
	изпитвам неизменно жал.
	Та кой ли смъртен би сдържал
	сълзите си, щом стане дума
7716	за тази зверщина безумна?“
	Говорел кралят натъжен,
	но забелязал, че Говен
	спи вече, и не виждал нужда
7720	от сън дълбок да го събужда.

	Тъй спал Говен, че се събудил
	чак сутринта и се учудил,
	че се намира край морето,
7724	в поле зелено, из което
	цъфтели пъстри гладиоли.
	Той с гняв възкликнал: „Ах, защо ли
	съм в този кът, където няма
7728	ни дом, ни кула, нито замък?
	Какъв срам, Боже! Как заспах
	аз, клетият, та не можах
	да чуя как тоз мъдър крал
7732	за чудотворния Граал
	разказва вещо и подробно!“
	И той покруса безподобна
	усетил в същия момент
7736	и се почувствал омерзен,
	че не поискал да узнае
	от краля таз страна коя е.
	На коня метнал се Говен
7740	и полетял в галоп, решен,
	щом нужно е, да влезе в бой,
	да се държи като герой,
	самоотвержено да вложи
7744	от себе си каквото може,
	та меча да слепи успешно
	и да изпълни много спешно
	задачата, зарад която
7748	обет поел бил. И когато
	със тази мисия справи,
	въпросите си да отправи
	към добродетелния крал
7752	относно чудния Граал.
	Едва тогаз, без колебание,
	щял да се върне във Британия…
	Поел той през страна, богата
7756	на ниви и реки разлати,
	но с падането на нощта
	наподобявала му тя
	на някаква опустошена
7760	повърхност, от живот лишена.
	Бог всичко в нея съживил,
	когато се Говен решил
	да пита краля как тъй става,
7764	че кръв на капки продължава
	от копието да се стича.
	И ако Господ Бог не всичко
	решил се да възстанови,
7768	виновен бил Говен, уви,
	затуй че краля не разпитал
	за приказната тайна, скрита
	в Граала. Хората обаче
7772	приветствали го, затова че
	все пак им носел утешение:
	„Сеньор, и гибел, и спасение
	дължим на тебе. За доброто
7776	признателни сме ти, защото
	чрез него ни надежди даваш.
	Но редно е да съжаляваш,
	че ти пропусна да научиш
7780	при онзи толкоз сгоден случай
	защо в тържествената зала
	храна сервираше Граала.
	Не би могъл да си представиш,
7784	че можеше да ни доставиш
	безмерно удовлетворение.
	А днес дълбоко съжаление
	налага ти се да изпиташ
7788	и дълго тъжен да се скиташ.“

	Земи различни посетил
	и много сили посветил
	Говен на бойното изкуство.
7792	Но видимо не се той чувствал
	готов за връщане в Британия,
	макар във всички състезания
	да жънел неизменно слава…
7796	Но тук не ще ви занимавам
	с това, ни с онзи странен рицар,
	когото гордата кралица
	повикала във своя стан,
7800	ни с краля, нито пък със Бран,
	ни с онова момче, което
	отвлекли, нито с тези, дето
	го търсили, ала за жалост,
7804	отишъл им трудът нахалост.
	Основната ми цел, все пак,
	не е да търся кой и как
	го е отвлякъл, кой е бил
7808	тоз, който го е посветил
	във рицарство и упорито
	му е внушавал да почита
	оръжието си и коня
7812	като съкровища изконни.
	Не мисля да предам до края
	историята със оная
	девойка гиздава, която
7816	младежа срещнала в гората
	и в разговор със нея той
	изрекъл глупости безброй,
	които много я разсмели,
7820	а после, както си вървели,
	далеч пред тях се появил
	на кон млад рицар, който бил
	със копие въоръжен.
7824	Младежът бил озадачен,
	а тя му рекла: „Драги мой,
	държа да разберете кой
	е онзи рицар, откъде
7828	на път е тръгнал и къде
	отива. Бих желала даже
	и името си той да каже.“
	„Но ако той не отговори,
7832	тогава аз какво да сторя?“
	„С оръжие го принудете!“
	„Но как тъй?“ — „Просто връхлетете
	на него: копието здраво
7836	в ръка стиснете и направо
	към него смело полетете,
	ала при схватката пазете
	от ударите свойто тяло!“
7840	На момъка тя щит подала,
	поел го той и заявил:
	„Не бих си нивга позволил
	да го отпусна, че тогава
7844	рискувал бих да се забавя,
	дордето го пристегна пак.“
	„Личи, че сте добър юнак“ —
	отвърнала му тя през смях.
7848	И момъкът, с известен страх
	да не изпусне някак щита,
	на своя бърз жребец политнал
	към рицаря. Когато бил
7852	пред него, той му заявил,
	че настоява да узнае
	фамилията му коя е.
	Понеже другият мълчал,
7856	на бой младежът налетял.
	Изпърво рицарят отбил
	атаката и както бил
	на коня, с удар страховит
7860	пронизал неговия щит.
	Замахът бил с такава сила,
	че копието се пребило
	на две. Младежът, окопитен,
7864	отвърнал с удари по щита
	на рицаря, след туй в главата
	ударил го и на земята
	противника си повалил.
7868	Тоз удар смъртоносен бил
	и рицарят не шавнал даже.
	„Сеньор — побързал да му каже
	младежът рязко — я станете
7872	и името си ми кажете!“
	Подир това от коня слязъл,
	над него се навел и казал
	ядосано: „Защо мълчите?
7876	Освен да ми се подчините,
	друг избор нямате, сеньор.
	Не смятам с вас да влизам в спор!“
	Трупът, естествено, мълчал,
7880	но момъкът не бил видял
	умрял човек и продължил:
	„Приятелю, бъдете мил,
	до мойта дама приближете
7884	и свойто име ни кажете!“
	И тъй като не чул ответ,
	от раздразнение обзет,
	младежът казал си: „Та той
7888	заспал е вече, Боже мой!“
	Най-сетне момъкът направил
	усилие да го изправи
	и рекъл: „Явно сте заспал и
7892	не чувате… Но чак така ли
	от боя бяхте изтощен?“
	Понеже бил въоръжен,
	трупът дотолкова тежал
7896	на момъка, че не можал
	в ръцете си да го държи,
	и слагайки го да лежи,
	му рекъл: „Жалко, че заспахте
7900	тъй бързо и не пожелахте
	да се представите пред нас.
	Е, хайде, спете си тогаз!“
	Той взор отправил за последно
7904	към рицаря, след туй погледнал
	накъм девойката, която,
	стоейки във далечината,
	се чудела какво той прави,
7908	защо чак толкова се бави.
	Натам в галоп се устремил
	младежът и след малко бил
	пред свойта дама. Тя веднага
7912	му казала, че се налага
	да тръгват, че път дълъг имат.
	„Но той не каза свойто име.“
	„Приятелю, не се косете,
7916	а по-добре си извадете
	парчето копие от щита!“
	„Ах, Боже, той нима пробит е?“
	Измъкнал момъкът парчето
7920	и почнал да се вайка. „Ето
	кръв, драги! Да не сте ранен?“
	„Ах, скъпа, свършено е с мен!
	По-лошо е от смърт дори!
7924	Човекът, който ми дари
	жребеца, копието, щита,
	ми препоръча до ги считам
	за нещо извънредно ценно
7928	и да ги пазя неизменно.
	Ако за тях не се аз грижа,
	то как спечелил бих престижа
	на рицар, който заслужава
7932	похвала, почести и слава?“
	„Ала щом щитът е пробит —
	му рекла тя — нов, хубав щит
	ще ви даря — и по-здрав даже.“
7936	„Туй предстои да се докаже:
	когато ми го подарите,
	тогава ще ме убедите.“
	Девойката с усмивка само
7940	посрещнала наивността му
	и пак по своя път поели.
	Едва на мръкване видели
	млад рицар на гасконски кон,
7944	и тя със заповеден тон
	изрекла: „Бързо го стигнете
	и тук при мен го доведете!
	И дръжте щита си по-здраво.
7948	Пък скоро аз ще ви направя
	дар ценен — нов щит ще ви дам.“
	„Но дотогава аз за срам
	ще стана с този щит пробит.
7952	По-хубаво да бъде скрит!“
	И с лакът момъкът опитал
	да скрие зад гърба си щита,
	след туй в галоп той полетял
7956	към рицаря и му предал
	повелята на свойта дама.
	Отвърнал другият, че няма
	във никой случай да отиде
7960	със дамата му да се види
	и го нападнал разярен.
	Младежът удар мигновен
	нанесъл му и го убил.
7964	Ала преди това той бил
	получил рана във ребрата
	и не след дълго на земята
	се строполил във безсъзнание.
7968	Но дамата му със внимание
	сражението им следила
	и се към него устремила
	да му помогне да се вдигне.
7972	Няколкократно той премигнал
	и щом напълно се свестил,
	възседнал коня, който бил
	от дамата му там докаран,
7976	опитал да й вдъхне вяра
	във своите младежки сили,
	а тя отвърнала му: „Мили,
	ако при боя щитът беше
7980	допрян до рамото ви, щеше
	да бъде по-добре. Не бива
	на бой без щит да се отива!“
	А ето как отвърнал той:
7984	„При този ръкопашен бой
	врагът ми щеше да отвори
	и други дупки… Аз наскоро
	ще бъда здрав, но моят щит
7988	завинаги ще е пробит.
	Това ме подлудява, мила.“
	Девойката го уверила,
	че той, каквото да се случи,
7992	от нея скоро ще получи
	щит хем по-здрав, хем по-красив.

	Да бях аз по-красноречив,
	щях по-добре да ви разкажа
7996	за щита му! Могъл бих даже
	да ви опиша как със злато
	и слонска кост той бил богато
	и най-изкусно украсен;
8000	как този момък дръзновен
	на кралска сватба в Амбревал
	спечелил го. Самият крал
	неимоверно силен бил
8004	и в кралството си разгласил,
	че с щита му ще се сдобие
	тоз, който смогне да извие
	ръката му. И на Говен
8008	синът му бил ощастливен:
	надвил той краля във борбата
	и даже счупил му ръката…
	Не се налага тук, все пак,
8012	да ви предам кога и как
	той, в знак на почит, свойта дама
	със зала пищна и голяма
	дарил, как смут голям настанал,
8016	когато срутил се таванът
	и върху хора се стоварил,
	и как младежът бързо сварил
	по стълбата да се качи,
8020	как те с учудени очи
	го проследили отдалече,
	как Лионел* той бил наречен,
	[* Лионел (Lionel) — от френското lion, което означава „лъв“. — Бел.пр.]
	защото ходел из палата
8024	тъй, както скита лъв в гората…
	Но разказът ми изостана
	и трябва пак да го подхвана.
	И продължили да вървят
8028	двамината по своя път,
	до шатра стигнали, която
	край брода на река разлата
	намирала се. За отмора
8032	там те се спрели, млади хора
	гостолюбиво ги приели
	и тъй се случило, че взели
	младежа брода им да пази.
8036	Извършвайки почтено тази
	нелека дейност, често той
	със рицари завързвал бой
	и всеки път ги побеждавал.
8040	Въоръжен, той там заставал
	на пост, обаче един ден
	безкрайно бил озадачен,
	че не преминал никой рицар.
8044	Наблизо имало горица,
	и в миг младежът забелязал,
	че мъж въоръжен излязъл
	от нея и се устремил
8048	към брода, но отпуснал бил
	глава, от мисли натежала,
	защото в своя край, за жалост,
	не бил се дълго време връщал
8052	Но както всеки друг, той също
	е трябвало да се сражава
	с младежа и едва тогава
	да мине през тоз брод. И ето
8056	че в миг те слезли от конете
	и с мечове жесток двубой
	подели. Тук ще кажа кой
	бил този мъж въоръжен —
8060	това бил рицарят Говен.
	Изправил случаят нелеп
	баща и син в двубой свиреп.
	Така разлютени били те,
8064	че шлемовете от главите
	отхвръкнали. Говен се взрял
	във другия и щом разбрал,
	че той е извънредно млад,
8068	му рекъл: „Драги, своя яд
	благоразумно укротете
	и името си ми кажете.
	На вид сте юноша невръстен,
8072	а толкоз силен и чевръст сте,
	че в този свят при бой едва ли
	на някой бихте се предали.
	Май никой вас не ще надвие.
8076	Сеньор, кажете кой сте вие.“
	Младежът чинно отговорил:
	„Не бих могъл. Пред всички хора
	със клетва в Бога ще призная,
8080	че името си аз не зная.
	Наричайте ме както щете,
	но в никой случай не мислете,
	че крия замисъл нечист.
8084	Израснал съм у Бран дьо Лис —
	във неговия хубав замък.
	Понеже той е брат на мама
	и твърде много ме обича,
8088	привикнал бе да ме нарича
	пред всички «вуйчово момче».
	След време тъй се случи, че
	с тоз прякор всеки ме познава.
8092	От мама чувал бях тогава,
	че моят татко опетнил
	рода ни и затуй не бил
	от никой близък уважаван,
8096	дори не бил и споменаван.“
	От чутото Говен разбрал,
	че пред очите му стоял
	сега синът му и възхита
8100	от смелостта му той изпитал.
	Бащата предпочел все пак
	да провери синът му как
	ще действа, ако му предложи
8104	сега оръжие сложи
	и победен да се признае.
	Младежът рекъл, че това е
	по-лошо от смъртта дори,
8108	че няма да се примири,
	ако в говорене се бави
	дошлият и не се представи
	на дамата му. Но Говен
8112	готов бил с него в тоз момент
	във всяко кътче да отиде.
	Той не желаел да обиди
	сина си и му заявил:
8116	„Сеньор, не бих ви възразил —
	поне в туй сигурен бъдете.
	Я по-добре ме заведете
	при свойта дама — искам там
8120	на нея в плен ще се предам.“
	„Тогава, ако тя самата
	не възразява, ще ви смятам
	за свой най-верен приближен.“
8124	Когато рицарят Говен
	при дамата се озовал
	и с вид смирен й се предал,
	тя в него за момент се взряла,
8128	замислила се, помълчала,
	а после рекла му: „Сеньор,
	разбрах от първия ми взор,
	че във двубой ожесточен
8132	наскоро леко сте ранен.“
	„Госпожо, тъй е, не грешите.
	Кълна се в Бога и в светците,
	че аз не бях в двубой сломен,
8136	но искам да остана в плен
	до сетния си миг при вас.“
	„Добре, сеньор, обаче аз
	дори не зная кой сте вие…“
8140	„Девойко, няма що да крия…
	Говен съм аз, от знатен сой
	и крал Артур е вуйчо мой.“
	Тъй бил младежът удивен,
8144	че само вик надал: „Говен?“,
	обятията си разтворил,
	прегърнал го и заговорил:
	„Аз неведнъж бях чувал мама,
8148	когато бях все още малък,
	с туй име да зове баща ми
	и то остана в паметта ми.“
	Тук тя възкликнала: „Сеньор,
8152	за кой ли крал от кой ли двор
	не би било най-висша чест
	да сте сред близките му днес
	и в свойта свита да ви вземе!“
8156	Помолила ги тя да снемат
	доспехите и рекла: „Аз
	в живота си до този час
	не съм видяла други двама
8160	със прилика чак тъй голяма.“
	Говен, привдигайки глава,
	спокойно рекъл й: „Това
	е истина, госпожо драга!“
8164	И той разказал им веднага
	как момъкът се бил родил
	и как той дядо му убил…
	Аз тука не възнамерявам
8168	подробности да изброявам,
	не ще описвам радостта,
	която всички през нощта
	изпитали. Едно е знайно —
8172	че сир Говен съвсем случайно
	любимия си син открил
	и че във шатрата той бил
	с девойка с чудна красота.
8176	Затуй Говен на сутринта
	признал им своето желание
	да тръгнат с него за Британия
	и рекъл им за дълъг път
8180	багажа си да натъкмят.
	Така завел ги той в палата
	на крал Артур, където смятал,
	че трябва да станува дворът,
8184	ала разбрал от местни хора,
	че вуйчо му е в Гломорган.
	От тъжни чувства обладан,
	стоял там кралят, без да знае
8188	съдбата на Говен каква е —
	дали е жив или умрял.
	Бих много време пропилял
	да му описвам патилата…
8192	А междувременно в палата
	с тревога мислели, че той
	загинал е в неравен бой
	или е бил попаднал в плен.
8196	Затуй, когато там Говен
	пристигнал, всички го приели
	с възторг неизразим и взели
	край него тъй да се тълпят,
8200	че щели да го задушат.
	Ще уточня, че на софрата
	били придворните, когато
	разбрали, че Говен се върнал.
8204	Артур към входа взор обърнал
	и рекъл: „Аз съм тъй благат,
	че с божията благодат
	такава новина получих!
8208	Добро най-сетне ни се случи!“
	От радост скочил на крака,
	придворните и те така
	приели тази новина,
8212	зарязали храни, вина
	и към Говен се залетели.
	Да бяхте там, да сте видели
	как достолепната кралица
8216	със всички свои хубавици
	се втурнали да го посрещнат:
	едни пропуснали да срешат
	косите си във бързината,
8220	а други хукнали нататък
	в съвсем небрежно одеяние…
	На всички нужното внимание
	Говен не можел да обърне,
8224	не бил способен да прегърне
	от тях една третина даже.
	Та как на всяка да изкаже
	признателност със тон изискан?
8228	Отвсякъде той бил притискан
	от знатни дами, просълзени
	от незапомнено вълнение.
	След туй го в залата завели,
8232	доспехите му бързо снели
	и всички те, без изключение,
	го гледали със възхищение.
	Но в залата се появил
8236	мъж, който никому не бил
	познат, доспехите му взел
	и бързо коня му извел.
	Ала Говен го забелязал
8240	едва когато той излязъл,
	и бил обзет от страшен яд,
	че без прекрасния си ат
	и без доспехи той оставал,
8244	а пък на друг не се надявал
	за помощ. Кой ли бил мъжът,
	отгде бил той, към кой ли кът
	е тръгнал — никой не разбрал.
8248	Но аз към друго бих желал
	вниманието ви да върна.
	Когато кралят се обърнал
	към своя племенник предраг
8252	да разбере къде и как
	тоз хубав момък е открил,
	тогаз Говен му доверил,
	че туй е неговият син.
8256	Във двора всички до един
	младежа дружески приели,
	защото истински ценели
	способностите на баща му
8260	и всеки бил от хубостта му
	неимоверно възхитен.
	Понеже рицарят Ивен
	от всички в кралския палат
8264	за най-изискан бил признат,
	Артур на него поверил
	да възпитава този мил
	и тъй чаровен млад левент.
8268	Затуй той бил освободен
	от всяко друго занимание,
	та с правилното възпитание
	на момъка да се заеме,
8272	и той през цялото си време
	бил все на него посветен.
	Аз тук ще вмъкна, че Говен
	пред рицарите споделил
8276	какви чудатости открил,
	дордето странствал: как Граала
	самин в тържествената зала
	вина и ястия сервирал,
8280	без нито за момент да спира,
	как някакъв убит човек
	лежал в един голям ковчег
	и как в безжизненото тяло
8284	парче от копие стърчало…
	А рицарите, с дъх стаен,
	в почуда слушали Говен.
	Той с чувство за вина признал,
8288	че непробудно бил заспал
	и бил пропуснал сгоден случай
	подробностите да научи
	за странния Граал. Накрая
8292	поискал нещо да узнае
	за брат си Герехет, че в двора
	не бил го срещал той наскоро,
	и за сина на Ню Идер.
8296	Артур отвърнал му: „Хабер
	от тях отдавна нямам аз,
	но зная, че издирват вас.
	Те бяха толкоз притеснени,
8300	че тръгнаха на път, решени
	дори земята да обърнат.
	Дай, Боже, бързо да се върнат!“
	Говен бил толкоз отмалял
8304	от преумора, че заспал,
	щом се прибрал във свойта стая.

	Тук аз ще изоставя тая
	история… Държа да спазвам
8308	известен ред и да разказвам
	за главното, което става.
	Така дългът ми повелява
P$


>	Бранш VІ
>	Герехет

P>
	Нощта тежала, загърмяло,
8312	засвяткало и заваляло…
	Небивал мрак небето скривал.
	Понеже кралят не заспивал,
	поискал всички шамбелани
8316	да бъдат бързо призовани
	при него. С леко наметало
	Артур загърнал свойто тяло,
	обул си гащи и ботуши
8320	и после неколцина души
	отишъл досами морето —
	до малка сграда, откъдето
	те можели да наблюдават
8324	как бурята се разразява
	и как със силен шум вълните
	разбивали се о скалите.
	От смут обхванатият крал
8328	върху прозореца подпрял
	ръце, погледнал към небето,
	с очи обходил ширинето
	и предусетил, че просторът
8332	ще просветлее твърде скоро.
	В надморската далечина
	той забелязал светлина
	и за звезда я взел, обаче
8336	бил изненадан от това, че
	към тях тя бавно приближава.
	Към шамбеланите тогава
	Артур обърнал се: „Сеньори,
8340	на мене само ли се стори,
	че нещо свети над вълните?“
	„Кралю, не мамят ви очите.
	Не е мираж, ала кой знае
8344	онази светлинка каква е?“
	„Но вижте как се приближава…
	Ах, Господи, към нас ли плава?“
	Дордето те със удивление
8348	умували над туй видение,
	до сградата се приближил
	един красив шлеп, който бил
	покрит със чудна тапицерия
8352	от скъпа пурпурна материя
	(шлеп по-разкошен според мен
	не е бил нивга построен).
	Те изпитателно се взрели
8356	във този шлеп, но не видели
	на него никакъв товар,
	ни хора, нито друга твар.
	Най-изненадващо обаче
8360	за крал Артур било това, че
	пред шлепа плувал във водата
	бял лебед със халка от злато
	на гушата, а на халката —
8364	верига сребърна, която
	била завързана така, че
	да може лебедът да влачи
	тоз химеричен съд. С крилата
8368	заудрял лебедът, когато
	пред себе си брега видял,
	и вик пронизващ той надал.
	Артур извикал: „Отворете
8372	тозчас вратата към морето,
	защото искам да отидем
	на този странен шлеп да видим
	отблизо има ли там хора!“
8376	След туй на приказния кораб
	Артур се качил, вътре влязъл
	и в двата края забелязал
	два канделабъра огромни
8380	(чак тъй красиви той не помнел
	преди това да бил видял).
	А после взорът му се спрял
	върху платно златотъкано,
8384	на плочестия под постлано
	(такъв великолепен плат
	във кралството не бил познат).
	На него рицар млад лежал
8388	безжизнен — явно бил умрял,
	защото в кървавото тяло
	парче от копие стърчало
	и рана зеела в гърдите,
8392	до половината покрити
	със хермелинов скъп саван.
	От странно чувство обладан,
	Артур огледал го за миг
8396	(изящният мъжествен лик
	наистина божествен бил),
	а после мъртвия отвил,
	видял, че в туника с позлата,
8400	скроена от два скъпи плата,
	той бил облечен, и тогаз
	изпаднал кралят във захлас:
	„Ах, Господи, до този ден
8404	друг рицар, от жена роден,
	със тяло толкова красиво
	не съм видял. Как му отива
	таз туника със вкус ушита,
8408	как тя извиква в мен възхита!
	Кой гледал би без удивление
	отличното телосложение,
	тез златни шпори на краката
8412	и тез одежди на снагата
	от хермелин и от коприна,
	и тази кройка толкоз фина,
	която неговия стан
8416	извайва, скъпия колан,
	великолепната кесия!…
	Признавам си, че като тия
	доспехи с несъмнен финес
8420	у друг не съм видял до днес.“
	А после чудната кесия
	Артур отворил, лист хартия,
	на две прегънат, там намерил,
8424	разгънал го, взор остър вперил
	във него и прочел послание
	със много странно съдържание:
	„Туй тяло е на виден крал.
8428	Преди да беше дух предал
	на Бога, той молба отправи
	във залата да се постави
	трупът и да остане в нея,
8432	дордето някой мъж успее
	да му изтръгне от сърцето
	желязното парче, с което
	е бил прободен при дуел.
8436	Но ако някой мъж умел
	да го изтръгне все пак свари,
	той трябва с него да удари
	убиеца — да го забие
8440	в гръдта му и да го убие;
	в противен случай омерзение
	и безподобно унижение
	той непременно ще изпита,
8444	и оскърбления, каквито
	е бил понесъл Герехет
	в градината. Но най-напред,
	в ковчег му тялото сложете
8448	и в залата го пренесете.
	Намазано е то с балсам
	и може да остане там
	дори за срок целогодишен,
8452	без въобще да замирише.
	Ако до този срок парчето
	не се извади, наредете
	веднага да го погребат.
8456	Ако обаче отмъстят
	за него, дворът ще узнае
	тоз рицар от коя страна е
	и кой злодей го е убил.“
8460	Не се хич кралят двоумил,
	прибрал в кесията писмото,
	прихванал с две ръце платното,
	държейки го откъм главата,
8464	а шамбеланите краката
	привдигнали и го свалили
	от шлепа, след това качили
	безжизненото мъжко тяло
8468	в голямата парадна зала.
	Подложили му под главата
	възглавница, а пък снагата
	те пак покрили със савана.
8472	След туй на свойте шамбелани
	Артур заръчал: „Никой друг,
	освен присъстващите тук,
	не бива нищо да узнава
8476	за случката!“ Едва тогава
	решил пак на брега да иде,
	защото той държал да види
	какво ли става с онзи кораб.
8480	Облегнат на един прозорец,
	Артур чул стряскащия крясък
	на лебеда, видял как с плясък
	крила огромни той разгръща,
8484	как бързо кораба обръща
	със тежка сребърна верига,
	как сръчно котвата повдига,
	за да отплава по вълните,
8488	как бавно гаснат светлините
	на свещниците, как платната
	потъват вече в тъмнината.
	Артур потресен бил изцяло,
8492	когато гледал колко жалост
	изпитвала горката птица
	зарад смъртта на своя рицар.
	Все още тегнел страшен мрак…
8496	В леглото кралят легнал пак,
	но дълго буден се въртял
	и чак на съмване заспал.

	На сутринта Говен пръв станал —
8500	преди големите камбани
	на манастирите да бият
	за утринната литургия.
	Облякъл се и се обул
8504	и щом камбанен звън дочул,
	поел със своите другари
	към манастира, за да свари
	най-ранното богослужение.
8508	След туй със свойто обкръжение
	във празничната зала влязъл
	и пръв от всички забелязал
	копринената плащаница
8512	с лежащия на нея рицар.
	Те странника изпърво взели
	за спящ, но след това видели,
	че той не просто е заспал
8516	във сън дълбок, а е умрял.
	Но ни един не го познавал
	и нямал никаква представа
	какъв е, от коя страна е;
8520	и всеки почнал да ридае,
	обзет от скръб по хубостта му.
	За няколко минути само
	в града разчула се вестта.
8524	Не бих описал горестта,
	обзела хората, които
	дошли със сълзи във очите
	да видят тоз покойник странен.
8528	Със властен тон Говен забрана
	отправил да не приближава
	до него никой дотогава,
	дордето кралят не се вдигне
8532	от сън дълбок и не пристигне
	във залата… При краля влязъл
	Говен и всичко му разказал.
	Артур учуден вид си дал
8536	(макар че вече бил видял
	това, което му доложил
	Говен), обул се и си сложил
	най-подходящо одеяние,
8540	за да отвърне със внимание
	на племенника си Говен,
	и с вид все тъй озадачен,
	последвал го, за да отиде
8544	във залата и сам да види
	умрелия, когото бил
	самият той нощес открил.
	Проникнал в празничната зала,
8548	където се била събрала
	тълпа от изумени хора,
	и мигом си насочил взора
	към рицаря: съзрял савана,
8552	постилката златотъкана,
	възглавницата, връз която
	опрели му били главата,
	и туниката пъстроцветна.
8556	Савана бавно той отметнал
	и мигом ахнал възхитен:
	„Откакто, Боже, съм роден,
	такъв напет и строен мъж
8560	не съм аз виждал ни веднъж!
	Ликът — красив, ръцете — здрави,
	краката — мускулести, прави;
	какви изящни, дълги пръсти
8564	и колко му е строен кръстът!
	А тези чудни златни шпори —
	едва ли има нейде втори
	чифт, тъй изкусно изковани.
8568	Сеньори, вижте му колана
	и бисерите скъпоценни,
	с които пищно украсен е!
	Човек изглежда тъй, когато
8572	любов възвишена в душата
	изпитва!… Аз ви уверявам,
	че радвал се е на такава
	любов, каквато той самият
8576	е хранел. Вижте, таз кесия
	е истинско бижу, сеньори.“
	Артур кесията отворил,
	писмото тутакси извадил
8580	и глас настойчив се обадил:
	„Кралю, нали от нас не бихте
	потулили туй, що открихте
	в това писмо.“ А той им рекъл:
8584	„Разбира се, сеньори! Нека
	да няма тайни между нас!
	От няколкото реда аз
	разбрах, че мъртвият е имал
8588	доверие непоклатимо
	единствено във вас, които
	с достойнствата си се числите
	заслужено към мойта свита.
8592	Той вярвал, че ще отмъстите
	за него, както подобава,
	и винаги се е надявал,
	че някой с ловкост ще изпъкне
8596	и ще успее да измъкне
	желязното парче, което
	останало му е в сърцето.
	Държал той неговото тяло
8600	в такъв ковчег и в тази зала
	да престои една година.
	Ако и този срок измине
	и не извадим туй парче,
8604	това ще означава, че
	ще можем да го погребем.
	Едва тогаз ще разберем
	кой е и кой го е убил.
8608	Най-вероятно той е бил
	от благородно потекло —
	това разкошно облекло
	не е на някакъв бедняк.
8612	Ако това парче все пак
	да го изтръгне някой свари,
	той трябва с него да удари
	убиеца — да го забие
8616	в гръдта му и да го убие.
	В противен случай омерзение,
	и безподобно унижение
	той непременно ще изпита,
8620	и оскърбления, каквито
	понесъл нявга Герехет.“
	„Кралю, ще кажа най-напред,
	че във това писмо тревожно
8624	се иска нещо невъзможно.
	Та мъртвият не назовава
	убиеца си… Как тогава
	да отмъстим за него ние,
8628	как тоз убиец да открием?“ —
	възкликнал Тор. Тук и Говен
	намесил се: „И според мен
	туй, що се иска във писмото,
8632	не е възможно, сир, защото
	не виждам кой и как ще свари
	убиеца му да удари
	със същото това парче
8636	и то така в гърдите, че
	да бъде мигом усмъртен.
	Та кой мъж, от жена роден,
	изпълнил би подобно дело?
8640	Било би прекалено смело
	да дръзне някой да извади
	парчето. Колко изненади
	ще се явят тогаз пред него?
8644	Навярно тялото в ковчега
	ще престои, дордето мине
	въпросната една година.“
	Друг изход там не бил намерен
8648	и във ковчег от мрамор черен
	починалият бил положен.
	Но кой от рицарите можел
	да каже как на оскърбление,
8652	на хули и на унижение
	подложен бил преди години
	незнайно във коя градина
	добрият рицар Герехет?

8656	А този рицар дни наред
	напразно търсел своя брат.
	Един ден той, преди обяд,
	в ливада приказна навлязъл
8660	и мигновено забелязал
	във нея чудно хубав замък
	от мрамор чер и сивкав камък,
	с високи кули и с кубета,
8664	издигащи се до небето…
	За моето повествование
	тук по-подробно описание
	не се налага… Герехет
8668	препускал устремно напред,
	защото го измъчвал глад.
	Той дотогаз на този свят
	такъв разкош не бил видял.
8672	Но жив човек не се задал
	насреща му. От коня слязъл
	в една голяма стая влязъл
	и в нея зърнал три кревата
8676	от слонска кост и чисто злато,
	с килими прелестни покрити.
	Той хванал коня за юздите
	и за единия креват
8680	го вързал, след това назад
	отстъпил и се настанил
	на другия, като свалил
	изпърво шлема, после щита,
8684	обходил със очи стените
	и облицования свод,
	видял, че целият й под
	съвсем наскоро със трева
8688	осеян бил и затова
	усещал се приятен хлад.
	„Дом, ти си пълен с благодат —
	възкликнал Герехет. — Да можех
8692	глада си тук да уталожа
	и зоб на коня си да дам!
	Аз станал бих за смях и срам
	и тежка грешка бих допуснал,
8696	ако реша да те напусна!“
	Огледал се, видял, че вдясно
	се очертавал доста ясно
	вход, водещ към съседна стая,
8700	дваж по-внушителна от тая,
	в която бил. Пак взел си шлема
	и бързо, без да губи време,
	проникнал в нея. Тя била
8704	с две много хубави легла,
	покрити целите с коприна,
	във багри с блясък ненадминат.
	Пленен от толкоз красота,
8708	той рекъл си: „До вечерта
	бих искал цялата наредба
	на тоя замък да разгледам.“
	Щом влязъл в следващата стая,
8712	от изключителна омая
	обзет бил. Цялата в позлата
	била таз стая чудновата —
	с изящество неизразимо
8716	и със помпозност несравнима.
	Във нея сложено било
	едно-единствено легло,
	застлано със покривка фина
8720	от чиста мавърска коприна
	със блясък чуден, непознат
	във никой двор и в никой град,
	с извезани по нея златни
8724	животни. Толкова приятно
	било в таз стая, във която
	блестяло самородно злато
	тъй ярко, че от осветление
8728	това прекрасно помещение
	не се нуждаело. Напред
	пристъпил бавно Герехет,
	голям прозорец той видял,
8732	отворил го, глава подал
	и зърнал кичеста градина
	с две чудни шатри от коприна
	(подобни шатри по земята
8736	едва ли има). От едната
	в тоз миг едно джудже излязло
	и в другата веднага влязло.
	На вид изглеждало отлично,
8740	било облечено прилично
	с чудесна туника, която
	по мяра му била. В ръката
	то чаша сребърна държало,
8744	покрита със салфетка бяла.
	Следейки го с очи, той можел
	с увереност да предположи,
	че в тази шатра има хора,
8748	и както вече бил отворил
	прозореца, през него слязъл
	и във градината той влязъл,
	но не забравил да си вземе
8752	стоманения меч и шлема.
	Към шатрата се устремил
	и щом проникнал в нея, бил
	от рядка красота пленен:
8756	една девойка с чуден тен
	седяла в сребърно кресло
	във близост до едно легло,
	което пък било застлано
8760	с една покривка златоткана,
	изпъстрена с цветя лъчисти,
	извезани с конци златисти.
	А и чаршафите чудесни
8764	били — не ще е никак лесно
	да ги опиша: толкоз бели
	едва ли нейде сте видели.
	Върху леглото млад левент
8768	седял — той тежко бил ранен
	и външно много зле изглеждал.
	Усърден момък се навеждал
	и му подпирал раменете.
8772	а същевременно джуджето
	държало чаша чудновата,
	до половината налята
	с бадемово млеко, в което
8776	били начупени парчета
	от хляб, и с него той се хранел.
	Загрижена и умълчана,
	девойката с лъжица златна
8780	му давала. Най-акуратно
	сир Герехет се поклонил
	и ги учтиво поздравил:
	„Бог с добрини да ви дарява,
8784	сеньор, и здраве да ви дава:
	на вас, на тази мила дама
	и на младежа!“ Злост голяма
	обзела другия, с ръка
8788	ударил чашата така,
	че млякото му се разляло
	върху раненото му тяло,
	и се развикал: „Мили Боже,
8792	тоз рицар никой ли не може
	да го изгони?“ В своя яд
	така се дръпнал той назад,
	че раната му пак, уви,
8796	обилно взела да кърви.
	От угризение обзет,
	вина почувствал Герехет
	и рекъл: „Много съжалявам,
8800	че ви тревоги причинявам…“
	Но другият не спрял да вика:
	„Ах, Боже, кой ще го изтика
	оттук възможно най-далече.
8804	Ако остане, с мене вече
	е свършено!“ Младежът мигом
	извърнал се и рекъл: „Стига,
	сеньор, недейте се ядосва,
8808	че твърде много ще ви коства!
	Ще дойде онзи Малък рицар
	и с меч във своята десница
	ще отмъсти за вас от раз.“

8812	Пристигнал Малкият завчас:
	кон имал дребен, но чевръст,
	и доста нисък бил на ръст,
	но той не бил джудже — лицето,
8816	главата, челото, ръцете,
	краката, тялото, очите
	били съвсем добре развити.
	Със златно копие и щит
8820	и със жакет, добре ушит,
	веднага в шатрата той влязъл
	и с глас, треперещ от омраза,
	извикал: „Где е тоз страхливец,
8824	тоз безобразен нечестивец?“
	А после, с копие в ръката,
	ударил Герехет в главата,
	надменно му се подиграл,
8828	подхвърляйки му: „Ей, нахал,
	аз щях да те сразя без време…
	Предлагам бързо да си вземеш
	оръжието — шлема, щита!“
8832	Раненият подел: „Как влита
	той в чужда шатра! Заслужава
	за срам да стане, пък тогава
	от шатрата ни да изчезне.“
8836	Тозчас побързал да излезне
	вън Герехет — той се навел,
	оръжието в миг си взел,
	на коня метнал се и казал:
8840	„Сеньор, веднага бих излязъл,
	но откъде?“ — „Страхлив подлец,
	държиш се като пръв глупец! —
	подхванал Малкият — Спри там!
8844	Изпърво аз за смях и срам
	ще те направя — ще се мериш
	със мен, след туй ще търсиш двери,
	за да излезеш. Господарю,
8848	как тоз страхливец ви докара
	до гняв?“ С усмивка Герехет
	му рекъл: „Вие сте наглед,
	сеньор, наистина опасен.“
8852	В тоз миг джуджето с взор ужасен
	го стрелнало и налетяло
	на него. Герехет изцяло
	сега бил с Малкия зает,
8856	ядосан полетял напред,
	опитал се да го удари
	със копието, но не сварил
	от коня му да го свали.
8860	Ако ме питате дали
	джуджето в случая могло
	на Герехет да стори зло,
	ще кажа, че то с всичка сила
8864	го блъснало и повалило
	най-ненадейно на земята.
	В туй време скочил бързешката
	от коня Малкият юнак,
8868	врата му тъй настъпил с крак,
	че дишането му да спре,
	но предпочел да прибере
	крака си и да го попита
8872	настойчиво и ядовито:
	„Признаваш ли се победен
	и ще приемеш ли в мой плен
	да си от днес?“ Все тъй лежал
8876	сир Герехет и все мълчал —
	той нито виждал, нито чувал.
	Но Малкият възнегодувал
	от туй мълчание и пак
8880	върху врата му стъпил с крак.
	Когато, след известно време,
	взел Герехет да се съвзема,
	да се привдигне се напрегнал
8884	ръце към Малкия протегнал,
	въздъхнал и му проговорил:
	„Сеньор, не знам какво съм сторил,
	та ме наказахте…“ Джуджето
8888	му рекло: „Първо запомнете,
	че в таз градина отнапред
	се съблюдава най-строг ред
	и който този ред погазва,
8892	той най-сурово се наказва.
	Които паднат победени
	от моя меч, са задължени
	да бъдат цял живот тъкачи.
8896	И имайте предвид това, че
	не се допуска изключение
	и никой с никакво давление
	не би могъл да ги избави.
8900	Какво е задължен да прави
	един тъкач във таз градина?
	Да изтъкава от коприна
	различни платове, богато
8904	орнаментирани със злато.
	Щом платовете се доставят,
	от тях шивачи шатри правят
	по форма и размер различни
8908	и господарят ми извлича
	парични доходи, каквито
	си заслужава. Тез, които
	надвивах в бой, без възражение
8912	приемаха туй задължение
	и никой тук не е държан
	като във някакъв зандан.
	Сега със вас какво да правя?
8916	Съгласен съм да ви оставя
	където щете да вървите,
	но трябва пак да се явите
	най-късно до една година
8920	във тази прелестна градина.
	Но най-напред се закълнете
	пред мен, че сам ще изберете
	от три възможности една.
8924	Със първата ви запознах:
	да станете тъкач при нас.
	Ако приемете, тогаз
	спогодба сключваме веднага.
8928	В противен случай ви предлагам
	и втора: с мене пак сражение
	да водите. При положение,
	че бъда победен безславно,
8932	ще сте свободен незабавно
	да идете където щете.
	Ако обаче тези двете
	възможности не ви се нравят
8936	и ги отхвърляте, остава
	тогава третата, но тя
	извежда пряко към смъртта.
	Нали достатъчно бях ясен?“
8940	„О, да! Напълно съм съгласен“ —
	отвърнал Герехет припряно,
	защото искал час по-рано
	да иде някъде, където
8944	ще е далече от джуджето.
	Но то попречило му: „Как
	можахте като пръв простак
	не през врата, а през прозорец
8948	да минете? Това позор е!
	Затуй, сеньор, благоволете
	да се завърнете отдето
	дойдохте!“ Герехет надникнал
8952	във залата и в миг възкликнал,
	като видял, че двестатина
	девойки шият от коприна
	кесии, панделки и ленти
8956	и най-различни орнаменти.
	Но щом те Герехет видели,
	във хор се всички разкрещели:
	„Ах, ето рицаря, когото
8960	джуджето би. Защо се мота
	той още тук? По-калпав мъж
	не сме видели ни веднъж!“
	Потънал Герехет от срам
8964	и бързо махнал се оттам,
	но влизайки във друга стая,
	видял как в приказна омая
	младежи и девойки лични
8968	се забавлявали с различни
	игри и всички в един глас
	извикали: „Далеч от нас,
	страхливецо! На вид — красив,
8972	а по душа — слабак страхлив!
	Как с хубостта си ще се славиш,
	щом те джуджето злепостави?“
	На толкоз тежко оскърбление
8976	и на такова унижение
	не бил подлаган Герехет.
	Той бързо продължил напред
	към третата поредна стая,
8980	видял как рицари играят
	със своите любими дами
	на шах, на табла и на дама,
	но всички с присмехулен взор
8984	го стрелнали: „Какъв позор! —
	подвикнало му мнозинството. —
	Това е пъзльото, когото
	джуджето стори за резил.
8988	Та той би всеки отвратил!“
	Накъм тържествената зала
	поел той и видял там цяла
	тълпа от рицари, които
8992	тренирали се упорито
	на враг с меч остър да налитат,
	използвайки умело щита.
	Макар унесени в игрите,
8996	те пуснали си остротите
	към влизащия Герехет:
	„Ей, ти, негоднико проклет,
	и пукната пара не струваш,
9000	щом от джуджето се страхуваш;
	то уж е слабо, а пък свари
	тъй хубаво да те удари,
	че гък не каза. Твойто тяло
9004	лош номер ти е изиграло
	и тоз път. Хубаво било,
	а всъщност то ти носи зло!
	Ти трябва да го прокълнеш,
9008	че то е твой враг най-зловещ“!
	Тъй Герехет засрамен бил,
	че в миг на коня се качил,
	взел копието, шлема, меча
9012	и се отправил надалече.
	Не срещнал никого, дордето
	се приближавал към градчето,
	ала щом стигнал до площада,
9016	той бил безмерно изненадан,
	че там народ се бил събрал
	и срещу него закрещял:
	„Ах, непрокопсанико долен,
9020	ах, хубостнико слабоволен,
	за срам и подигравки днес
	си станал! Мъж без капка чест!“
	Когато минал през пазара,
9024	чул продавачи в надпревара
	да го одумват и оплюват:
	„Подлецо, как не се срамуваш?
	Едно джудже да ти надвие!
9028	Ей, хора, хайде всички ние
	да го замеряме — такава
	отплата днеска заслужава
	човек със опетнено име!
9032	Ти се показа несравнимо
	по-слаб и вял от всеки друг.
	Изчезвай, махай се оттук!“
	И срещу него полетели
9036	черва, дробове (черни, бели),
	копита, кървави парчета
	месо и овнешки шкембета…
	И всеки взел да го проклина.
9040	Така освиркван, той преминал
	през целия враждебен град,
	пришпорил нервно своя ат
	и се понесъл през степта.
9044	Със падането на нощта
	тревожно почнал да се пита:
	„Ах, Господи, къде да скитам?
	Дали пък, както се говори,
9048	цял свят узна какво съм сторил?
	Ако е тъй, то по-добре е
	да изгоря и да отвее
	внезапен вятър моя прах!“
9052	Той чувствал вече адски страх,
	че скитник ненадейно може
	да го пресрещне, не дай Боже.
	И затова, когато видел,
9056	че някой срещу него идел,
	отбивал се от своя път.
	А вече мъчел го гладът,
	защото нищо не бил ял,
9060	а пък и никак не бил спал.
	Разсъмнало се, утрин свежа
	задавала се, куп младежи
	изникнали въоръжени,
9064	от щитоносци придружени,
	но щом се с него изравнили,
	учтиво те го поздравили
	и никой го не укорил,
9068	че се е бил опозорил.
	И той помислил си тогава:
	„Дали това не означава,
	че никой тук не е узнал
9072	за моя скорошен провал?
	Как бих се чувствал облекчен,
	ако по тез места за мен
	изобщо никой не говори
	с лош умисъл!“
9076		Уви, сеньори,
	аз даже и сега не знам
	и няма как да ви предам
	какви са хората, които
9080	е срещнал Герехет там, нито
	къде са преди туй живели
	и накъде са те поели.
	След тази среща Герехет
9084	бил винаги добре приет,
	без някой да го укорява,
	а пък и той не споменавал
	за случката в оназ градина.
9088	Път много дълъг той изминал
	и междувременно разбрал,
	че жив и здрав се е прибрал
	Говен във двора. Новината
9092	зарадвала му тъй душата,
	че той в галоп се устремил
	към Тентажел, където бил
	Артур със вярната си свита,
9096	и радост истинска изпитал
	при срещата със своя крал.
	Впоследствие и той узнал
	за странния мъртвец, в когото
9100	било намерено писмото,
	което бегло споменава
	за онзи рицар, който става
	за срам във някаква градина.
9104	Той тъй се стреснал, че мнозина
	го забелязали и взели
	да го разпитват в хор не е ли
	самият той попаднал там
9108	и що е сторил, та за срам
	и за резил е станал. Той
	отвърнал им: „Кажете кой
	от вас би проявил съмнение
9112	във мен и в мойто поведение?“
	„Как кой? Прочетохме писмото
	и ви разпитваме, защото
	все още няма потвърждение.“
9116	В такова гузно положение
	във замъка край Гломорган,
	където бил Артур на стан,
	останал Герехет. Там кралят
9120	в голямата парадна зала
	редовно свиквал заседание
	по дворцовото състояние.
	Артур разпоредил изрично
9124	във залата на място лично
	големия ковчег да сложат,
	та който би желал, да може
	да види тялото, което
9128	било в ковчега, и парчето
	от копието да измъкне.
	От ужас, че ще се натъкне
	на риск фатален, не се бил
9132	все още никой осмелил
	с това парче да се заеме.
	Така изтекло доста време…
	Веднъж в тържествената зала
9136	мнозина рицари се сбрали,
	за да вървят с Артур на лов.
	Там бил и Герехет, готов
	да тръгне с тях, макар че злоба
9140	таял към мъртвата особа
	и към въпросното писмо,
	защото те като клеймо
	напомняли му за позора.
9144	Затуй към сбралите се хора
	отправил поглед Герехет
	и рекъл: „Мисля, че е ред
	на мен парчето да извадя!“
9148	И за всеобща изненада
	той го изтеглил. Притеснен
	бил от видяното Говен
	и тутакси го смъмрил строго:
9152	„Не се ли днес показа много
	самонадеян, брате мой?
	Във двора нямаше ли кой,
	преди да дойдеш, да го стори?“
9156	„Излишно е сега да спорим“ —
	намесил се сеньор Ивен.
	И всеки с поглед възхитен,
	парчето гледал: то блестяло
9160	като същинско огледало.
	Неземно чудо! Те го дали
	на Герехет и настояли
	да не забравя, че поема
9164	чрез него триж по-тежко бреме.
	Той казал: „Вече съм решен
	на всичко. Няма днес за мен
	друг изход.“ В своя дом веднага
9168	се върнал, почнал да се стяга
	за бъдещото изпитание
	и със особено старание
	той здраво прикрепил парчето
9172	към копието, със което
	възнамерявал да се справи,
	когато го дългът застави.

	Навръх Великден в Гломорган
9176	Артур преместил своя стан:
	на празнична гощавка кралят
	приел в тържествената зала
	придворните. И този ден
9180	той племенника си Говен
	на свойта маса настанил.
	Сир Герехет единствен бил
	във крайно лошо настроение.
9184	Сред туй елитно обкръжение
	естествено и сенешалът
	бил във внушителната зала.
	До краля той се приближил
9188	и рекъл: „Бих си позволил,
	макар с известно притеснение,
	кралю, от вас благоволение
	да искам.“ — „Сигурен бъдете,
9192	че ще го имате! Кажете
	какво е нужно да направя?“
	„Кралю, въпрос ще ви поставя:
	защо сир Герехет тъжи?“
9196	„Когато някой задължи
	насила друг да му признае
	какво душата му терзае,
	това е според мен нахално.“
9200	„Сеньор, за мен не е нормално,
	когато кралят обещава,
	а след това не устоява
	на думата си“ — рекъл Ке.
9204	„Едно безочливо леке
	сте вие, Ке! За сетен път
	отстъпвам с риск да ме винят
	останалите. Герехет,
9208	признайте си пред тоз проклет
	нахал какво ви притеснява.“
	Не мисля тук да прекалявам
	с подробности. Ще кажа само,
9212	че Герехет пределно прямо
	и кратко им отвърнал: „Скоро
	ще се приключи таз история
	и чак до сетния си ден
9216	ще си живеете без мен
	и туй не ще ви натъжава…“
	И той разказал им тогава
	как го от коня му свалило
9220	джуджето, как го победило
	и го направило за срам;
	как врекъл се да иде сам
	при него в същата градина
9224	най-късно до една година,
	как бил осмян от тез, които
	тогаз намирали се в трите
	големи стаи, как дордето
9228	на кон минавал през градчето,
	мнозина местни хора взели
	да го замерят и не спрели
	да го освиркват и ругаят.
9232	А след като разказал тая
	позорна случка, той веднага
	за вкъщи тръгнал — да се стяга
	за следващото изпитание,
9236	като оставил без внимание
	добросърдечния съвет
	на краля да стои наред
	със другите. Когато вече
9240	си бил взел шлема, щита, меча,
	към копието прикрепил
	онуй парче, което бил
	извадил в празничната зала
9244	от мъртвото, студено тяло,
	поел към замъка, където
	по уговорка със джуджето
	той трябвало въоръжен
9248	да се яви в уречен ден,
	и още щом пред входа спрял,
	джуджето върху кон видял —
	досущ маймуна върху хрът,
9252	но страховит му бил видът.
	То първо взело да говори:
	„Аз щях да ви потърся в двора,
	сред доблестната кралска свита,
9256	да ви напомня да държите
	на думата си.“ Те поели
	към двора и след миг видели,
	че господарят с неколцина
9260	слуги във китната градина
	стои. Не смятам, че са важни
	подробностите, но ще кажа,
	че Герехет от раз убил
9272	джуджето. Господарят бил
	тъй разгневен, че само мъст
	жадувал. Грабнал с жест чевръст
	оръжието, коня яхнал
9276	и с меч към Герехет замахнал.
	„Васале жалък, на двубой
	те предизвиквам“ — казал той.
	„Приемам!“ — рекъл Герехет
9280	и стрелнали се те напред
	един към друг. Със всички сили
	те удари си разменили
	със почването на борбата,
9284	ала след малко на земята
	били съперниците клети,
	а щитовете на парчета
	политнали околовръст.
9288	Изправяйки се пак в цял ръст,
	застанал братът на Говен
	до своя враг… Той бил ранен
	в гръдта тъй тежко, че умрял.
9292	Когато Герехет видял,
	че тез, които ги следели,
	от страх се бързо разпилели,
	взор към градината отправил
9296	и не успял да си сподави
	възхитата: девойка мила
	насреща му се появила.
	Със своето очарование
9300	и с чудното си одеяние
	тя на мига го възхитила,
	а после бавно приближила,
	трепереща и пребледняла,
9304	до мъртвия и щом съзряла
	желязното парче в гръдта му,
	въздъхнала с тъга и само
	прошепнала с тих глас: „Кажете,
9308	сеньор, отгде се взе парчето
	и как дотук е прелетяло?
	Та този, от чието тяло
	е то изтръгнато, бе мой
9312	любим… Красив и смел бе той…“
	След туй попитала тревожно:
	„Погребаха ли го?“ — „Госпожо,
	не са“ — отвърнал Герехет,
9316	пристъпил малко по-напред,
	във раната се зорко взрял
	и бил учуден, щом разбрал,
	че тя е точно като тая
9320	на мъртвия в онази стая
	в двореца Гломорган — и то
	съвсем на същото место.
	„Във никой случай не вадете,
9324	сеньор, от раната парчето,
	че ще загинете тогаз! —
	предупредила с рязък глас
	девойката. — Във срок най-къс
9328	ще ви нарежат къс по къс!
	Дордето в раната стои то,
	безсилни ще са тез, които
	желаят мъст. Сеньор, идете
9332	във шатрата и доведете
	оттам жребеца ми: държа
	веднага да ви придружа
	до замъка във Гломорган.“
9336	След малко двамата в раван
	потеглили. Когато мрак
	припаднал, те до морски бряг
	достигнали и сред морето
9340	видели островче, където
	издигал се чудесен замък.
	Признавам си, че думи нямам
	да го опиша. Те успели
9344	да стигнат замъка и щели
	там да нощуват. Но когато
	оказали се сред тълпата
	от рицари и дами млади,
9348	те ахнали от изненада.
	Ах, колко свещници горели
	по скъпите покривки бели!
	И колко прибори от злато
9352	за угощение богато
	били приготвени отрано!
	И как в туй общество отбрано
	бил Герехет заинтригуван
9356	и удивен, когато чувал
	че другите за нещо спорят
	и за Генгъмюер говорят!
	Как радвала се Брангъпар,
9360	кралицата с небивал чар,
	че за сина й отмъстили!
	След туй ги царски нагостили,
	но той бил капнал от умора
9364	и пред събралите се хора
	задрямал… После се съвзел
	от дрямката е пак поел
	на път. Пристигнал през нощта
9368	във Гломорган, а сутринта
	осъмнал в същото легло,
	в което някога било
	докарано от птица бяла
9372	загадъчното мъртво тяло.

	В чест на Задушница във двора
	Артур поканил много хора
	на празник. Тъкмо веселбата
9376	била започнала, когато
	дошла вестта, че отдалече
	шлеп превъзходен бил довлечен
	от лебед приказен. Тозчас
9380	Артур си промълвил с тих глас,
	че туй ще е онази птица,
	която мъртвия млад рицар
	докарала преди година,
9384	и затова на неколцина
	предложил на брега да идат
	и този странен шлеп да видят.
	Щом проницателният крал
9388	на шлепа стъпил, той съзрял
	девойка в чудно облекло,
	опряна на едно легло.
	Тя моментално се завтекла
9392	към идващите и им рекла:
	„Сеньори мили, пощадете
	тоз рицар и не го будете,
	че той по доблест и заслуги
9396	днес надминава всички други.“
	„Девойко с хубост несравнима,
	отпосле неведнъж ще има
	възможност той да си поспива“ —
9400	отвърнал й Артур вежливо,
	направил крачка към леглото,
	но мигом стреснал се, защото
	в младежа, който в него спял,
9404	той своя племенник познал.
	Събудил го и го прегърнал
	зарадван, после се обърнал
	към рицарите на свой ред
9408	да се здрависат с Герехет.
	След туй към празничната зала
	поели. Редом с тях вървяла
	госпожицата. Там да бяхте,
9412	какви горчиви вопли щяхте
	да чуете! Щом горестта
	надмогнала, отишла тя
	сред залата, където бил
9416	ковчегът. „Рицарю мой мил,
	за вас днес кралството тъжи —
	подела тя. — То вам дължи
	безмерна почит и мнозина
9420	признават, че сте ненадминат
	по доблест и по красота.
	Най-сетне справедливостта
	надви и бяхте отмъстен
9424	от Герехет. Въоръжен
	със същото парче, с което
	промушено ви бе сърцето,
	уби убиеца ви той
9428	в решителен, жесток двубой.
	Днес цялото ви обкръжение
	ще срещне с удовлетворение
	вестта, че тялото ви скоро
9432	ще бъде върнато във двора.“
	А после на Артур учтиво
	тя рекла: „Аз, кралю, не бива
	да губя време… Дълъг път
9436	ме чака. Знайте, че трупът
	е на Брангъмюер — един
	прославен крал, достоен син
	на крал Генгъмюер. Във фея
9440	той бил се влюбил и от нея,
	кралю, синът му се родил.
	По майка той безсмъртен бил,
	затуй и името, с което
9444	било наречено момчето,
	изхождало от имената
	на майката и на бащата:
	«Бран» идвало от Брангъпар
9448	(от майката, която с чар
	блести и днес), а «гъмюер» —
	от татко му — Генгъмюер.
	Кралицата безспир по него
9452	тъжи и ако там ковчега
	със тялото закарам аз,
	ще я зарадвам, а на вас
	тя благодарност ще дължи.
9456	Кралю, разкрих ви кой лежи
	във тоз ковчег. Той бе владетел
	на остров приказен, където
	изобщо други смъртни няма.
9460	Там с нетърпение голямо
	очакват го, ще го посрещнат
	с възторзи и нечуто нещо
	ще стане в неговия двор.
9464	И затова сега, сеньор,
	бих искала да проявите
	любезност и да разрешите
	да тръгна с тялото и там
9468	на майка му да го предам.
	Ще е доволна тя да може
	да види своя син, дай Боже!
	Кралю, сам вие преценете
9472	какво е нужно и кажете
	на своите придворни хора
	необходимото да сторят.“
	Веднага кралят одобрил
9476	идеята й наредил
	да я изпълнят. До морето
	занесли тялото, което
	със помощта на неколцина,
9480	върху килимче от коприна,
	на шлепа сложено било
	то в чудно хубаво легло.
	Накрая кралят го покрил
9484	със креп, след туй предупредил
	придворните, без да се бавят,
	към Гломорган да се отправят.
	Пред краля лебедът за сбогом
9488	се поклонил и после много
	чевръсто той се извъртял
	и във безкрая поглед взрял.
	Щом и девойката си взела
9492	със краля сбогом, те поели
	през блесналата морска шир.
	А изпращачите безспир
	им махали и ги следили,
9496	дордето се напълно скрили.
	След туй със близките си кралят
	се върнал в празничната зала
	та с песни и забави разни
9500	да честват хубавия празник.

	Във стиховете си, сеньори,
	аз предостатъчно говорих
	за лебеда чудат, за шлепа,
9504	за рицаря убит, за крепа
	копринен, с който го покрили,
	и за оназ девойка мила,
	която все над него бдяла
9508	и толкова сълзи проляла…

	Тук разказа си ще прекъсна.
P$
