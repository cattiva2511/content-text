P>
#	Детето
	Щърко, щърко, тук ела!
	Чакат те децата боси.
	Пролет слънчева им носиш
	на широките крила.

#	Коминът
	Щъркът се завръща пак.
	Ах, дано не ме забрави,
	тук гнездо да си направи,
	да се спре на дълъг крак,
	да затрака: трака-трак!

#	Змията
	Щъркът ли се връща тука?
	С човка лани ме зачука
	по главата… От това
	днес пълзя едва-едва…

#	Кума Лиса
	Щърко мил, добре дошел,
	ех, че си ми хубав, смел!
	Иска ми се, туй не крия,
	да помилвам твойта шия.

#	Зайо Байо
	Пак се връща — ей го: хвърка
	моя стар приятел щърка.
	Кръг след кръг широко прави
	над поля, нивя, дъбрави.
	Ех, защо не съм с крила?
	Над рекички и села
	с тебе, щърко, цяло лято
	да си хвъркам в небесата!
P$
