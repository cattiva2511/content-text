P>
	Наш Мирон
	микрофон
	от тръстиков прът направи
	и пред него се изправи.
	Заговори:
	— Аз от днес
	съм агенция Вест-прес.
	Чуйте чудни новини
	от далечните страни.
	Сър-бър Бръм-бър заминава
	с мотопед за остров Ява
	краставици да продава.
	А с цилиндър мистер Тигър
	важен в джунглите пристига —
	произнася мирна реч
	и започва страшна сеч.
	Слон се жени за мушица,
	за да му вари чорбица.
	В ледовете крокодил
	път пое с автомобил —
	префуча през Аржентина
	и за Радомир замина.
	Гарга кацнала в Австралия.
	Че е щъркел не разбрали я.
	В Киев уловили кит,
	зад едно кокиче свит.
	Марширува с ход безспирен
	дългокрак шаран по Пирин.
	А в пустинята Сахара
	воденица Дунав кара…
	Чуйте утре нова вест
	от агенция Вест-прес!
P$
