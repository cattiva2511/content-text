P>
	Слънцето веднъж се поуспало,
	в облак се завило, не изгряло.
	И нощта със всичката си сила
	над земята три дни продължила.
	Птици и животни в тъмнината
	спрели на върха на планината.
	Петлю казал: — Ще изкукуригам,
	и ще го събудя тъй завчас,
	всичко живо будя сутрин аз…
	Кукуригу-у-у! Тебе, Слънчо, вдигам…

	Ала сладко слънцето си спяло,
	нито чуло, нито пък изгряло.
	Меца рекла гордо след това:
	— Ревна ли — ще подаде глава…
	Ставай, Слънчо-о-о! — Слънцето си спяло,
	че е вече време, не разбрало.
	Спуснал се дори по-страшен мрак.
	Вой надали в ужас зверовете,
	екнали горите, върховете.
	Слънцето не чуло нищо пак…

	Ежко Бежко рекъл им тогава:
	— Туй не бива тъй да продължава.
	От върха ме вие търколете,
	да достигна на света до края,
	там за Слънчо аз ще разузная
	и ще ви го пратя — потърпете!

	Бутнали го те със всички сили.
	Той наежил своите бодили,
	слънцето намерил вдън-гората
	и го боднал силно по краката.

	— Олеле-е-е! — и Слънчо в миг подскочил,
	срещу Ежко сто лъчи насочил
	и глава издигнал над Балкана…

	Светъл ден отново там настанал…
	Слънчо, ранобуден оттогава,
	понаежи се и в миг изгрява…
P$
