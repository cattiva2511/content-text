P>
	— Има време — казва Кито, —
	много дни са в този срок. —
	И по улицата скита,
	не поглежда,
	не прочита
	Кито новия урок.

	— Има време! — думи бойки
	казва този пионер.
	Но се наредиха двойки,
	двойки десетина бройки
	като наниз от пипер.

	— Има време, има време —
	скача пионерът наш.
	Ала дявол да го вземе,
	струпаха се като бреме
	сто урока наведнъж.

	Край на срока се задава.
	Ха сега де. Накъде?
	— Утре класно как ще правя? —
	Почва да чете тогава,
	няма време да яде.

	А децата му се смеят:
	— Има време, не чети!

	Има време, но къде е?
	Ранно пиле, рано пее,
	та учи навреме ти!
P$
