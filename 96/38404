P>
	Цанко Цаката се пери:
	— Ще успея, пионери,
	имам ум като бръснач,
	но ми дайте подсказвач!

	И на изпит се преструва,
	но нали не се дочува,
	подсказвачът казва: — Бор.
	Цаката повтаря: — Зор!

	Някой шепне: Май загази я!
	Цанко вика: — Мала Азия!
	Казват му: — Братле, грешиш!
	Чува той: — Петле на шиш.

	Питат го за пирамида,
	отговаря: — Керемида.
	А физикът Архимед
	назовава грах и мед.

	Три към десет е пропорция,
	но за Цаката е порция.
	Няма що, така е чул.
	Май му се яде фасул!

	Там подсказват: — Феодали!
	— А-а, да, да, кафе му дали!
	— Цанко, „карам“ е глагол.
	— Гла… глаголът вкара гол!

	Сочат му — Река Марица!
	А пък той: — Крака в паница!
	Под Балкана… там… Пирдоп…
	— От… буркана… ям… сироп.

	— Разкажи „Канарче в клетка!“
	почва той: — Катър в жилетка.
	— Слушай, слонът е с хобот!
	— Зная: кон яде компот!

	Дават знак: — Там има руди.
	Той крещи: — Там има луди!
	Смеят се: — Ти сам си луд.
	Той след тях: — Не искам труд!

	Знае се какво получи
	Цаката, като не учи,
	но от смях през тоя час
	капна целият ни клас!
P$
