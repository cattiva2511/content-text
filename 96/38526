	__Помните ли книгите-игри?__
	Ако сте от поколението, което отрасна през деветдесетте, вече знам отговора. Толкова много момчета (и момичета) заобичаха четенето с тях, че няма как и сега, повече от десет години по-късно, да не сте запазили някой спомен — бил той топъл или бегъл.
	Защо измина цялото това време, без да бъде издадена нова книга-игра е друг въпрос, на който обаче няма да отговаряме тук. Вместо това направо ще ви представя книгата, която слага край на този тъмен период: първата професионално издадена книга-игра повече от 12 години след прибързано обявената смърт на жанра. Това е книгата-игра, която държите в ръцете си, първата от поредицата за приключенията на Котарака, младия и дързък крадец, в един класически приказен свят.
	Авторът, Александър Торофиев, принадлежи точно към въпросното деветдесетарско поколение и четенето и писането са сред любимите му занимания — така че не е никаква изненада, че е отраснал с любов към най-добрите книги-игри. Увлечението му се превръща в постоянно, макар и странично занимание, когато сам започва да пише. Година след година той се старае да задържи магията на трагично изчезналия жанр в собствените си писания, да напише новата книга-игра, която може да върне поне спомена за добрите стари времена.
	Моментът за издаването й идва, случайно или не, точно когато много от старите фенове на жанра започват да се събират около един нов интернет форум (knigi-igri.bg), за да разменят спомени, мнения и антикварни издания на любимите си книги-игри. Точно тогава и някои от старите автори осъзнават, че жанрът далеч не е мъртъв и има още какво да предложи на всички — дори на новото поколение, закърмено с компютърни игри.
	Точно на Александър, обаче, се пада честта да поведе така жадуваното от много читатели завръщане на жанра. Едно наистина заслужено признание — заради всичките му години труд, заради вярата му в наглед невъзможното и рисковете, които е поел заради нея. „Котаракът и Черният Нарцис“ обединява традициите на класическите книги-игри с напрегнат сюжет и съвременен език, така че може да се хареса както на старите почитатели на жанра, които за първи път от толкова време ще изпитат пак познатата тръпка при разгръщането на страниците, така и на днешните деца и младежи, които не са имали възможността да се докоснат до магията на книгите-игри. И с малко късмет и желание от страна на всички нас, много нови книги-игри и интерактивни романи скоро ще я последват.
@	Ейдриън Уейн
