P>
	Какво ли става с Атанас?
	Живеят в Атанас две Аз.
	И двете Аз безспирно спорят,
	безспирно спорят и се борят.
	Едното Аз му казва: — Ти
	седи си в къщи и чети.
	А другото го тегли вън:
	— Не стой в дома си като пън.
	Иди на цирк, иди на мач,
	а не кълви като кълвач!

	Едното казва му: — Пиши,
	докрай задачите реши.
	А другото нашепва: — Не,
	хапни и хайде на спане!

	Едното Аз го води в клас:
	— Побързай, почва първи час!
	А другото: — Пусни, момче,
	стрела по сивото врабче!

	Едното казва: — В час внимавай,
	урока слушай и не шавай.
	А другото насочва взореца
	навън към двора през прозореца.
	И кара го да рита с крак
	другаря си през трима чак!

	Едното казва: — Имай ум,
	не вдигай на концерта шум.
	А другото го ръга сякаш:
	— Гълчи, шуми, почни да гракаш!

	Едното му шепти: — Мини
	по камъните отстрани!
	А другото го тласка здраво:
	— Преджапай локвата направо!

	Едното Аз „мирувай“ вика,
	към пакост другото го тика.
	Какво ли става с Атанас?
	Живеят в Атанас две Аз!
P$
