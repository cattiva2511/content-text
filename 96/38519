P>
	На сънения пристан се облягам.
	Брегът отсреща тъне във мъгла.
	Дърветата със клони се пресягат
	от нея да си майсторят крила;
	вълните също за мъглата пеят —
	за облачна целувка и страстта…
	И камъните дишат и живеят…
	На пристана в мъглата съм сама.

	От нея вятър вае силуети,
	изтрива ги безгрижно, на шега.
	Море, дървета, вятър — все поети,
	симфония извайват от брега.
	Бих искала до мен да се облегнеш,
	да ни целуне нежната мъгла,
	към нея — и към мен — да се пресегнеш…
	На пристана в мъглата съм сама.
P$
