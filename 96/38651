P>
	Баща ми работи ей там в планината.
	Заварих го — той заварява тръбата.
	— Защо така, татко, тръбите завърза?
	— Ще пуснем водата надолу да бърза,
	надолу през урвите, мое момче,
	денонощно безспир да тече!
	— Къде да отиде? Где пращаш я ти?
	— В онази юзина!
	— Защо?
	— Да върти
	голяма турбина,
	която с въртение ток произвежда.
	— А тока от нея къде се отвежда?
	— По дългите жици далеч в равнината
	лети в градовете, достига селата.
	— Какво прави тока
	по земята широка?
	— Той движи трамваите, бързия влак,
	той лампите пали в среднощния мрак,
	той в къщите влиза по тайна пътечка
	да стопли котлон, електрическа печка.
	— Колко силна била и полезна водата,
	дето слиза в тръбата от връх планината!
P$
