P>
	Този клас с украса
	слави се навред —
	сложили на маса
	кошчето за смет.

	Нямат си саксии,
	но е разцъфтял
	тук за гиздосия
	на пирон парцал.

	Майсторят картини
	всички до един —
	драскат драскотини
	върху всеки чин.

	И те радва с гледки
	бялата стена,
	дето от подметки
	се роят петна.

	А пък паяк горе
	преждица преде
	и един прозорец
	той краси с перде.

	И ти става мило
	като гледаш ти
	в шарки от мастило
	новите врати.

	По стените — браво,
	да се възхитиш,
	надписи направо
	се изписват — виж:

	„Манчо е магаре
	Петьо е пител.
	Ще яде шамаре
	кой ми взел пергел!…“

	Има и рисунки
	там какви ли не:
	хората — маймунки,
	котките — коне.

	Ех, че клас с украса.
	Ех, че красота!
	Майстори това са —
	първи на света!
P$
