P>
	Най-забавен в този клас
	е умникът Атанас.
	Питаш ли го — отговаря
	изумително другарят.
	Онзи ден го питах: — Как
	си в училище, юнак?
	— Много хубаво, изядох
	два чудесни шоколада.
	— Бива ли го твоят чин?
	— Не. Такъв е той един —
	можеш само да поседнеш,
	трудно е да се излегнеш.
	— Кой е най-добър другар
	и кое му дава чар?
	— Най-добър другар е Гриша,
	че ми дава да препиша.
	— А какво
	четиво,
	Атанасе, най обичаш
	и любимо го наричаш?
	— Аз чета с велико щастие
	само листове за ястия.
	— Слушай имаш ли мечта
	и кажи каква е тя?
	— Моята мечта е малка:
	самомислеща писалка —
	тя задачи да решава,
	мене да не затруднява
	и сама да прави класните,
	за да са прекрасни те!
	— Как учебната година
	ти желаеш да премине?
	— С девет месеца ваканция
	и да съм в почивна станция.
	— Кой предмет ти е любимия,
	физика ли или химия?
	— Моят най-любим предмет
	е лъжица пълна с мед.
	Пак го питам вчера аз:
	— Ами кой учебен час
	предпочиташ, Атанасе?
	— Предпочитам междучасие.

	— Браво, Атанасе, браво,
	я кажи ми ти направо
	общо имаш ли с труда?
	— О, разбира се, че да.
	Аз полагам труд голям
	три пъти на ден да ям!
P$
