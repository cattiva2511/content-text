P>
	Приседнал чакаше Божко
	яйце да снесе кокошка.
	Яйцето ще стане след туй самолет
	и в него летецът ще бъде той сам!
	Мечтае си Божко да хвърка навред,
	мечтае си Божко — светът е голям!

	Кокошката снесе яйцето.
	То му топли ръцете, сърцето…
	Затича се към пазара…
	Мечтае и леко го стиска,
	да го продава той иска…
	„Самолетът е тука в яйцето! —
	На пазара ще го продам;
	ще си купя петленце с парите
	и щом ми порасне петлето,
	на пазара ще го продам;
	ще си купя прасенце с парите
	и щом ми порасне прасето,
	на пазара ще го продам;
	ще си купя теленце с парите
	и щом ми порасне телето,
	на пазара ще го продам;
	ще си купя жребченце с парите
	и щом ми порасне жребчето,
	на пазара ще го продам;
	ще си купя файтонче с парите
	и щом ми порасне файтона,
	на пазара ще го продам;
	ще си купя камионче с парите
	и щом ми порасне камиона,
	на пазара ще го продам;
	ще напълня шепи с парите,
	ще си купя голя-я-ям самолет…“

	И както на ум си говори,
	той шепи широко отвори,
	загледан далече напред,
	и падна яйцето, разби се,
	и между камъни скри се
	жълтъка — сърцето му златно…

	И тръгват нещата обратно:
	Тъй отлетя самолета,
	купен с парите от камиона;
	и тъй отлетя камиона,
	купен с парите от файтона;
	и тъй отлетя файтона,
	купен с парите от жребчето;
	и тъй отлетя с жребчето,
	купено с парите от телето;
	и тъй отлетя телето,
	купено с парите от прасето;
	и тъй отлетя прасето,
	купено с парите от петлето;
	и тъй отлетя петлето,
	купено с парите от яйцето,
	което
	се разби на пазара…
	Тъй свършва тая приказка стара…
P$
