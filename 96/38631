P>
	Някога живели две братлета,
	биели се те като петлета.
	Купила им нова книжка мама.
	— Да я прочетете, рекла, двама.
	Тя излязла, а пък те се сбили,
	почнали да дърпат с всички сили.
	— Ти си малък, остави я, Владе!
	— Не, на мене мама я подаде!
	Теглили я, книжката съдрали,
	хвърлили я, цяла на парцали.
	Върнала се майка им. — Кажете,
	що се случи, кой от вас я чете?
	Що научихте от тая книжка?
	Двамата отвърнали с въздишка:
	„Някога живели две братлета,
	биели се те като петлета.
	Купила им нова книжка мама.
	— Да я прочетете, рекла, двама.
	Тя излязла…“. И така нататък,
	тук ще свърша, за да бъда кратък.

	Вие разкажете я до края,
	приказката, както аз я зная,
	приказката-въртележка,
	приказката — тъжна смешка.
P$
