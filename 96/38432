P>
#	1

	Кирчо наш е ученик —
	ученик,
	ученик,
	слаб по български език!
	Много-много не чете,
	много писане не ще,
	точки-бочки,
	запетаи
	той не знае!

	Пише лъв на края с „ф“,
	пише гъска с главно „Г“.
	Вместо боб
	пише поп!
	Гладен ли е, хайде де,
	та и буквите яде!

#	2

	Но веднъж сънува сън:
	хваща го урокът вън
	и като Вълчан пъдаря
	право го на съд закара.

	Гледа Киро,
	гледа Киро —
	в съд страхотен се намира!
	Ето — родният език
	тук е съдия велик,
	а учебниците горе
	сядат като прокурори!

#	3

	Съдията звънка: звън-н-н…
	И навлизат в миг отвън
	писъмца и
	запетаи,
	букви главни,
	знаци славни:
	удивителни,
	въпросителни,
	двоеточия,
	многоточия…
	Идват мислите несвързани,
	идват думи с бинт превързани,
	идва с грешките в ръцете
	до баща му писъмцето.

	Крачат с дълги изречения
	и домашни упражнения
	като че ли в бой ранени —
	от мастило зачервени.

	Криви букви се събират —
	на бастуни се подпират.

	И синеят отстрана
	сто мастилени петна.

#	4

	Казва съдията важен:
	— Нека всеки се изкаже!

	Заговори двоеточието,
	забърбори многоточието:
	— Нийде Кирчо ни не слага
	и с това ни той излага!

	Мънкат мислите несвързани:
	— В круша… дренки… аз… бери!
	Ти иди го разбери! —
	Плачат думите превързани:
	Кир… ни нас о-са-ка-ти,
	глоба трябва да плати!

	Запетаята изскочи,
	тънкия си глас проточи:
	— Смеят се на нас децата,
	че не сме си по местата!

	Заприказва с увлечение
	дълго-дълго изречение.
	— Спри! — му каза съдията, —
	че ме заболя главата!

	То помоли за отсрочка:
	— Как да спра, аз нямам точка!

#	5

	Вдигнал рунтава глава,
	лъвът страшно изрева:
	— Кой ме пише грешно „лъф“,
	дайте да го лапна —
	глъф!

#	6

	Съска
	гъска
	важна,
	важна.
	Иде с шапка над челото,
	с дамска чанта под крилото.
	— Добър ден.
	— Какво желаете?

	— Моля, думата ми дайте!
	Е добре де, говорете!
	— Кирчо вие не корете!
	Аз дори ще го похваля
	и с перце ще го погаля.
	Че защо ще се оплаквам,
	по-добро и не очаквам:
	пише „Кирчо“ с малко „к“,
	а пък гъска с главно „Г“!
	Тая работа е славна:
	аз от Кирчо по` съм главна!

#	7

	Щом излезе тя и хоп —
	дотърча уплашен поп.
	В страх трепери му брадата.
	— Дядо попе, укроти се!
	— Зло ме сполетява, братя,
	той не знае правописа!
	Значи, иска вместо боб
	да яде на обед поп!

#	8

	Телефонът в миг заплака:
	— Наскърби ме, Кирчо, ти —
	на „теле“ ме съкрати!
	Панталонът се оплака:
	— Ти ми буквите прогони
	и написа ме „палони“!

	Котаракът се обади:
	— Колко букви ми изяде?
	Той наместо котарак
	ме написа просто рак!

	Жално хълца писъмцето:
	— Ти разкъса ми сърцето,
	че до татка си Евстати
	с триста грешки ме изпрати!

	От мастилото петната
	му зацапаха главата:
	— Вижте тоя хубавец!
	Заслужава си венец,
	но… от нашия синчец!

#	9

	Скача, скача еднокрак
	удивителният знак:
	— Аз се чудя как така
	тая Кирчова ръка
	тъй стои без наказание,
	щом е Кирчо без желание
	да се учи,
	да се учи,
	та в живота да сполучи!

#	10

	Въпросителната пита
	разтревожена, сърдита:
	— Аз задавам тук въпрос:
	щом е Кирчо толкоз прост,
	та не учи книжките,
	а ги гризат мишките,
	то защо ли прокурора
	го не прати във затвора?

#	11

	Топката му от играта
	в този съд е адвоката.
	Тя държи защитна реч,
	та отеква надалеч:
	— Кирилчо не е виновен.
	За борба е пръв борец.
	В скачането е чаровен,
	а в игрите — първенец!
	Няма никакво значение,
	че не мисли за учение.
	И не струват пред юнаци
	препинателните знаци!
	А какво пък,
	че наопък
	пише някои слова —
	та вина ли е това?

	Съдията се навъсва,
	тази гръмка реч прекъсва:
	— Кирчо вместо „топка жълта“
	ще напише „топ те гълта“!
	Ти му искаш оправдание,
	но държат за наказание
	сто пострадали от Кирил,
	че нехаен е към тях.
	Развлечения си дирил,
	станал за резил и смях.

	А учебник — прокурор
	проговаря: — Стига спор!
	Кирчо си е виноват.
	Виж езика му — сакат!
	С тези грешки —
	рани тежки
	носят сбърканите думи,
	също като от куршуми!

#	12

	Тръпне Кирчо пред съда:
	— Ех, изпаднах в зла беда!
	И сънува
	и бълнува:
	— Драги съд,
	драги съд,
	ще се уча
	други път!

#	13

	Щом очите си отвори,
	Кирчо скочи, заговори:
	— Чуйте вие
	мили, сладки
	мои книги
	и тетрадки!

	Ще се уча, обещавам,
	в писането ще внимавам!

	Хайде всички
	удивителни
	и добрички въпросителни,
	пак в тетрадките елате,
	заемете си местата!

	Лъва с „ф“ не ще нервирам,
	няма поп да ви сервирам!
	Извинете, панталони,
	че ви писах все „палони“.
	Няма да превръщам пак
	котарака в речен рак.

	И не цапвам ни едно
	тук мастилено петно,
	че петната
	по листата
	са петна и по децата!

	Ще изуча правописа,
	ще изпипам краснописа,
	та до тате
	писъмцата
	да са хубави и чисти
	като низани маниста!
@	1941 г.
P$
