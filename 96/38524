>	1.

	Някой я наблюдаваше. Тя оправи черната перука и започна да си слага червило, като държеше огледалото така, че да вижда зад себе си.
	Младият морски пехотинец срещна погледа й в огледалото и й се усмихна. Тя подскочи така, сякаш някой я бе прострелял. „Престани. Той е безобиден, само флиртува“ — каза си. Момчето едва ли беше на повече от осемнадесет години. Главата му бе обръсната, а бузите — гладки като нейните. Тя наклони огледалото, за да вижда по-добре. Жената, която стоеше до него, четеше новела на Дик Франсис. На седалката зад тях двама млади се бяха облегнали един на друг и спяха.
	Седалката пред нея беше празна. Шофьорът си тананикаше „Сълзи в рая“ на Ерик Клептън — песен, която силно й въздействаше. Изглежда, единственият, който й бе обърнал внимание, бе младият морски пехотинец, който се качи на последната спирка в Портланд. Вероятно се прибираше у дома, за да се срещне с осемнадесетгодишната си приятелка. Той със сигурност не я следеше, но някой друг бе по петите й. Нямаше отново да се заблуди. Бяха я научили на толкова много неща. Не, вече никога нямаше да се излъже.
	Прибра огледалото в чантичката си и я затвори. Погледна към пръста си, на който допреди три дни се намираше венчалната й халка. През последните шест месеца се бе опитвала да я махне, но не бе успяла. Едва бе намерила сили да затегне връзките на гуменките си — когато й позволиха да носи гуменки — камо ли да свали пръстена.
	Скоро, помисли си тя, скоро щеше да бъде на сигурно място. Майка й също. О, Господи! Ноел, която ридаеше нощем, когато не подозираше, че някой би могъл да я чуе. Но след като тя не беше при тях, не можеха да сторят нищо на Ноел. Странно колко рядко мислеше вече за Ноел като за своя майка — не като преди десет години, когато тя бе изслушвала всичките й момичешки проблеми, бе я водила по магазините и я бе карала на тренировките й по американски футбол. Тогава правеха толкова много неща заедно. Преди. Да, преди онази нощ, в която бе видяла как баща й жестоко блъска Ноел в гърдите. Сигурно й беше счупил поне две ребра.
	Бе влетяла вътре, крещейки му да остави майка й на мира, и бе скочила върху гърба му. Той беше толкова изненадан и шокиран, че не я удари. Отърси я от себе си, обърна се и й извика:
	— Не се бъркай, Сюзън! Това не те засяга.
	Тя го наблюдаваше и в този момент страхът и омразата, които изпитваше към него, бяха изписани на лицето й.
	— Не ме засяга ли? Тя ми е майка, копеле такова. Не смей да я удряш повече!
	Той изглеждаше спокоен, но това не можеше да я заблуди. По туптящата вена на врата му разбра колко е ускорен пулсът му.
	— Грешката е нейна, Сюзън. Гледай си работата. Чуваш ли ме? Грешката е нейна. — Направи стъпка към Ноел и вдигна юмрук.
	Дъщеря му взе от бюрото му гарафата за вода и изкрещя:
	— Ако я докоснеш, ще те ударя по главата.
	Сега вече той дишаше учестено и когато се обърна, лицето му бе изкривено от гняв.
	— Кучка! Проклета, нахална малка кучка! Ще те накарам да си платиш за това, Сюзън. Никой не се опълчва срещу мен — особено разглезено малко момиченце, което никога през живота си не е правило нищо друго, освен да харчи парите на баща си. — Той не удари повече майка й. Изгледа и двете с неприкрита ярост, след което излезе от къщата, като затръшна вратата след себе си.
	— Да, точно така — рече тя и много бавно и внимателно свали надолу гарафата. Искаше да повика линейка, но Ноел не й позволи.
	— Недей, Сали — каза й тя с дрезгав глас. — Не бива. Баща ти ще бъде съсипан, ако някой ни повярва. Не мога да позволя това да се случи.
	— Той си го заслужава — отвърна дъщеря й, но се подчини. Беше се прибрала у дома за уикенда от частното си девическо училище в Уорълбърг, Вирджиния. Защо да не им повярват?
	— Не, скъпа — прошепна Ноел и се сгърчи от болка, — не! Вземи от аптечката синьото шишенце с хапчета и ми го донеси. Побързай, Сали. Синьото шишенце.
	Докато наблюдаваше как стенещата й майка поглъща три хапчета, тя осъзна, че таблетките са там, защото баща й и по-рано я бе удрял. Дълбоко в себе си го знаеше, но никога не бе попитала, никога не бе казала и една дума.
	Същата нощ майка й стана за нея просто Ноел, а следващата седмица Сали напусна девическото училище и се върна в дома на родителите си във Вашингтон с намерението да я защитава. Прочете всичката литература, която успя да открие по въпроса за насилието, макар това да не помогна.
	Това бе преди десет години, въпреки че понякога изглеждаше така, сякаш се бе случило миналата седмица. Ноел бе останала при съпруга си и отказваше да потърси съвет или да прочете някоя от книгите, които Сали й носеше. Дъщеря й не я разбираше, но се стараеше да прекарва колкото е възможно повече време с нея, докато не срещна Скот Бренърд на изложението на Уистлър в националната галерия на изкуствата и два месеца по-късно се омъжи за него.
	В момента не желаеше да мисли нито за Скот, нито за баща си. Въпреки бдителността й знаеше, че когато не си е у дома, баща й бие Ноел. Бе виждала синините, които майка й се опитваше да скрие от нея, а също и внимателната й походка на възрастна жена. Веднъж той счупи ръката на майка й, но Ноел отказа да отиде на лекар в болницата и нареди на Сюзън да не се бърка. Баща й просто я бе погледнал предизвикателно и тя не направи нищо. Нищо.
	Пръстите й несъзнателно потъркаха бялата линия, където се бе намирала венчалната й халка. Толкова ясно си спомняше миналото — първия си учебен ден, когато бе на люлката й едно малко момченце я посочи и се засмя, защото й бе видяло гащичките.
	Миналата седмица бе почти бяло петно в съзнанието й. Седмицата, през която баща й бе убит. Дните се изредиха като един много дълъг сън, от който сякаш не бе останало нищо, освен може би съвсем блед спомен с настъпването на сутринта.
	Сали знаеше, че същата нощ бе прекарала в къщата на родителите си, но не можеше да си спомни нищо повече, или поне нищо, за което да се хване — просто смътни сенки, които се размиваха, а след това бавно се появяваха и изчезваха. Но те не знаеха това. Тя скоро разбра, че отчаяно се опитват да я хванат. Ако не можеха да я накарат да свидетелства, че Ноел е убила съпруга си, щяха да докажат, че самата тя го е направила. Защо не? Имаше и други случаи, в които деца убиваха родителите си. Макар много пъти да й се бе искало да го стори, тя не вярваше да го е извършила.
	От друга страна, наистина не знаеше какво точно се е случило. Всичко бе едно голямо празно място, заключено дълбоко в съзнанието й. Вярваше, че е способна да го убие, но дали го беше направила? Много хора желаеха смъртта на баща й. Все пак вероятно бяха открили, че тя е била там. Да, така беше. Сали бе свидетел и те го знаеха. Обаче тя нищо не си спомняше.
	Трябваше да мисли за настоящето. Погледна през прозореца към малкото градче, през което минаваха. Автобусът сякаш оставяше след себе си умора и потиснатост. Можеше да се обзаложи, че на местните това им харесва.
	Пътуваха по югозападна магистрала 101. Още половин час и повече нямаше да се тревожи — поне за малко. Щеше да използва всяка минута, в която беше на сигурно място. Скоро нямаше да се страхува от всеки, който я погледне. Никой не знаеше за леля й, никой.
	Когато слезе от автобуса на кръстопътя между магистрали 101 и 101А, се разтревожи, че младият морски пехотинец ще я последва. Но той не го направи. Тя стоеше, хванала чантичката си, и наблюдаваше младежа, който се обърна назад в седалката си и я погледна. Успокои се. Той просто искаше да пофлиртува, а не да я нарани. Огледа се наоколо за преминаваща кола, но отникъде не се задаваше. Тръгна на запад по магистрала 101А към Коув*. Магистралата не продължаваше в източна посока.
	[* Коув — скалисто заливче — Б. пр.]
	— Да?
	Сали наблюдаваше жената, която бе виждала само веднъж през живота си, когато бе на не повече от седем годинки. Тя изглеждаше като хипи — беше покрила дългата си къдрава, черна коса с цветен шал, на ушите й имаше огромни златни халки. Носеше дълга до глезените пола в тъмносиньо и кафяво. Бе обута със сини гуменки. Лицето й издаваше силен характер. Имаше високи скули, остра брадичка и тъмни, интелигентни очи. В действителност тя бе най-красивата жена, която Сали някога бе виждала.
	— Лельо Амабел?
	— Какво каза? — Амабел гледаше към младата жена, която стоеше на прага й — жена, която не изглеждаше „евтина“ заради грима, който бе наплескала по лицето си, а просто изтощена и смъртнобледа. И уплашена. След това, разбира се, се досети. Дълбоко в себе си знаеше, че тя ще дойде. Да, знаеше, но все пак това я обърка.
	— Аз съм Сали. — Смъкна черната перука и измъкна от нея фуркетите. Гъста и чуплива тъмноруса коса се разпиля по раменете й — Може би си ме наричала Сюзън? Повечето хора вече не го правят.
	Амабел заклати глава, а невероятните й обици се залюляха.
	— Мили Боже, това наистина ли си ти, Сали?
	— Да, лельо.
	— О, Бо… — Амабел бързо я дръпна към себе си, прегърна я силно, след което я бутна назад, за да я разгледа. — О, мили Боже! Толкова се притеснявах. Най-накрая чух новините за баща ти, но не знаех дали трябва да се обадя на Ноел. Знаеш каква е тя. Щях да й позвъня довечера, когато страстите се поуталожат, но ти си тук, Сали. Мисля, че се надявах да дойдеш при мен. Какво се случи? Майка ти добре ли е?
	— Предполагам, че Ноел е добре — отвърна Сали. — Не знаех къде другаде да отида, така че дойдох тук. Мога ли да остана, лельо Амабел — поне за малко? Докато взема някакво решение?
	— Разбира се, че можеш. Погледни се само. С тази черна перука и с толкова грим по лицето си. Но защо, скъпа?
	Преди тази жена, която тя всъщност не познаваше, да я нарече „скъпа“, Сали нито веднъж не бе плакала. Сега сълзите й рукнаха. Леля й я галеше по гърба и й говореше с тих и успокояващ глас:
	— Всичко е наред, мила. Обещавам ти, че сега всичко ще бъде наред. Влез, Сали, аз ще се погрижа за теб. Точно това казах и на майка ти, когато те видях за пръв път. Ти беше най-сладкото малко създание — толкова слабичка, с несигурни ръчички и крачета като на жребче и най-красивата усмивка, която някога бях виждала. Още тогава поисках да се погрижа за теб. Тук ще си на сигурно място. Ела, скъпа.
	Проклетите сълзи не преставаха. Те продължаваха да се стичат по лицето й, като разваляха ужасния черен грим. Тя дори усети вкуса му и когато прокара ръка през лицето си, по нея останаха черни следи.
	— Приличам на клоун от цирка — каза, като преглъщаше, за да спре сълзите, и се опитваше да се усмихне. Свали зелените контактни лещи, защото докато плачеше, от тях я боляха очите.
	— Не. Приличаш на малко момиче, което се е намазало с гримовете на майка си. Точно така, свали тези грозни лещи. Ето, сега вече отново се виждат прекрасните ти сини очи. Ела в кухнята, ще ти направя чай. В моя винаги слагам по глътка бренди. И на теб не би ти навредило. На колко си години, Сали?
	— На двадесет и шест, мисля.
	— Какво означава това „мисля“? — попита леля й, като наклони глава и от движението златната халка на едното й ухо стигна почти до рамото.
	Сали не можеше да й признае, че макар според нея рожденият й ден да бе дошъл и отминал на онова място, тя не си спомняше нито самия ден, нито някой да й е казвал каквото и да е по този повод. Дори не си спомняше дали баща й е бил там. Молеше се да не е бил. Не можеше да разкаже това на Амабел, просто не можеше. Тя поклати глава, усмихна се и се опита да излъже:
	— Просто начин на изказване, лельо Амабел. С удоволствие бих пила чай с малко бренди.
	Амабел настани племенницата си в кухнята, на старата чамова маса, единият крак, на която беше подпряна с три списания. Поне бе направила възглавнички за дървените столове, за да бъдат по-удобни. Тя постави чайника на газовия котлон и го включи.
	— Бързо ще стане.
	Сали я видя как слага пакетчета с чай „Липтон“ в чашите и налива брендито.
	— Винаги първо сипвам алкохола. Пакетчетата се напояват и ароматът на чая става по-силен. Брендито е скъпо и трябва да ми стигне за по-дълго време. Това тук — повдигна бутилката „Крисчън Брадърс“ — го имам вече три месеца. Не е лошо. Ще видиш, че ще ти хареса.
	— Никой не ме проследи, лельо Амабел. Много внимавах. Предполагам си разбрала, че всички ме търсят, но аз успях да се измъкна. Доколкото знам, никой не подозира за съществуването ти. Ноел не е казвала на никого. Само татко знаеше за теб, а той е мъртъв.
	Амабел само кимна. Сали я наблюдаваше как се движи из малката кухня. Всичките й действия бяха точни и премерени. Изглеждаше грациозна с хипарските си дрехи. Сали погледна силните й ръце с дълги пръсти и късо изрязани и изпилени нокти, боядисани с впечатляващ светлочервен лак. В този момент си спомни, че леля й е човек на изкуството. Не намираше никаква прилика между нея и по-малката й сестра Ноел. Майка й бе руса, със сини очи и бяла, нежна и мека като кадифе кожа.
	„Като мен“ — помисли си Сали. Но тя вече не бе нежна. Беше твърда като скала.
	Амабел беше тъмна като циганка и докато я наблюдаваше, Сали очакваше тя да извади колода карти и да й предскаже бъдещето. Чудеше се защо в семейството на Ноел никой никога не говореше за леля й. Какво толкова ужасно бе направила тя?
	Потърка бялата ивица, оставена от венчалната халка. Докато оглеждаше старата кухня със старомоден хладилник и порцеланов умивалник, каза:
	— Имаш ли нещо против, че съм тук, лельо Амабел?
	— Наричай ме просто Амабел, скъпа. Нямам нищо против. Ще успеем да защитим майка ти. Колкото до теб, не смятам, че би могла да нараниш дори онази малка буболечка, която пълзи по пода.
	Сали поклати глава, стана от мястото си и смачка буболечката с крак. След това отново седна и каза:
	— Искам просто да разбереш каква съм наистина.
	Амабел само сви рамене, обърна се към печката, защото чайникът бе започнал да свири, и наля водата в двете чаени чаши. Без да се обръща, промълви:
	— С хората се случват разни неща и ги променят. Вземи например майка си. Всички винаги са я защитавали, включително и аз. Защо дъщеря й да не прави същото? Ти я закриляш, нали, Сали?
	Подаде й чашата. Сали започна да вади и потапя пакетчето, като правеше чая все по-тъмен и по-тъмен. Най-накрая го измъкна и внимателно го постави върху чинийката. Бе сторила точно това, което правеше майка й, когато бе млада. Отпи, задържа течността в устата си и преглътна. Чаят бе прекрасен, гъст и ароматен. Почти незабавно се почувства по-спокойна. Това бренди наистина помагаше. Вече бе сигурна, че ще бъде на сигурно място тук. Амабел щеше да се грижи за нея известно време, докато реши какво да прави.
	Предполагаше, че леля й би искала да чуе всичко, но явно очакваше тя сама да пожелае да й разкаже. Сали й бе безкрайно благодарна за това.
	— Често съм се чудела каква жена ще станеш — каза Амабел. — Струва ми се, че си момиче на място. Тази бъркотия — защото това е просто едно объркване — ще отмине. Всичко ще се разреши, ще видиш. — Замълча за момент, като си спомняше привързаността, която бе изпитала към това малко момиченце, дълбокото и съкровено желание да я задържи близо до себе си и да я прегръща силно. Бе учудена, че все още изпитва същото. Това не й харесваше и не го желаеше.
	— Внимавай като се облягаш в края на масата, Сали. Пърн Дейвис искаше да я оправи, но аз не му позволих — знаеше, че Сали не я чува, но това нямаше значение.
	— Този чай е нещо различно, Амабел. Странен е, но е хубав. — Сали отпи още една глътка, след това още една. Усети в стомаха й да се разлива топлина. Осъзна, че не бе чувствала такава топлина от повече от пет дни насам.
	— Сега вече можеш да ми разкажеш. Дойде тук, за да защитиш майка си, нали, скъпа?
	Младата жена отпи още една голяма глътка. Какво би могла да каже? Не отговори нищо.
	— Майка ти ли уби баща ти?
	Сали постави чашата си на масата и се загледа в нея. Искаше й се да знае истината, но онази нощ бе толкова мътна в съзнанието й, колкото и чая на дъното на чашата.
	— Не зная — рече най-накрая, — просто не зная, но те смятат, че зная. Мислят, че или защитавам Ноел, или бягам, защото аз съм го извършила. Опитват се да ме намерят. Не искам да рискувам и затова съм тук.
	Дали лъжеше? Амабел не каза нищо. Тя просто се усмихна на племенницата си, която изглеждаше изтощена. Лицето й бе бледо и измъчено, а красивите й сини очи бяха изгубили цвета си. Бе прекалено слаба — блузата и памучните й панталони висяха на нея. В този момент Сали изглеждаше ужасно стара, сякаш бе видяла прекалено много от тъмната страна на живота.
	Амабел тихо промълви:
	— Ако майка ти е убила съпруга си, обзалагам се, че копелето си го е заслужавало.


>	2.

	Сали едва не изпусна чашата си. Постави я внимателно на масата.
	— Ти си знаела?
	— Разбира се. Всички знаехме. Видях те за пръв път, когато тя те доведе у дома. Аз просто го приех. Това е всичко, което близките ми някога са искали от мен — да приемам нещата, да не говоря много и да не позволявам всичко да се изписва на лицето ми, особено пред приятелите им. Както и да е, майка ти се появи. Каза, че бяга от него. Също така каза, че никога повече няма да се върне. Беше в синини. Плачеше през цялото време. Решителността й обаче бързо я напусна. Две нощи по-късно той й позвъни и на следващия ден тя отлетя обратно у дома с теб. Тогава ти нямаше още годинка. Ноел не искаше да разговаря за това с мен. Никога не можах да разбера защо една жена ще се остави да бъде бита всеки път, когато един мъж реши, че му се иска да го прави.
	— Аз също. Опитах се, лельо Амабел. Наистина се опитах, но тя не желаеше да ме чуе. Какво казаха баба ми и дядо ми?
	Амабел повдигна рамене, като си спомни как ужасеният й баща наблюдаваше красивата Ноел и се чудеше какво, по дяволите, щеше да прави, ако пресата се добереше до пикантната история, че зет му Еймъри Сейнт Джон бие жена си. Майка й пък я отбягваше така, сякаш бе болна от някаква заразна болест. Тя също не се интересуваше. Просто искаше пресата да не научи за това, защото то би опетнило семейната репутация.
	— Тях не би могла да наречеш обични родители, Сали. Преструваха се, че не вярват, че баща ти я бие. Погледнаха я, видяха синините по тялото й и отрекоха всичко. Казаха й, че не бива да говори подобни лъжи. Майка ти бе ужасно объркана, спореше с тях и ги умоляваше да й помогнат. След това обаче той се обади и тя постъпи така, сякаш никога нищо не се бе случвало. И знаеш ли какво? На родителите ни им олекна, когато тя си тръгна. Ноел щеше да бъде техният провал, неудачникът, прътът в колелата на каруцата им, ако бе напуснала баща ти. С него тя бе специална — дъщеря, с която можеха да се гордеят. Срещаш ли се с баба си и дядо си?
	— Три пъти годишно. О, господи, лельо Амабел, аз го мразех. Но сега…
	— Сега се страхуваш, че полицията те търси. Не се тревожи, скъпа. Никой няма да те познае с тази дегизировка.
	Той щеше, помисли си Сали, още в момента, в който я видеше.
	— Надявам се — каза тя — Смяташ ли, че тук трябва да продължа да нося черната перука?
	— Не, не се тревожи. Ти си моя племенница. — Никой, освен старата Телма Нетро, която държи мотела, не гледа телевизия, а тя е толкова възрастна, че не зная дори дали вижда екрана. Въпреки това има добър слух. Не, не се притеснявай за перуката и остави тези контактни лещи в кутийката. Не се тревожи. Ще използваме името ти по мъж. Тук ще си Сали Бренърд.
	— Повече не мога да използвам това име, Амабел.
	— Добре тогава. Ще използваме моминското ти име — Сали Сейнт Джон. Не се притеснявай, че някой ще направи връзка между теб и мъртвия ти баща. Както ти казах, местните не обръщат внимание на това, което се случва извън пределите на градчето. Колкото до някой външен… — е, никой никога не идва тук…
	— Освен онези, които искат да опитат от най-вкусния сладолед на света. Харесва ми рекламата на кръстопътя с нарисуваната върху нея огромна фунийка шоколадов сладолед. Забелязва се от километър и половина и докато приближиш до нея, устата ти вече се е напълнила със слюнка. Ти си я рисувала, нали?
	— Да, ти си права. Хората ни казват, че виждат табелата и като стигнат разклона, колата им сама свива към Коув. Сладоледът е по рецепта, предадена на Хелън Кийтън от баба й. Магазинът за сладолед по-рано беше параклис пред погребалния дом на Ралф Кийтън. Всички ние решихме, че след като имаме църквата на преподобния Ворхийс, малкият параклис на Ралф не ни е необходим. — Тя спря за момент, като си припомни нещо и се усмихна: — В началото съхранявахме сладоледа в съдове пълни с лед. Използвахме камерите на всички хладилници в този град, за да произвеждаме количеството, което ни бе необходимо.
	— Нямам търпение да го опитам. Господи, спомням си времето, когато градът не представляваше нищо особено — онзи единствен път, когато дойдох. Помниш ли? Бях още малка.
	— Помня, ти беше възхитителна.
	Сали се усмихна — една много лека усмивка, но това бе само началото. Тя поклати глава и каза:
	— Помня, че всичко бе разнебитено и запуснато — къщите не бяха боядисани, а по някои от сградите висяха счупени рекламни табла. По улиците имаше дълбоки дупки. Но сега градът изглежда прекрасно — толкова очарователен, чист и някак неопорочен.
	— Да, права си. Настъпиха много хубави промени. Всички се събрахме заедно, за да помислим, и тогава Хелън Кийтън спомена за рецептата на баба си. На Четвърти юли — Господи, този юли ще станат четири години — отворихме магазина „най-вкусният сладолед на света“. Няма да забравя как всички мъже се отнесоха скептично към идеята и заявиха, че тя няма да доведе до нищо. Е, ние със сигурност им доказахме обратното.
	— Съгласна съм с теб. Ако магазинът е причината този град да е толкова красив сега, може би Хелън Кийтън би трябвало да бъде избрана за президент.
	— Може би. Искаш ли сандвич с бекон, скъпа?
	„Сандвич с бекон“ — помисли си Сали.
	— С майонеза? С истинска майонеза, а не онази обезмаслената?
	— Истинска майонеза.
	— Бял хляб, а не пълнозърнест със седем витамина?
	— Евтин бял хляб.
	— Това звучи прекрасно, Амабел. Сигурна ли си, че никой няма да ме познае?
	— Абсолютно.
	Докато Сали ядеше сандвича си, наблюдаваха един много малък, черно-бял телевизор с лош образ. След около пет минути новината бе излъчена по националната мрежа:
C>
	„Бившия армейски командир Еймъри Дейвидсън Сейнт Джон бе погребан днес в националното гробище на Арлингтън. Вдовицата му, Ноел Сейнт Джон, бе съпроводена от зет си, Скот Бренърд — адвокат, работил в близост с главния официален представител на «ТрансКон Интернешънъл» — Еймъри Сейнт Джон. Дъщеря й Сюзън Джон Бренърд не присъстваше.“
	„Сега се обръщаме към полицейски комисар Хауърд Дюзмън, който работи съвместно с ФБР по това разследване.“
C$
	Амабел не знаеше много за Скот Бренърд. Никога не го бе виждала и не бе говорила с него преди онзи път, когато потърси Ноел и той вдигна телефона, представи се и попита коя е. И тя му каза. Защо не? Помоли го да предаде на Ноел да й се обади. Но сестра й не й позвъни — не че Амабел бе очаквала. Ако животът на Ноел зависеше от това — е, тогава щеше да бъде различно. Веднага щеше да се спусне към телефона. Но този път тя не я бе потърсила. Амабел се чудеше дали Ноел се досеща, че Сали би могла да бъде тук. Дали това щеше да я накара да се обади? Не знаеше. В действителност сега това нямаше значение.
	Тя се пресегна и покри с ръка тънките пръсти на племенницата си. Видя мястото, на което някога се бе намирала венчалната й халка, но в момента там имаше само бледа бяла черта. За момент се почуди дали трябваше да каже на Сали, че е говорила със съпруга й. Не, не сега. Може би никога. Нека момичето да си почине за малко. Надяваше се да има достатъчно време, но все пак не бе сигурна. В действителност, ако можеше, щеше да се отърве от Сали още тази минута, щеше да я махне от тук преди… Не, не трябваше да мисли за това. Всъщност нямаше избор.
	Всичко щеше да се оправи. Освен това какво значение имаше дали Скот Бренърд ще разбере, че съпругата му се крие тук? Така че тя не каза нищо, а просто продължи да държи ръката на Сали.
	— Ужасно съм изморена, Амабел.
	— Обзалагам се, че си, скъпа.
	Амабел подви завивките й така, сякаш тя бе нейното малко момиченце, което ще спи в съседната спалня. Стаята бе тиха, толкова тиха. Сали бързо заспа. След няколко минути вече се въртеше в леглото и стенеше.

	* * *

	Стаята бе обляна в дневна светлина, която влизаше през големите прозорци, с изглед към добре поддържаната морава, простираща се на площ от около сто метра до началото на дъбова горичка. Двамата мъже я въведоха, като я блъскаха напред и почти я стовариха на колене. Те поставиха ръце на раменете й и я принудиха да седне пред бюрото му. Той й се усмихваше и мълчеше, докато те не си тръгнаха, тихо затваряйки вратата след себе си. Той събра върховете на пръстите си.
	— Изглеждаш толкова жалка в тези сиви дрехи, Сали. Косата ти е сплъстена и нямаш никакъв грим по лицето си — дори малко червило в чест на това, че идваш да ме видиш. Следващия път ще ги помоля да направят нещо с теб, преди да те доведат тук.
	Тя чуваше всяка дума, усещаше болката, която всяка дума трябваше да й причини, но само сви рамене — едно съвсем леко движение, защото й костваше голямо усилие да повдигне раменете си.
	— Вече почти цяла седмица си с мен, а състоянието ти изобщо не се е подобрило, Сали. Все още си объркана и обзета от параноя. Ако си прекалено глупава, за да разбереш значението на тези думи, позволи ми да бъда откровен. Ти си луда, Сали, и ще си останеш такава. Няма лек за теб. Защо не кажеш нещо? Можеш даже да ми изпееш някоя песничка — някоя, която си пяла под душа. Да, зная, че винаги пееш под душа. Какво ще кажеш?
	Странно, но макар думите му да не оставаха за дълго в съзнанието й, тяхната пошлост и жестокост се запечатаха завинаги. Тя успя да се изправи, наведе се напред и се изплю в лицето му.
	Той заобиколи бюрото и се избърса с ръка. Повдигна я на крака и я удари така силно, че тя се строполи на пода. Вратата на кабинета му се отвори и двамата мъже, които я бяха довели, се втурнаха вътре.
	Нима се страхуваха за него? Тя го чу как казва:
	— Тя се изплю върху мен и след това ме нападна. Донесете ми три милиграма халдол. Този път без хапчета. Това би трябвало да успокои нашето бедно, малко момиченце.
	Знаеше, че ако й дадат още малко от това, ще умре. Олюлявайки се, тя се изправи на крака. Изтича до широките прозорци. Чу виковете зад себе си. Скочи през стъклото. Докато летеше, от нея се сипеха парченца стъкло, които й позволяваха да се извисява все по-високо и по-високо над красивата поляна, да отлита надалеч от ужаса на това място. След това вече не летеше. Чу писъци и разбра, че самата тя крещи. Усети как болката я завладя, започна да я дърпа надолу, докато всичко стана черно и пусто.

	* * *

	Писъците продължаваха. Това не бе нормално. Тя беше в безсъзнание и вече не крещеше.
	При следващия вик Сали се събуди. Изправи се в леглото и напрегна слух. Те бяха тук, в Коув, в къщата на Амабел, не в съня й. Без да помръдва, тя просто чакаше. Котка? Не, знаеше, че това е вик от болка, беше човек. Господ бе свидетел, че бе чувала достатъчно викове от болка през последната година.
	Кой беше това? Амабел? Не й се искаше да мърда, но се измъкна изпод трите одеяла, с които я бе завила леля й в девет часа предишната вечер. В малката гостна бе студено и тъмно като в рог. Сали нямаше халат, а само дългата си памучна нощница. Скот мразеше нощниците й, той мразеше… Не, по дяволите, Скот. Той наистина нямаше значение, не я интересуваше от много дълго време насам.
	Стаята бе много тъмна. Тя отиде до вратата и тихо я отвори. В тесния коридор също цареше мрак. Тя чакаше и не искаше да чува отново този вик, но знаеше, че ще го чуе. Това бе вик от болка. В него вероятно имаше и изненада. В момента не беше сигурна. Чакаше. Бе просто въпрос на време. Тръгна към спалнята на Амабел.
	Препъна се, когато чу поредния писък, и се блъсна в една маса. Звукът идваше отвън. Сигурна беше. Не бе леля й. Слава Богу, Амабел бе в безопасност. Тя щеше да знае какво да прави.
	Но какво ли бе това? Сали разтри крака си, докато изправяше масата отново до стената. Внезапно вратата на спалнята на Амабел се отвори.
	— Какво има? Ти ли си, Сали?
	— Да, Амабел — прошепна тя, — чух някой да вика отвън и помислих, че си ти. Какво става?
	— Не съм чула нищо — отвърна леля й. — Връщай се обратно в леглото, скъпа. Изтощена си. Вероятно това е от някой лош сън. Бяла си като платно. Сънуваше кошмар, нали?
	Сали кимна, защото това бе истина. Но тези писъци бяха продължили, повтаряха се един след друг. Те не бяха част от съня й — съня, който бе омразен за нея спомен, но винаги идваше нощем, когато бе безпомощна срещу него.
	— Лягай си. Горкичката ми, трепериш като лист. Връщай се в леглото. По-бързо.
	— Но аз го чух два пъти, Амабел. Помислих, че си ти, но съм сгрешила. Викът идва отвън.
	— Не, скъпа, навън няма никой. Уморена си. След случилото се през последните дни съм изненадана, че не си чула „Ролинг Стоунс“ да крещят колкото им глас държи. Няма нищо, Сали. Просто кошмар, нищо повече. Не забравяй, че това е Коув, скъпа. Тук никога нищо не се случва. Ако си чула нещо, то е било просто вятърът. Вятърът, който идва откъм океана, може да стене като човек. Скоро ще научиш това. Няма нищо страшно. Повярвай ми. Лягай си вече.
	Сали се върна обратно в леглото. Лежеше неподвижно в очакване и й беше толкова студено, та си мислеше, че ако заплаче, сълзите й ще замръзнат. Можеше да се закълне, че чу една врата тихо да се отваря и затваря, но нямаше смелостта да отиде и да провери.
	Тя се отпускаше, след това отново се сковаваше и чакаше да чуе пак ужасения вик. Но писъците бяха свършили. Може би Амабел беше права. Тя бе изтощена. Бе сънувала кошмар, в който всичко бе толкова противно и истинско. Може би бе параноичка, психарка или шизофреничка. Бяха й приписвали тези неща цели шест месеца. Чудеше се, дали ако наистина бе видяла някой да вика, това щеше да бъде илюзия? Просто образ, създаден от съзнанието й? Вероятно. Не, не трябваше да мисли за миналото. То й причиняваше прекалено много болка. Тя заспа отново чак призори.
	Този път не сънува нищо.


>	3.

	Джеймс Райли Куинлан изпита прилив на енергия. Кръвта му се бе разбушувала. Това се дължеше на факта, че тя бе тук. Вече бе сигурен в това, чувстваше, че е тук. Винаги бе изпитвал тези усещания, които бяха нещо повече от интуиция. Те внезапно го завладяваха и той винаги им се подчиняваше, още откакто бе дете. Един или два пъти ги пренебрегна и затъна в големи неприятности. Сега бе прекрачил границата и ако грешеше, щеше да си плати за това. Но той не грешеше. Усещаше присъствието й в това очарователно и спретнато градче.
	„Ужасяващо място — помисли си, — толкова перфектно — като холивудски декор, като родния град на Тереза.“ Спомни си, че бе реагирал по същия начин и бе имал същото смътно усещане на отвращение, когато бе отишъл в онова градче в Охайо, за да се ожени за Тереза Рейглан, дъщеря на местния съдия.
	Той остави сивия си буик регал на прилежно разграфен паркинг пред „Най-вкусния сладолед на света“. Магазинът имаше два големи прозореца, със светлосин кант по края. Вътре се виждаха малки кръгли маси със старомодни бели столове от ковано желязо. Зад щанда възрастна жена говореше с някакъв мъж, докато загребваше шоколадов сладолед от една картонена кутия пред нея. Фасадата на магазина бе боядисана в снежнобяло. Мястото бе старомодно и малко, също като останалата част от града, но по някаква причина той не го харесваше.
	Джеймс излезе от седана и се огледа. Точно до магазина за сладолед имаше голям магазин с богато украсен надпис отпред, който сякаш бе излязъл от викторианската епоха и гласеше: „Пърн Дейвис: вие го искате — аз го продавам“.
	От другата страна на магазина за сладолед се намираше магазин за дрехи, който изглеждаше елегантен и скъп и имаше същия специфичен вид като всички останали сгради. Името му бе „Интимни измами“ — това веднага предизвика у Джеймс представата за черни дантели върху бели чаршафи.
	Тротоарите изглеждаха чисто нови, а шосето беше идеално асфалтирано. Никъде нямаше дупки, в които да се събират дъждовни локви.
	Местата за паркиране бяха отделени с дебели бели линии. Нито една от тях не бе започнала да се изтрива. На път към вътрешността на градчето бе видял нови къщи, очевидно построени съвсем наскоро. В града имаше железария, химическо чистене, фотоателие и „Макдоналдс“ с много дискретна златна арка.
	Проспериращ и старомоден малък град, който изглеждаше съвършен.
	Джеймс пусна ключовете в джоба на сакото си. Първото, от което се нуждаеше, бе място, където да се настани. На отсрещната страна на улицата забеляза табела, която гласеше: „Мотелът на Телма“. В името и в самата реклама не бе вложено никакво въображение. Той измъкна черната си пътна чанта от задната седалка и отиде до масивната бяла къща в сладникав викториански стил, заобиколена с покрита тераса. Надяваше се да си наеме стая в една от кръглите тавански кули.
	Въпреки че бе стара, сградата беше добре поддържана. Външните дъски направо светеха, а бледосивите и жълтите кантове по прозорците и корнизите изглеждаха прясно боядисани. Пантите на масивната дървена врата не скърцаха. Дъските бяха нови, а перилата — здрави и направени от масивен дъб.
	Зад старинния тезгях от орехово дърво в предното фоайе той видя усмихната жена около шестдесетте и се представи като Джеймс Куинлан. Обясни й, че търси стая, за предпочитане на тавана. При звука на старчески смях той се обърна и видя на прага на огромната гостна едра възрастна жена, която се люлееше в един стол. В едната си ръка държеше пред себе си нещо, което, изглежда, бе дневник, а в другата имаше автоматична писалка. Тя често навлажняваше писалката — навик, от който на върха на езика й имаше голям черен кръг.
	— Госпожо — кимна той към старата дама, — надявам се, че мастилото не е отровно.
	— Не би я убило дори да беше — отвърна жената на рецепцията, — досега със сигурност си е изградила имунитет. Телма използва езика си като мастилница, за да пише в дневника още откакто се преместиха със съпруга й в Коув през хиляда деветстотин и четиридесета.
	Старата дама отново се изсмя, след което извика:
	— Аз съм Телма Нетро. Ти нямаш ли съпруга, момче?
	— Това е твърде дързък въпрос, госпожо, дори за една възрастна дама.
	Тя не му обърна внимание.
	— Какво тогава правиш в Коув? Идваш за най-вкусния сладолед на света ли?
	— Видях табелата. Със сигурност по-късно ще го опитам.
	— Опитай този от праскови. Хелън го направи миналата седмица. Страхотен е. Е, след като не си тук за сладоледа, тогава защо си дошъл?
	„Започва се“ — помисли си той.
	— Аз съм частен детектив, госпожо. Родителите на клиента ми са изчезнали в този район преди около три години и половина. Полицаите все още нищо не са открили. Синът ме нае, за да разбера какво се е случило с тях.
	— Възрастни хора ли?
	— Да, обикаляли са Съединените щати с уинебаго. Колата била открита в изоставен паркинг в Спокей. Приличало на опит за шантаж, но така и не открили нищо.
	— Защо тогава си дошъл в Коув? Тук никога нищо не се случва — абсолютно нищо. Спомням си, когато разправях на съпруга си Боби — който почина от пневмония точно след като Айзенхауер беше преизбран през хиляда деветстотин петдесет и шеста година — че този малък град никога не е претърпявал разцвет, а просто е продължавал да си съществува по някакъв начин. Знаеш ли какво се случи после? Е, ще ти кажа. Онзи банкер от Портланд купи голяма част от крайбрежната ивица и построи вили. Той построи двулентовата магистрала 101 и направи така, че тя да стига чак до океана. — Телма спря, облиза върха на писалката и въздъхна: — После, през хиляда деветстотин и шестдесета всичко започна да се разпада, хората просто си събираха багажа и напускаха — предполагам, че градът им беше омръзнал. Така че, виждаш ли, няма никакъв смисъл да стоиш тук.
	— Използвам Коув като един вид изходна точка. Ще започна търсенето си оттук. Вероятно си спомняте тази стара двойка да е преминавала, госпожо…
	— Вече ти казах, че името ми е Телма. На този свят има много госпожи, но аз съм само една и съм Телма Нетро. Преди години доктор Спайвър обяви, че съм по-мъртва от камък, но грешеше. О, Боже, трябваше да видиш изражението на Ралф Кийтън, който ме бе подготвил да ме положи в неговия погребален дом. Изкарах му ангелите, когато седнах и го попитах какво, по дяволите, прави. О, да, това беше велико. Толкова се уплаши, че с крясъци отиде да се скрие при преподобния Хал Ворхийс. Можеш да ме наричаш Телма, момче.
	— Може би си спомняш тези двамата, Телма. Името на мъжа е Харв Дженсън, а на съпругата му Мардж. Приятна възрастна двойка, според думите на сина им. Той каза, че направо обожавали сладоледа — защо пък не, помисли си той. Малко да поразбуни духовете. Когато говориш конкретни неща, хората са по-склонни да ти вярват. Освен това всички обичат сладолед. И той трябваше да го опита.
	— Харв и Мардж Дженсън — повтори Телма, като се залюля по-силно на стола, а ръцете й с изпъкнали вени и петна по тях стискаха и отпускаха облегалките. — Не мога да кажа, че познавам подобни хора. Казваш, че са пътували с уинебаго? Иди да си вземеш една фунийка от прасковения сладолед на Хелън.
	— Скоро ще го направя. Харесва ми табелата на кръстопътя между 101 и 101А. Художникът е успял да докара кафявия цвят така, че наистина да прилича на шоколадов сладолед. Да, карали са уинебаго.
	— Тази реклама ни води много посетители. Бюрократите на щата искаха да я свалим, но един от местните, Гюс Айзнър, познаваше братовчеда на губернатора и оправи работата. Плащаме на щата триста долара годишно, за да я държим там. Всяка година през юли Амабел я пребоядисва — нещо като годишнина, защото точно по това време отворихме за пръв път. Пърн Дейвис й каза, че кафявата боя, която използва за сладоледа, е прекалено тъмна, но ние не му обърнахме внимание. След смъртта на съпруга й той искаше да се ожени за Амабел, но тя не желаеше да има нищо общо с него. Той все още не го е преживял. Доста досадно, нали?
	— Предполагам — отвърна Куинлан.
	— Кажете на Амабел, че намирате шоколадовия цвят за идеален. Това ще я зарадва.
	Амабел, каза си той. Амабел Пърди. Това бе леля й. Едрата сивокоса жена на рецепцията прочисти гърлото си и се усмихна, когато той се обърна към нея.
	— Какво каза, Марта? Говори високо. Знаеш, че не мога да те чуя.
	„По дяволите — помисли си Джеймс. — Дъртата вероятно чува всичко на разстояние от пет километра в града.“
	— И престани да си играеш с тези перли. Късала си ги вече повече пъти, отколкото мога да броя.
	Той реши, че перлите на Марта изглеждат доста овехтели.
	— Какво искаш, Марта?
	— Трябва да регистрирам господин Куинлан, Телма. Освен това трябва да опека шоколадовия кейк, преди да отида на обяд с господин Дрейпър. Най-напред обаче искам да настаня господин Куинлан.
	— Добре тогава, направи го, вместо да стоиш там и да кършиш ръце. Внимавай с Ед Дрейпър, Марта. Голям бързак е. Вчера забелязах, че имаш старчески петна. Чух, че те се появяват, ако като млад си правил прекалено много секс. Внимавай какво правиш с Ед Дрейпър. И, о, да, не забравяй да сложиш орехи в кейка.
	Джеймс се обърна към Марта — приятна жена, с твърда сива коса, стегнат бюст и очила, които сякаш бяха кацнали на върха на носа й. Тя прибра ръцете си в джобовете, за да скрие петната. Джеймс се засмя и понеже знаеше, че старата дама слуша, каза:
	— Тя е цяла напаст, нали?
	— Повече от напаст, господин Куинлан — прошепна Марта — много повече. Горкият Ед е на шестдесет и три години. — Тя повиши глас: — Не, Телма, няма да забравя орехите.
	— Истинска дама — отбеляза Джеймс и се усмихна на Марта, която изглеждаше така, сякаш никога през живота си не бе правила секс. Тя отново бе започнала да си играе с перлите.
	Когато го остави в таванската стая, разкриваща панорамна гледка към океана, той отиде до прозореца и погледна навън, но не към водата, която искреше като син скъпоценен камък под следобедното слънце, а към хората, които се виждаха долу. На отсрещната страна на улицата, точно пред магазина на Пърн Дейвис, видя четирима старци да изваждат столове и да ги подреждат около дъбова каца, която сигурно беше стара колкото дядо му. Единият от тях извади тесте карти. Друг подреди картите, след което се изплю на тротоара. Трети пъхна изкривените си пръсти под тирантите и се облегна назад. Почуди се дали някой от тях не е Пърн Дейвис — този, който е критикувал шоколадовия цвят на Амабел, защото отказала да се омъжи за него. Дали сред тях не бе и преподобният Хал Ворхийс?
	Не, един свещеник със сигурност не би стоял тук, за да плюе и играе карти.
	Това нямаше значение. Съвсем скоро щеше да разбере кой, кой е. За да не се породят у никого съмнения относно причината, поради която бе тук, той щеше да разговаря и с тези хора за Харв и Мардж Дженсън. Щеше да разпитва всеки срещнат. Никой нямаше да заподозре нищо.
	Би заложил следващата си заплата, че тези старци знаят почти всичко, което става в града, включително и за избягалата жена, дъщеря на известен адвокат, който не само бе убит, но и бе замесен в много тъмни афери. Тази жена бе и племенница на Амабел Пърди.
	Искаше му се Еймъри Сейнт Джон да бе жив поне докато ФБР го хванеше, че продава оръжие на терористични страни.
	Той се извърна от прозореца и се намръщи. Осъзна, че изобщо не му пукаше за Харв и Мардж Дженсън, преди да бъде излъган от Телма Нетро, която била обявена за мъртва от д-р Спайвър, но бе станала от масата и бе изплашила Ралф Кийтън.
	Разследването на съдбата на семейство Дженсън бе просто прикритие, което един от помощниците му намери съвсем случайно. Той му бе казал, че историята е правдоподобна, защото двойката наистина бе изчезнала мистериозно на един участък от магистралата, който включваше и Коув.
	Но защо бе излъгала старата дама? Сега вече той бе заинтригуван. Много жалко, че нямаше време. Обожаваше загадките. Бе най-добрият от най-добрите, или поне така му бе казала Тереза в леглото, преди да избяга с един пощенски обирджия, който той лично бе преследвал и арестувал само за да може след това тя да го защитава и оправдае по технически причини.
	Джеймс окачи панталоните и ризите си и прибра бельото си в най-горното чекмедже на красивия старинен гардероб. Влезе в банята, за да остави там тоалетните си принадлежности, и бе приятно изненадан. Помещението бе голямо, облицовано в розов мрамор. Ваната бе широка и отделена със завеса, така че, ако имаше желание, той спокойно можеше да си вземе душ.
	Телма Нетро очевидно бе епикурейка. Чудеше се как, по дяволите, старицата успяваше да изкара толкова пари от мотела, че да модернизира по този начин баните. В момента той бе единственият гост.
	В Коув имаше само един ресторант — претенциозно малко кафене, наречено „Хинтерландс“. По прозорците му бяха наредени саксии с красиви червени и бели лалета. За разлика от другите сгради, които бяха разположени по протежение на главната улица, „Хинтерландс“ бе много очарователна с калдъръмената си алея и островърхия си покрив.
	Там сервираха моруна и костур. Нищо друго. Само моруна и костур — пържени, готвени, печени и варени. Той не обичаше риба. Опита ястията, които предлагаше малкият бар за салати, и разбра, че ще му се наложи да преживява с деликатесите, предлагани в капанчетата по локалното платно. Сервитьорката бе възрастна жена, облечена като швейцарска госпожица.
	— О, тази седмица имаме риба. Зик не може да готви повече от едно ядене. Казва, че това го обърква. Елате следващия понеделник и ще имаме нещо друго. Искате ли малко картофено пюре със салатите?
	Той кимна на Марта и Ед Дрейпър, които очевидно се наслаждаваха на пържената си моруна, зелевата салата и картофеното пюре. Марта го дари с ослепителна усмивка. Той се почуди дали го е познала. Не носеше очилата си. Лявата й ръка си играеше с перлите.
	Следобед, когато се приближи към четиримата мъже, които играеха карти, Джеймс видя поне половин дузина коли, паркирани пред магазина „Най-вкусния сладолед на света“. Популярно място. Дали е бил открит, когато Харв и Мардж са минали оттук? Да, разбира се. По това време бе излязъл късметът и на старата Телма. Куинлан реши, че може да опознае местните, преди да проследи Сюзън Сейнт Джон Бренърд.
	Все още не бе напълно сигурен какво щеше да прави с нея, когато я откриеше. „Истината“ — помисли си той. Всичко, което желаеше от нея, бе истината. И щеше да я получи. Обикновено успяваше. След това вероятно щеше да се заеме с другата мистерия — ако имаше такава.
	Десет минути по-късно влезе в магазина за сладолед с мисълта, че четиримата старци не са по-добри лъжци от Телма Нетро. За разлика от нея те не казаха и една дума, а само тъжно поклатиха глави, като се спогледаха. Единият от тях се изплю, след като повтори името на Харв. Това беше Пърн Дейвис. Мъжът, който се бе облегнал на стола, заяви, че винаги е искал да има уинебаго. Името му бе Гюс Айзнър. Третият рече, че Гюс би могъл да поправи всичко, което е на колела, и то да продължи да се движи. Този човек отбягваше да поглежда Куинлан в очите. Джеймс не запомни имената на другите двама.
	Поведението им ги издаваше. Каквото и да се бе случило с Харв и Мардж Дженсън, всички, които бе срещнал досега, знаеха за тях. В момента той възнамеряваше да опита от най-вкусния сладолед на света.
	Същата възрастна жена, която бе забелязал при пристигането си, сега загребваше нещо, което приличаше на сладолед от праскови, за семейство туристи, които вероятно бяха видели табелата на пътя и бяха свили на запад.
	Децата им подскачаха и крещяха. Момчето искаше сладолед „Коув“, а момичето френски ванилов.
	— Само шест вида ли имате? — попита жената.
	— Да, само шест. Разнообразяваме ги в зависимост от сезона. Не правим серийно производство.
	В този момент момчето захленчи, че иска боровинков сладолед. Шоколадовият изглеждал прекалено тъмен. Жената зад щанда просто му се усмихна и каза:
	— Не може. Или си избери някой от тези, които имаме, или млъкни.
	Майката зяпна срещу нея.
	— Не можете да се държите така със сина ни, защото той е…
	Възрастната дама се усмихна, намести бялото си дантелено боне и рече:
	— Защото той е какво, госпожо?
	— Защото той е едно ужасно дете — отвърна съпругът и се обърна към сина си. — Какво искаш, Мики? Виждаш и шестте вида. Избери си един или няма да получиш никакъв.
	— Искам френски ванилов — каза момиченцето, — той може да яде червеи.
	— Стига, Джули — каза майката, след което си близна от фунийката, която жената й подаде. — О, Господи, чудесен е. Свежи праскови, Рик. Съвсем пресни. Великолепен е.
	Продавачката отново се усмихна. Момчето си избра фунийка с три топки шоколадов сладолед. Джеймс гледаше как семейството най-накрая си тръгва.
	— Мога ли да ви помогна?
	— Бих искал от този с праскови, госпожо.
	— Нов сте в града. — Тя загреба с лъжицата от голямото каче сладолед. — Просто минавате ли?
	— Не. — Той пое фунийката. — Ще остана тук известно време. Опитвам се да открия Мардж и Харв Дженсън.
	— Никога не съм чувала за тях.
	Джеймс си близна от сладоледа. Устата му сякаш се изпълни със сладки праскови. Тази жена умееше да лъже.
	— Дамата беше права. Великолепен е.
	— Благодаря ви. Тези Мардж и Харв…
	Джеймс повтори историята, която бе разказал на Телма, Марта и възрастните мъже. Когато приключи, той протегна ръка и се представи:
	— Името ми е Джеймс Куинлан. Аз съм частен детектив от Лос Анжелис.
	— Аз съм Шери Ворхийс. Съпругът ми е местният свещеник, преподобният Харолд Ворхийс. Обикновено работя тук по четири часа на ден.
	— За мен е удоволствие, госпожо. Мога ли да ви почерпя един сладолед?
	— О, не, аз пия чай с лед — отговори тя и отпи от голяма пластмасова водна чаша. Чаят беше много светъл.
	— Знаете ли и аз бих искал малко, ако нямате нищо против — рече Куинлан.
	Шери Ворхийс примигна срещу него.
	— Съжалявам, сър, но не смятам, че желаете от моя чай с лед, а друг нямаме.
	— Тогава само сладолед. Никога ли не сте чували за тези Мардж и Харв? Не си ли спомняте да са минавали оттук преди около три години? С уинебаго?
	Шери реши, че той е мъжествен като англичанина, който бе играл в два от филмите за Джеймс Бонд, но Куинлан беше американец, при това по-едър и доста по-висок. Харесваше й трапчинката на брадичката му. Чудеше се как мъжете успяват да избръснат тези малки вдлъбнатини. Този приятен човек сега желаеше да научи нещо за изчезналата възрастна двойка. Стоеше пред нея и ближеше сладоледа си от праскови.
	— Много хора идват в Коув заради сладоледа — каза тя, като все още му се усмихваше, — прекалено много, за да си спомням отделни личности. А преди три години… е, на моята възраст не мога дори да се сетя какво съм готвила на Хал за вечеря миналия вторник.
	— Добре, помислете за това, госпожо Ворхийс. Отседнал съм в мотела на Телма…
	Той се обърна, когато се чу звънчето на входната врата. Влезе жена на средна възраст. За разлика от Марта тя бе облечена като циганка — с червен шал на главата и с дебели вълнени чорапи на краката. Носеше тъмночервено вълнено сако и дълга пола, която, изглежда, беше от естествена материя. Очите й бяха тъмни и много красиви. Сигурно беше най-младата жителка на този град.
	— Здравей, Шели — рече тя, — идвам да те отменя.
	— Благодаря, Амабел. О, това е Джеймс Куинлан. Господин Куинлан, това е Амабел Пърди. Той е истински частен детектив от Лос Анжелис, Амабел. Тук е, за да открие какво се е случило с двама възрастни хора, които може да са минали през Коув, за да си купят сладолед. Как им бяха имената? О, да, Харв и Мардж.
	Амабел се обърна към него и повдигна тъмните си цигански вежди. Стоеше неподвижно и спокойно го наблюдаваше. Значи това беше лелята. Какъв късмет, че бе тук, а не у дома, където той се надяваше да открие Сали Бренърд. Амабел Пърди — човек на изкуството, старо хипи, бивша учителка. Знаеше, че е вдовица и е била омъжена за друг човек на изкуството, когото срещнала в Сохо преди много години. Творчеството му никога не бе предизвиквало особен интерес. Бе починал преди около седемнадесет години. Освен всичко друго сега Джеймс бе научил и това, че е отблъснала Пърн Дейвис. Направи му впечатление, че госпожа Пърди изобщо не прилича на племенницата си.
	— Не си спомням възрастни хора на име Харв и Мардж — каза Амабел. — Сега отивам отзад, за да се преоблека, Шели. Позвъни ми, чу ли?
	Тя бе най-добрата лъжкиня досега. Джеймс потисна проклетото си любопитство. Това нямаше значение. Интересуваше го единствено Сали Бренърд.
	— Как е малката ти племенница, Амабел?
	На Амабел й се искаше Шели да не бе пила толкова много чай с лед. Той развързваше езика й. Тя спокойно отвърна:
	— Добре. Просто беше много изтощена от пътуването си.
	— Да, разбира се. — Шели Ворхийс продължаваше да отпива от голямата пластмасова водна чаша и да се усмихва на Джеймс. Името на английския актьор бе Тимъти Далтън. Красив мъж. Джеймс Куинлан й харесваше дори повече. — Тук няма много забавления. Не зная дали ще изтраете до края на седмицата.
	— Кой знае? — отвърна Джеймс, хвърли салфетката в белия кош за боклук и излезе от магазина за сладолед.
	Следващата му цел бе къщата на Амабел Пърди — малката бяла сграда на ъгъла на Мейн Стрийт и Конрой Стрийт. Време беше да отиде там.
	Докато чукаше по бялата врата с кант по края, той долови отвътре някакъв шум. Сякаш нещо от мебелировката се бе строшило. Почука по-силно. Чу се ужасен женски писък.
	Куинлан завъртя дръжката и разбра, че вратата е заключена. О, по дяволите. Опря рамо в нея и я блъсна. Вратата се отвори с гръм и трясък.
	Видя Сюзън Сейнт Джон Бренърд на колене на пода, а до нея лежеше телефонът. Чуваше жуженето, идващо от слушалката. Сали бе захапала юмрука си. Вероятно се бе уплашила, когато бе изкрещяла, или пък се страхуваше, че някой би могъл да я чуе. Е, той я бе чул и бе тук.
	Като видя как мъжът влетя в малката гостна на Амабел, тя се сви до стената така, сякаш той щеше да я застреля, извади юмрука си от устата и отново изкрещя.


>	4.

	— Престанете да крещите — извика й той, — какво, по дяволите, става? Какво се случи?
	Сали знаеше, че мигът е настъпил. Никога по-рано не го бе виждала. Той не беше стар като всички останали в този град. Мястото му не беше тук. Беше я проследил. Беше дошъл, за да я отведе обратно във Вашингтон и насила да я върне на онова ужасно място. Вероятно работеше за Бидермайер. Тя не можеше да се върне отново там. Наблюдаваше едрия мъж, който сега се бе надвесил над нея и я гледаше странно, сякаш бе наистина загрижен, но тя знаеше, че това е невъзможно. Беше просто лъжа. Той беше тук, за да я нарани.
	— Телефонът — каза тя, защото знаеше, че ще умре и нямаше никакво значение какво говори. — Някакъв човек ми се обади и ме уплаши.
	Докато обясняваше, бавно се изправи и започна да се отдръпва от него. Джеймс се чудеше дали тя има оръжие. Чудеше се дали ще се обърне и ще изтича да го вземе. Не му се искаше нещата да загрубеят. Хвана я за лявата ръка, а тя изкрещя и започна да се мята и да се опитва да се отскубне от него.
	— Няма да ви нараня, за Бога.
	— Махайте се! Няма да тръгна с вас, няма. Тръгвайте си.
	Тя хлипаше, задъхваше се и упорито се бореше с него. Той се изненада от начина, по който го удари точно под ребрата, където наистина болеше, а след това вдигна крак, за да го ритне.
	Той я дръпна към себе си, след това я прегърна и я задържа, докато се поуспокои. Сега тя нямаше никаква възможност да го нарани. Ударът й бе лек, но мястото, на което го бе нанесла, точно под ребрата, бе наистина болезнено.
	— Няма да ви нараня — повтори той с тих и спокоен глас. Беше един от най-добрите парламентьори във ФБР, защото можеше да говори нежно и успокояващо, нагло и похотливо, докато получи това, което иска. Внимателно продължи: — Чух ви да викате и си помислих, че някой ви е нападал. Просто се опитвах да бъда герой.
	Тя се успокои и престана да се съпротивлява. Единственият звук, който нарушаваше тишината, бе жуженето на телефона.
	— Герой?
	— Да, герой. Сега добре ли сте?
	Тя кимна.
	— И наистина не сте тук, за да ме нараните?
	— Не, просто минавах наблизо и чух вика ви.
	Тя се отпусна облекчено. Вярваше му. Какво, по дяволите, трябваше да направи сега?
	Той я освободи от прегръдката си и бързо направи крачка назад. Наведе се, вдигна телефона, постави слушалката на мястото й и го върна върху масата.
	— Съжалявам — рече тя, обвила ръце около себе си. Беше много бледа. — Кой сте вие? Сигурно сте дошли да се видите с Амабел?
	— Не, кой беше на телефона? Някой мръсник ли?
	— Баща ми.
	Джеймс положи усилие да не се втренчи в нея и да не се засмее на думите й. „Баща й? За Бога, госпожице, той бе погребан преди няколко дни и присъстваха доста хора. Ако ФБР не го разследваше, дори президентът щеше да е там.“ Той взе решение.
	— По думите ви съдя, че той не е особено приятен човек, така ли е?
	— Не, не е. Но това няма значение. Той е мъртъв.
	Куинлан обстойно бе прегледал досието й. Всичко, което искаше от нея, бе да му разкаже това, което знаеше. Беше я открил, тя бе в ръцете му, но очевидно се намираше на ръба. Той не желаеше да си има работа с невротици. Тя му трябваше в пълно съзнание. Той внимателно изрече:
	— Нали знаете, че това е невъзможно?
	— Да, зная, но все пак бе неговият глас. — Тя потриваше раменете си с ръце и гледаше телефона в очакване. Дали смяташе, че мъртвият й баща може отново да се обади? Изглеждаше ужасена, но най-силно впечатление правеше невероятното й объркване.
	— Какво ви каза той — мъжът, чийто глас звучеше като на баща ви?
	— Това беше баща ми. Бих познала този глас веднага. — Продължаваше да се разтрива все по-силно. — Каза ми, че идва, че скоро ще бъде при мен и ще се погрижи за всичко.
	— За кое всичко?
	— За мен. Ще дойде тук, за да се погрижи за мен.
	— Имате ли малко бренди?
	Сали повдигна глава.
	— Бренди? — Тя му се усмихна, след което се засмя — тих и дрезгав звук, но все пак беше смях: — Откакто дойдох вчера, леля ми непрекъснато ми налива в чая. Разбира се, че имам, но ви обещавам, че дори и без него, няма да извадя метлата си от килера и да отлетя с нея.
	— Това ми стига. Името ми е Джеймс Куинлан.
	Той протегна ръка и тя погледна към нея — силна, с малки черни косъмчета, дълги пръсти, изрязани и изпилени нокти. Ръцете му не бяха като на човек на изкуството, не като на Амабел, но изглеждаха способни. Не приличаха и на ръцете на Скот. Въпреки това все още не искаше да се здрависа с Джеймс Куинлан, не искаше той да вижда колко занемарени са нейните ръце. Но нямаше избор.
	Ръкува се с него и незабавно се отдръпна.
	— Казвам се Сали Сейнт Джон. Тук съм на гости при леля си Амабел Пърди.
	Сейнт Джон. Явно използваше моминското си име.
	— Да, срещнах я в магазина за сладолед. Мислех си, че по-скоро живее в каравана и нощно време седи до огъня, предрича бъдещето и танцува.
	Тя отново се засмя.
	— И аз си помислих същото, когато пристигнах. Не съм я виждала от седемгодишна. Очаквах да извади карти „Таро“, но съм много доволна, че не го направи.
	— Защо? Може би добре се справя с тях. Несигурността би могла да те побърка.
	Сали обаче поклати глава:
	— Предпочитам я. Не искам да зная какво ще ми се случи. Положително няма да е добро.
	Не, той нямаше да й каже кой е, нямаше да й каже, че е абсолютно права и че това, което я очаква, е отвратително. Чудеше се дали е убила баща си, или е избягала в този град на края на света просто за да защити майка си. Другите в бюрото смятаха, че е било просто лош късмет за Еймъри Сейнт Джон, че най-накрая е попаднал на неподходящите хора. Но той не бе повярвал и именно това бе причината да е тук.
	— Знаеш ли, наистина бих искал малко бренди.
	— Кой сте вие?
	— Аз съм частен детектив от Лос Анжелис. Един мъж ме нае, за да открия родителите му, които са изчезнали в този район преди около три години — спокойно отговори той.
	Сали обмисляше думите му и Джеймс усети, че се опитва да прецени дали не я лъже. Прикритието му бе отлично, защото беше истинско, но дори това нямаше значение. Беше добър лъжец. Знаеше, че гласът му й въздейства.
	Тя бе твърде слаба и все още много бледа от ужаса, който бе изживяла от телефонното обаждане. Баща й? Щял да дойде да се погрижи за нея? Това беше лудост. Той умееше да се справя с разумни хора. Не знаеше какво щеше да прави, ако тя превъртеше.
	— Добре — най-накрая рече Сали, — елате с мен в кухнята.
	Той я последва в помещение, което сякаш бе пренесено от четиридесетте години — по кафявия линолеум на пода имаше петна, които сигурно бяха по-стари от него. Беше чист, но скъсан около мивката. Всички уреди бяха стари колкото пода и също толкова чисти. Докато сядаше на масата, тя каза:
	— Не се облягайте. Единият крак е нестабилен. Виждате ли, леля Амабел е сложила списания под него, за да е по-устойчив.
	Той се зачуди откога масата е в това състояние. Можеше лесно да се поправи. Наблюдаваше Сюзън Сейнт Джон Бренърд, която започна да му налива бренди във водна чаша, след което спря и се намръщи. Разбра, че тя не знае колко да му налее.
	— Така е добре — спокойно рече той, — благодаря — изчака я, докато и тя си налее малко, и след това повдигна чашата си за наздравица. — Имам нужда от това. Изплашихте ме. Приятно ми е да се запознаем, Сюзън Сейнт Джон.
	— И на мен, господин Куинлан. Моля, наричайте ме Сали.
	— Добре, Сали. След всичките ни писъци и викове, защо просто не ми казваш Джеймс?
	— Не те познавам, въпреки че ти се разкрещях.
	— Как само се нахвърли върху мен и ме удари. Къде си усвоила това?
	— Едно момиче в интерната ме научи. Каза ми, че брат й бил най-ужасното момче в гимназията и не желаел слабачка за сестра, така че я научил на всички средства за самоотбрана.
	Той осъзна, че гледа към ръцете й. Бяха слаби и бледи като самата нея.
	— Никога по-рано не съм опитвала. Е, на няколко пъти ми се искаше, но нямах тази възможност. Те бяха прекалено много.
	За какво, по дяволите, говореше тя?
	— Подейства. Сигурно ще ме наболява през следващите няколко дни. Щастлив съм, че не ме уцели в слабините.
	Той отпиваше от брендито си и я наблюдаваше. Какво трябваше да прави? Когато започна да я преследва, всичко му изглеждаше толкова лесно и ясно, но докато седеше срещу нея и я виждаше от плът и кръв, а не просто като ключ към убийството на Еймъри Сейнт Джон, нещата вече не му бяха толкова ясни. Мразеше неясните ситуации.
	— Разкажи ми за баща си.
	Тя само поклати глава.
	— Чуй ме, Сали. Той е мъртъв. Проклетият ти баща е мъртъв. Не е възможно да ти се е обаждал той. Това означава, че е било или запис на гласа му, или някой, който го имитира много добре.
	— Да. — Тя все още се взираше в чашата си.
	— Очевидно някой знае, че си тук. Някой, който иска да те изплаши.
	В този момент тя погледна към него и го дари с прекрасна и очарователна усмивка. Той също й се усмихна.
	— Този човек се справи изключително добре, уплашена съм до смърт. Съжалявам, че те нападнах.
	— Аз също бих се нахвърлил върху някого, който нахлува по този начин в къщата.
	— Не зная дали разговорът не беше извънградски. Ако е така, значи имам известно време, за да реша какво да правя. — Тя млъкна и се скова. Не се помръдна, но той имаше усещането, че се е отдръпнала от него. — Ти знаеш коя съм, нали? Преди малко не го осъзнах, но ти знаеш.
	— Да, зная.
	— Откъде?
	— Видях твоя снимка по телевизията, а също и кадри, на които си заедно с майка ти и баща ти.
	— Амабел ме уверява, че никой в Коув няма да разбере коя съм. Каза ми, че освен нея и старата Телма Нетро, другите нямат телевизори.
	— Не се притеснявай, няма да започна да го разгласявам. Всъщност обещавам да го запазя за себе си. Срещнах леля ти в магазина за сладолед. Шери Ворхийс спомена, че си й на гости. Амабел не каза и една дума за това коя си. — „Да лъжеш е цяло изкуство“ — помисли си той, докато я наблюдаваше как преценява думите му. Номерът беше винаги да се придържаш възможно най-близо до истината. Някои от жителите на този град можеха да се поучат от това.
	Тя се намръщи и стисна чашата. Кракът й потропваше по линолеума.
	— Кой те преследва?
	Тя отново му се усмихна, но този път усмивката й бе подигравателна и изпълнена с толкова страх, че той сякаш можеше да го помирише. Докато си играеше със салфетката, Сали каза:
	— Назови някое име и то ще бъде просто едно от дългия списък.
	Тя стоеше точно срещу един от тези хора. Проклета работа, той мразеше това. Мислеше си, че ще бъде лесно. Кога щеше да се научи, че хората никога не са такива, каквито изглеждат? Усмивката й бе прелестна. Тя внезапно заговори:
	— Първата нощ, която прекарах тук, се случи нещо много странно. Беше преди две вечери. Събудих се от виковете на човек. Зная, че беше човек. Качих се в хола на горния етаж, за да се уверя, че нищо не се е случило с Амабел, но когато отново чух вика, разбрах, че идва отвън. Леля ми каза, че си въобразявам. Наистина, имах ужасен кошмар, всъщност спомен, който често ми се явява насън, но виковете ме събудиха. Зная това. Сигурна съм. Въпреки всичко се върнах в леглото, но по-късно чух Амабел да излиза от къщата. Ти си частен детектив. Какво мислиш за това?
	— Искаш да ми станеш клиент ли? Ще ти струва доста пари.
	— Баща ми беше богат, но аз нямам нито цент.
	— Ами съпругът ти? Той е адвокат на едрите риби, нали?
	Тя подскочи като ужилена.
	— Мисля, че е време да си тръгваш, господин Куинлан. Вероятно работата ти е да задаваш въпроси, тъй като си частен детектив, но премина границата. Моите проблеми не те засягат. Забрави какво си видял по телевизията. Много малка част от него е истината. Моля те да си вървиш.
	— Добре. Ще бъда в Коув още една седмица. Можеш да попиташ леля си, дали си спомня възрастна двойка — Харв и Мардж Дженсън. Пътували са с ново червено уинебаго и вероятно са се отбили в града, за да си купят сладолед. Както ти казах, причината да съм тук е синът им, който ме нае да ги открия. Минали са повече от три години от изчезването им.
	Макар вече лично да бе попитал Амабел, той искаше и Сали да го направи. Интересно му бе дали и тя ще си помисли, че леля й лъже.
	— Ще я попитам. Довиждане, господин Куинлан.
	Тя го последва до предната врата, която, слава Богу, все още се държеше на пантите си.
	— Ще се срещнем отново, Сали. — Той й махна леко и тръгна по добре поддържаната алея.
	Температурата бе паднала. Задаваше се буря. Джеймс имаше да свърши доста работа, преди тя да се разрази. Закрачи по-бързо. Явно съпругът й беше забранена тема. Дали се страхуваше от него?
	Наистина бе допуснал грешка, а това не му беше присъщо. Обикновено бе много внимателен и предпазлив, особено с хора като нея — крехки и стигнали почти на ръба.
	Сега, след като се бе срещнал със Сюзън Сейнт Джон слабата млада жена, ужасена от мъртвия си баща, който я бе потърсил по телефона — вече нищо не изглеждаше просто и ясно.
	Чудеше се колко време ще й трябва, за да осъзнае, че той я лъже. Възможно бе Сали никога да не разбере това. Почти всичко, което знаеше за нея, бе събрано в досието й във ФБР. Ако тя откриеше, че той знае повече, отколкото бе публично разгласено, дали щеше да избяга? Надяваше се да не го направи. В момента той проявяваше любопитство към човешките викове, които е чула посред нощ. Може би леля й е права, че е било сън — беше на ново място и имаше всички основания да се чувства неспокойна. Бе споменала и това, че е сънувала кошмар.
	Той разгледа красивите къщички от двете страни на улицата. Почти навсякъде бяха засадени цветя и малки храсти, които от западната страна бяха защитени от океанските ветрове с високи дървени оградки. Знаеше, че бурният вятър може да изкорени почти всяка растителност. Хората се стараеха.
	Градът все още не му харесваше, но вече не му приличаше на холивудски декор. В действителност изобщо не изглеждаше като родното място на Тереза в Охайо. Бе гостоприемно и това го караше да се чувства добре. Имаше усещането, че всички, които живеят тук, знаят, че градът им е приятен, подреден и старомоден. Хората бяха решили какво искат и го бяха постигнали. Правеше му впечатление, че мястото притежава очарование и живинка, макар че откакто бе пристигнал, не бе видял нито едно дете или поне млад човек.

	* * *

	Бурята се разрази късно през нощта. Вятърът виеше, а прозорците дрънчаха. Сали трепереше под купчината одеяла и слушаше как дъждът плющи по дървения покрив. Молеше се по него да няма дупки, макар че Амабел й бе казала:
	— О, не се тревожи, скъпа. Покривът е ремонтиран миналата година.
	Колко време можеше да остане тук с леля си? Сега, когато бе на сигурно място, когато беше скрита, можеше спокойно да мисли за бъдещето, или поне за повече от един ден напред. Мислеше си за следващата седмица, за следващия месец.
	Какво щеше да прави? Телефонното обаждане я бе върнало в настоящето и в миналото. Това безспорно не бе гласът на баща й. Както бе казал Джеймс Куинлан — запис на някой имитатор.
	Внезапно се чу писък — дълъг и провлачен, започващ ниско и завършващ с кресчендо. Идваше отвън. Тя се затича към спалнята на леля си, без да чувства студения дървен под. Просто тичаше, докато не стигна и не почука леко по вратата. Амабел отвори веднага, сякаш бе стояла на прага в очакване тя да се появи. Това обаче със сигурност не бе възможно. Сали хвана Амабел за ръцете и я раздруса.
	— Чу ли писъка, Амабел? Моля те, чу го, нали?
	— О, скъпа, това беше вятърът. Чух го и знаех, че ще се уплашиш. Тъкмо идвах към теб. Отново ли сънува кошмар?
	— Не беше вятърът, Амабел. Беше жена.
	— Не, не, ела с мен, позволи ми да те отведа обратно в леглото. Боса си. Ще се разболееш. Хайде, скъпа, идвам с теб, за да си легнеш.
	Чу се още един писък, но този път кратък и висок, който внезапно бе заглушен. Женски писък, точно като първия път. Амабел пусна ръката й.
	— Сега вярваш ли ми?
	— Предполагам, че трябва да се обадя на някой от мъжете, за да дойде и да провери. Обаче всички са толкова стари, че ако излязат навън в това време, вероятно ще хванат пневмония. Може да е бил вятърът. Коя жена ще крещи отвън? Да, само проклетият вятър е. Невъзможно е, Сали. Нека просто да го забравим.
	— Не, не мога. Това е жена, Амабел, и някой й причинява болка. Не мога просто да се върна в леглото и да забравя.
	— Защо?
	Сали мълчаливо я наблюдаваше.
	— Искаш да кажеш, че когато баща ти е наранявал майка ти, ти си се опитвала да я защитаваш?
	— Да.
	Амабел въздъхна.
	— Съжалявам, скъпа. Този път си чула вятъра, а не баща ти, който бие майка ти.
	— Може ли да взема дъждобрана ти?
	Амабел въздъхна, прегърна я и каза:
	— Добре. Ще се обадя на преподобния Ворхийс. Той е силен. Ще провери тази работа.
	Когато преподобният Хал Ворхийс пристигна в къщата на Амабел, той водеше със себе си още трима мъже.
	— Сюзън, това е Гюс Айзнър, може да поправи всичко, което има колела и мотор.
	— Господин Айзнър — каза Сали, — два пъти чух някаква жена да крещи. Писъците бяха ужасни. Някой я нараняваше.
	Гюс Айзнър изглеждаше така, сякаш щеше да се изплюе, ако в ъгъла имаше плювалник.
	— Вятърът, госпожице — рече той, като кимаше с глава, — било е просто вятърът. Слушал съм го през целия си живот, цели седемдесет и четири години. Понякога издава звуци, от които зъбите ми започват да тракат. Просто вятърът.
	— Въпреки това ще огледаме наоколо — обади се Хал Ворхийс. — Това е Пърн Дейвис, собственик на големия магазин, и Хънкър Долсън, ветеран от Втората световна война и нашият експерт по цветята. — Сали кимна и преподобният я потупа по рамото, кимна към Амабел и последва другите мъже навън. — Вие, дами, останете вътре на сигурно място. Не пускайте никого, освен нас.
	— Малките жени — каза Сали. — Чувствам се така, сякаш трябваше да съм боса, бременна и да правя кафе в кухнята.
	— Те са възрастни, скъпа, просто са възрастни. Мъжете от тяхното поколение се държат със снизхождение към съпругите си. Жената на Гюс, Велма, не би разпознала банков документ дори да я удари по главата. Но знаеш ли, нещата все пак са балансирани. Старият Гюс не вижда в тъмното. Без Велма след залез-слънце би бил безпомощен. Не обръщай внимание какво говорят, искат да помогнат, и това е по-важно, нали така?
	Тъкмо отвори уста да отговори, когато се чу трети писък — бърз и силен, който бе прекъснат внезапно. Идваше отдалеч и бе приглушен.
	Дълбоко в себе си Сали знаеше, че няма да има повече викове. Никога повече. Също така знаеше, че това не бе проклетият вятър.
	Тя погледна към леля си, която нагласяваше над канапето малка модернистична картина, изобразяваща безразборни кръгове в охра, оранжево и пурпур. Беше мрачна, обезпокоителна и жестока.
	— Вятърът — бавно произнесе Сали, — да, нищо, освен вятъра — искаше й се да попита Амабел, какво можеше да постигне Гюс, търсейки жертвата навън в мрака, след като не вижда в тъмното.

	* * *

	Следващата сутрин бе ясна и студена, а мартенското небе бе синьо като през август. Сали отиде до мотела на Телма. Марта й каза, че господин Куинлан закусва.
	Джеймс се бе усамотил сред огромните викториански мебели в преддверието. На масата, покрита с ленена покривка, бе сервирана закуска, която сякаш бе за трима крале, а не просто за един мъж.
	Тя се запъти към него, изчака го, докато вдигне поглед от вестника си, и каза:
	— Кой си ти?


>	5.

	Никога не му бе минавало през ума, че Сали може да му се опълчи — не и след като я бе видял свита на пода, когато влетя в гостната на леля си. Но тя все пак се бе опитала да го ритне и го бе ударила под ребрата. Бе отвърнала на удара. А сега стоеше тук и изглеждаше така, сякаш е готова да се изплюе върху него. Поради някаква неясна причина това му хареса. Вероятно, защото не му се искаше жертвата му да е глупава или страхлива.
	Обичаше преследването да е предизвикателство за него. Как бе успяла да разбере толкова бързо? В това нямаше логика.
	— Аз съм Джеймс Куинлан. Повечето хора ме наричат Куинлан. Ти можеш да ми казваш както пожелаеш. Няма ли да седнеш, Сали? Уверявам те, че има достатъчно храна, въпреки че когато свърша с един поднос, Марта просто донася друг. Тя ли готви?
	— Не зная. Кой си ти?
	— Седни и ще поговорим. Или може би искаш част от вестника? Това е „Орегониан“, много е добър. В него има дълга статия за баща ти.
	Тя седна.
	— Кой си ти, господин Куинлан?
	— Явно нещата са се променили, вчера бях Джеймс.
	— Имам чувството, че при теб всичко се променя много бързо.
	Той реши, че тя е права, и внезапно си представи засмяната Тереза, когато докато навлизаше в нея, и бе прошепнал, че ако някога има друг мъж, ще разбере какво означава да си наполовина празен.
	— Какви други усещания имаш, Сали?
	— Че обичаш проблемите. Че взимаш проблема в ръце и започваш да го оформяш, разнищваш и моделираш и правиш всичко, което е необходимо, за да го разрешиш. След това губиш интерес. Започваш да търсиш нов проблем.
	Той я наблюдаваше и неусетно изрече:
	— Откъде, по дяволите, знаеш това?
	— Господин Куинлан, откъде знаете, че съпругът ми е адвокат? Това не го даваха по телевизията. Нямаше причина. Или ако са го показали, със сигурност не са имали основание да обсъждат неговата професия или каквото и да е свързано с него.
	— О, спомни си значи?
	— Увъртането не ти отива. Ами ако ти кажа, че имам четиридесет и петкалибров „Колт“ в чантата и ще те застрелям, в случай че веднага не ми кажеш истината?
	— Вероятно ще ти повярвам. Задръж си оръжието. Даваха го по телевизията — добрият стар съпруг, който придружаваше майка ти на погребението на баща ти. Просто не си го видяла — слава Богу, че предния ден бе чул как Марта и Телма обсъждат това. Слава Богу, че те не бяха проявили интерес. Вашингтон беше на светлинни години от техния свят. — Ако смяташ, че все още имаш личен живот, просто забрави. Ти си отворена книга.
	Беше го видяла, просто бе забравила, напълно забравила. Бе допуснала грешка и не можеше да си позволи да допуска повече. Спомни си как в деня на пристигането си ядеше чудесния сандвич с бекон, седеше до Амабел и гледаше черно-белия телевизор. Слушаше, наблюдаваше и знаеше, че Скот е с майка й. Не бе гледала телевизия нито преди, нито след това. Молеше се да не е отворена книга. Молеше се никой в Коув да не разбере коя е тя.
	— Бях забравила. — Тя взе една препечена филийка без масло. Отхапа, започна бавно да дъвче, след това преглътна. — Не трябваше, но забравих.
	— Разкажи ми за него.
	Тя отхапа отново от филийката.
	— Не мога да си позволя да те наема, Джеймс, забрави ли?
	— Понякога работя безплатно.
	— Не мисля така. Откри ли нещо за възрастната двойка?
	— Да, всички, с които говорих, лъжат. Мардж и Харв Дженсън са били тук, най-вероятно в магазина за сладолед. Защо никой не иска да го признае? Какво има да се крие? Просто са си купили сладолед.
	Той хвърли поглед към бледата млада жена, която седеше срещу него. Тя отново отхапа от препечената филия. Той повдигна чинията с домашно сладко от ягоди и й я подаде. Тя поклати глава. Никога през живота си не бе разказвал, на когото и да е за работата си. Разбира се, възрастните Мардж и Харв не бяха истинската му задача, но все пак защо, по дяволите, всички го лъжеха?
	Освен това защо изобщо бе говорил със Сали за този случай? Тя бе една проклета престъпница, или поне знаеше кой е убил баща й. Ако имаше нещо, в което да е сигурен, то бе именно това. А какъв човек бе тя, той щеше да открие. Бе дошла при него. Поне му спести неудобството да я търси отново.
	— Прав си. Няма никакъв смисъл. Сигурен ли си, че хората те лъжат?
	— Напълно. Интересно е, не смяташ ли?
	Тя кимна, отхапа от филията и бавно започна да дъвче.
	— Да попитам ли Амабел защо всички се преструват, че не ги помнят?
	— Не, недей. Тук аз съм частният детектив. Аз ще задавам въпросите. Това не е твоя работа.
	Сали сви рамене.
	— Твърде рано е за сладолед — рече той, — искаш ли да отидем на разходка до скалите? Изглеждаш бледа. Свежият въздух ще върне руменината по бузите ти.
	Тя се замисли. Той я наблюдаваше как дояде сухата си препечена филия, която сигурно беше твърда като камък. Сади се изправи, изтърси трохичките от кафявите си рипсени панталони и каза:
	— Трябва да си обуя гуменките. Ще се срещнем пред къщата на Амабел след десет минути.
	— Чудесно — отвърна той и наистина го мислеше.
	Имаше напредък. Съвсем скоро щеше да спечели доверието й. Тя щеше да му разкаже всичко за съпруга си, за майка си и за мъртвия си баща, който й бе позвънил по телефона. Не, това бе невъзможно.
	Сали изглеждаше абсолютно нормална и това също го притесняваше. Когато вчера я видя истерична и уплашена, това бе точно състоянието, в което бе очаквал да я намери. Но тази спокойна и открита усмивка, в която според критичното му око нямаше злоба и коварство, го караше да изпитва усещането, че нещо му убягва.
	Когато се срещна с нея пред къщата на леля й, тя му се усмихна. Къде, по дяволите, се криеше коварството й? Петнадесет минути по-късно тя разговаряше така, сякаш в живота й всичко бе наред.
	— Амабел ми каза, че Коув не представлявал нищо особено, преди един предприемач от Портланд да купи земята и да построи вили. Всичко вървяло гладко до шестдесетте, след това хората просто забравили за града.
	— Някой със сигурност си е спомнил, някой с много пари. Това място прилича на снимка от картичка. — Сети се, че старата Телма Нетро му бе казала същото.
	— Да. — Сали подритна едно камъче. — Странно е, нали? Ако градът е западнал, тогава как се е възродил отново? Тук няма фабрика, която да наеме хората, нито каквото и да е производство. Амабел каза, че гимназията е затворена през хиляда деветстотин седемдесет и четвърта година.
	— Може би някой от жителите е открил как да проникне в компютърната система на социалното осигуряване.
	— Това би свършило работа само за кратко време. Фондът има пари само за около… колко време, петнадесет месеца? Страшничко е. Никой не би искал да разчита на това.
	Те стояха на ръба на тесен и издаден нос и гледаха надолу към необузданата бяла пяна, която се разпръскваше, когато вълните се удряха в черните скали.
	— Красиво е — рече Сали, като вдиша дълбоко от соления въздух.
	— Да, наистина, но ме изнервя. Тази необуздана сила. Тя няма съзнание. Може да те убие толкова лесно.
	— Колко романтично, господин Куинлан.
	— Не, изобщо. Но съм прав. Тя не различава добрите от лошите. Искаш ли да слезем надолу? Ей там, до онзи самотен кипарис има пътека, която не изглежда особено опасна.
	— Ако се приближиш твърде много до тази необуздана сила, Куинлан, не искам да ми припадаш в ръцете.
	— Заплаши ме да ме ритнеш и ще забравя за припадъците до края на живота си.
	Тя се засмя и тръгна пред него. Скоро изчезна зад един завой. Пътеката бе тясна, камениста, обрасла с ниски храсти и прекалено стръмна. Сали се подхлъзна, извика и се хвана за един корен.
	— Внимавай, по дяволите!
	— Добре. Не, не го казвай. Не искам да се връщаме назад. И двамата ще бъдем много предпазливи. Още само петнадесет метра.
	Пътеката просто прекъсваше. От начина, по който свършваха скалите и храстите, ставаше ясно, че преди години тук сигурно е паднала лавина. Вероятно можеха да се изкачат над скалите, но Куинлан не искаше да поема този риск.
	— Достатъчно — каза той, като я хвана за ръката, когато тя направи още една крачка. — Не, Сали, стига. Да седнем тук и да наблюдаваме тази необуздана сила.
	Под тях нямаше плаж, а само натрупани една върху друга купчини скали, които образуваха странни и причудливи форми, разнообразни като облаците в небето. Няколко камъка дори приличаха на мост между две купчини, под който течеше вода. Гледката спираше дъха. Джеймс беше прав — беше малко страшничко. Чайките се виеха над главите им и се викаха една друга.
	— Днес не е студено.
	— Не — отвърна тя, — не като снощи.
	— Аз съм в западната таванска стая в мотела на Телма. Прозорците подрънкваха цяла нощ.
	Внезапно Сали се изправи и впери поглед в нещо от дясната им страна. Тя поклати глава и прошепна:
	— Не, не, не може да бъде.
	Той скочи и постави ръка върху рамото й.
	— Какво има, по дяволите?
	Тя посочи.
	— О, Господи — рече той, — стой тук, Сали. Просто стой тук, аз ще проверя.
	— Върви по дяволите, Куинлан. Не, Куинлан не ми харесва. Ще те наричам Джеймс. Няма да остана тук.
	Той само се обърна към нея и поклати глава. Отмести я и внимателно се запровира между скалите, докато не се озова на пет крачки от тялото на жена, което вълните тласкаха напред-назад. Във водата нямаше кръв.
	— О, не — каза той.
	Сали стоеше до него и гледаше към жената.
	— Знаех си, бях права, но никой не искаше да ме чуе.
	— Трябва да я извадим, докато все още е останало нещо от нея. — Той седна, свали чорапите и маратонките си и нави нагоре джинсите си. — Остани тук, Сали. Говоря сериозно. Не искам да се притеснявам за това, дали няма да паднеш във водата и да бъдеш повлечена навътре.
	Той най-накрая успя да достигне тялото. Уви останките от него в сакото си. Стомахът му се преобръщаше. Даде знак на Сали да започне да се изкачва по пътеката. Не си позволяваше да мисли за това, че тялото, което носеше, някога е било живо, смеещо се същество. Господи, това го караше да се чувства зле.
	— Ще я отведем при доктор Спайвър — извика Сали през рамо, — той ще се погрижи за нея.
	„Да — каза си той, — обзалагам се, че ще го направи.“ Всеки възрастен човек в това малко градче вероятно щеше да каже, че е била убита случайно от някой ловец на бекаси.
	Гостната на доктор Спайвър миришеше на мухъл. Джеймс искаше да отвори прозорците и да проветри, но реши, че на стареца сигурно така му харесва. Той седна и се обади на Сам Норд, криминален детектив в полицейското управление в Портланд. Сам отсъстваше и Джеймс остави телефонния номер на доктор Спайвър.
	— Предайте му, че е спешно — каза той на партньора на Сам, Мартин Еймик — наистина е спешно.
	Затвори и се вгледа в Сали Сейнт Джон Бренърд, която крачеше напред-назад по новия, дебел виненочервен килим.
	— Какво имаше предвид, когато каза, че си знаела?
	— Какво? О, снощи я чух да пищи. При последния й вик разбрах, че някой я е убил. Бе прекъснат така рязко, сякаш някой просто я бе ударил, това е. Амабел мислеше, че е вятърът, защото духаше много силно, но аз знаех, че е женски писък, точно като първата нощ, когато бях тук. Вече ти споменах за това. Мислиш ли, че е била същата жена?
	— Не зная.
	— Амабел се обади на преподобния Ворхийс и той дойде с още трима мъже, с които отидоха да огледат наоколо. Когато се върнаха, заявиха, че не са открили нищо. Казаха, че е бил вятърът. Преподобният Ворхийс ме потупа снизходително, сякаш съм малко дете или идиот.
	— Или още по-лошо — истерична жена.
	— Точно така. Някой я е убил, Джеймс. Не може да е било нещастен случай. Чух я да пищи преди три нощи, когато пристигнах, а след това и снощи. Снощи те са я убили.
	— Какво имаш предвид с това „те“?
	Тя сви рамене, изглеждаше леко объркана.
	— Не зная. Просто така ми се струва.
	Телефонът иззвъня и Джеймс вдигна слушалката. Беше Сам Норд. Сали чу края на разговора.
	— Да, жена на средна възраст, предполагам. Приливът я е носил и я е блъскал в скалите часове наред. Не зная колко дълго. Какво смяташ да правиш, Сам? — Той се заслуша, след това продължи: — Малко градче на име Коув, на около час и нещо югозападно от теб. Знаеш ли го? Добре. В момента местният лекар я преглежда, но тук нямат техническа база и не са подготвени за подобни случаи. Да? Добре. Готово. Казва се доктор Спайвър. Живее на края на Мейн Стрийт. Знаеш номера. Точно така. Благодаря, Сам — рече той и затвори. — Сам ще се обади на областния шериф. Каза, че ще изпратят някого да се погрижи за това.
	— Скоро, надявам се — каза доктор Спайвър, който тъкмо влизаше в малката гостна и бършеше ръцете си.
	„Твърде неприлично“ — помисли си Сали, като наблюдаваше ръцете му със старчески петна по тях и знаеше какво са докосвали. На външната врата се почука и лекарят извика:
	— Влизай!
	Беше преподобният Хал Ворхийс. По петите му вървяха четиримата възрастни мъже, които прекарваха по-голямата част от времето си в игра на карти.
	— Какво, по дяволите, става, докторе? Извинете ме, госпожо, но чух, че сте открили тяло долу при скалите.
	— Вярно е, Гюс — рече доктор Спайвър. — Всички ли познавате господин Куинлан и Сали, племенницата на Амабел?
	— Да, докторе — отвърна Пърн Дейвис, мъжът, който искаше да се ожени за Амабел. — Какво има? Разкажи ни по-бързо. Не искам дамите да го чуят и да се разстроят.
	— Сали и господин Куинлан са открили женско тяло.
	— Коя е тя? Познаваш ли я? — попита Хал Ворхийс.
	— Не, мисля, че не е местна. По дрехите й също не можах да открия нищо. Вие открихте ли нещо, господин Куинлан?
	— Не, областният шериф скоро ще изпрати някой полицай, а също и съдебен лекар.
	— Добре — отвърна лекарят. — Вижте, може да е умряла от всичко. Аз лично смятам, че е нещастен случай, но кой знае? Не мога да направя изследвания, а и нямам инструментите и оборудването, за да направя аутопсия. Както казах, твърдя, че е нещастен случай.
	— Не — обади се Сали, — не е нещастен случай. Някой я е убил. Чух я да пищи.
	— Стига, Сали — каза той, като протегна към нея тази ръка, която допреди малко бършеше, — нали не мислиш, че вятърът, който си чула, е бил в действителност женски писък?
	— Напротив.
	— Не открихме абсолютно нищо — каза Ворхийс, — а оглеждахме почти два часа.
	— Просто не сте търсили на правилното място — възрази тя.
	— Искаш ли нещо успокоително?
	Погледна възрастния лекар, който бе практикувал професията си много повече години, отколкото бе живяла майка й. Бе го срещнала предишния ден. Той беше мил, но в него имаше нещо смущаващо. Тя знаеше, че не я иска тук, че мястото й не е тук, но докато беше с Амабел, той щеше да продължи да бъде мил. Като се замислеше, всички местни, които бе срещнала, се държаха любезно, но все пак чувстваше, че не е желана. Това вероятно се дължеше на факта, че е дъщеря на убит човек — така трябва да беше. Чудеше се дали щяха да я предадат сега, след като с Джеймс бяха открила тялото на жената — същата онази жена, която бе чула да пищи.
	— Нещо, което да ме успокои? — бавно повтори Сали. — Нещо, което да ме успокои. — Засмя се тихо и зловещо и това накара Куинлан да повдигне глава.
	— По-добре да ти донеса нещо — рече доктор Спайвър, обърна се рязко и се удари в една маса. Красивата лампа от Тифани падна на пода, но не се счупи.
	Джеймс разбра, че лекарят не я бе видял. Проклетият старец ослепяваше. Той много спокойно каза:
	— Не, докторе. Ние със Сали си тръгваме. Детективът от портландската полиция ще каже на шерифа да дойде тук. Бихте ли им предали, че ще бъдем в къщата на Амабел?
	— Да, разбира се — отвърна Спайвър, без да поглежда към тях. Бе коленичил и опипваше ценната лампа, за да се увери, че не е счупена.
	Когато си тръгваха, той все още беше на пода. Останалите мъже се бяха смълчани.
	— Амабел ми каза, че той е сляп като прилеп — рече Сали, когато излязоха навън под яркото следобедно слънце. Изведнъж тя се спря.
	— Какво става?
	— Забравих. Не мога да допусна полицията да разбере, че съм тук. Ще се обадят във Вашингтон, ще изпратят някой да ме прибере и ще ме накарат да се върна обратно на онова място или ще ме убият, или ще…
	— Не, няма. Вече помислих за това. Не се притеснявай. Името ти е Сюзън Брандън. Няма да имат причина да се усъмнят. Просто ще им разкажеш каквото знаеш и ще те оставят на мира.
	— Имам една черна перука, която носех тук. Ще си я сложа.
	— Няма да е зле.
	— Откъде знаеш, че просто ще искат да изслушат историята ми? Не си по-наясно от мен с това, което става тук. О, Разбирам. Смяташ, че няма да ми повярват, че съм чула женски писъци през двете нощи.
	— Дори да не ти повярват, това не е от голямо значение, защото все пак в ръцете им лежи една мъртва жена, нали? Чула си женски писъци. Сега тя е мъртва. Смятам, че не съществуват прекалено много други варианти, за да си извадят вероятните изводи. Стегни се Сали, не ме изоставяй точно сега. Ще бъдеш Сюзън Брандън, става ли?
	Тя кимна, но през целия си живот той не бе виждал такъв страх, изписан върху нечие лице. Радваше се, че тя има перука. Никой не можеше да забрави физиономията й, а само Господ знаеше колко пъти напоследък е била показвана по телевизията.


>	6.

	Дейвид Маунтабенк беше намразил името си още откакто бе погледнал в речника и бе видял, че то означава „шарлатанин и безскрупулен тип“. Всеки път, когато се срещаше с някой едър мъж, който изглеждаше умен и му се налагаше да се представи, той се сковаваше и заставаше нащрек в очакване да види дали мъжът ще реагира. Сега трябваше да се представи на човека пред себе си и се държеше по същия начин.
	— Аз съм шериф Дейвид Маунтабенк.
	Мъжът му протегна ръка.
	— Аз съм Джеймс Куинлан, шериф Маунтабенк. Това е Сюзън Брандън. Бяхме заедно, когато преди два часа открихме тялото на жената.
	— Госпожице Брандън.
	— Няма ли да седнете, шерифе?
	Той кимна, свали шапката си и се облегна на меките възглавнички върху канапето.
	— Коув се е променил — рече, като започна да оглежда гостната на Амабел така, сякаш се намираше в магазин, пълен с модерни картини, от които стомахът му се обръщаше. — Всеки път, когато идвам тук, като че ли изглежда все по-добре и по-добре. Как мислите?
	— Не зная — отвърна Куинлан, — аз съм от Лос Анжелис.
	— Вие тук ли живеете, госпожице Брандън? Ако е така, тогава трябва да сте най-младият жител на града, въпреки че до магистралата, изглежда, се оформя нещо като квартал. Не мога да разбера защо хората биха искали да живеят близо до магистралата. Не идват в Коув за нищо друго, освен за сладоледа, или поне така чувам.
	— Не, шерифе, на гости съм при леля си. Просто кратка почивка. От Мисури съм.
	Шериф Маунтабенк записа това в бележника си, облегна се, почеса се по коленете и каза:
	— Съдебният лекар е в къщата на д-р Спайвър и оглежда мъртвата жена. Доста дълго е била във водата — поне осем часа, бих казал.
	— Зная кога е умряла — рече Сали.
	Шерифът просто й се усмихна и зачака. Имаше навика да стои, без да задава въпроси, абсолютно убеден, че всичко, което някога е искал да чуе, просто ще изскочи от устата на дадения човек, за да запълни тишината. Този път не му се наложи да чака дълго, защото Сюзън Брандън нямаше търпение да му разкаже за виковете, за това как първата нощ леля й я беше убедила, че това е просто вятърът, но снощи тя знаеше, че са били писъците на жена, предизвикани от болка, и този последен вик — е, някой я бе убил.
	— Госпожице Брандън, спомняте ли си по кое време се случи това?
	— Беше около два и пет през нощта, шерифе. Тогава леля ми се съгласи с мен и позвъни на преподобния Ворхийс.
	— Обадила се е на Хал Ворхийс?
	— Да. Каза, че той е най-младият и физически способен мъж. Той доведе със себе си трима по-възрастни мъже. Огледаха наоколо, но не можаха да открият нищо.
	— Това вероятно са същите хора, които в момента са при д-р Спайвър. Просто седяха там и се споглеждаха. Подобни веща много силно разтърсват малки градчета като Коув.
	Дейвид Маунтабенк записа имената им. После без никакво предисловие попита:
	— Защо сте с перука, госпожице Брандън?
	Тя му отговори моментално:
	— Подложена съм на химиотерапия, шерифе. Почти плешива съм.
	— Извинете.
	— Няма проблеми.
	В този момент Куинлан разбра, че никога повече не трябва да подценява Сали Бренърд. Не беше особено изненадан, че Маунтабенк забеляза, че това е перука. Сали изглеждаше доста нелепо с тази „черна като греха“ коса, с която приличаше на Елвира, любовницата на мрака. Не, беше дори по-бледа от Елвира. Беше впечатлен, че шерифът я попита за перуката. Може би все пак той се надяваше тя да знае коя е жената и кой я бе убил. Личеше си, че не е глупав.
	— Доктор Спайвър смята, че е просто нещастен случай — каза Маунтабенк, като продължаваше да пише с молива си по бележника дори докато говореше.
	— Добрият доктор е почти сляп. Също толкова успешно би могъл да преглежда крака на масата, а не мъртвата жена — обади се Джеймс.
	— Е, явно лекарят с готовност е изказал това свое мнение. Заяви, че просто не можел да си представи кой би могъл да я убие, освен ако не е бил външен човек. Това означава отвъд магистрала 101А. Останалите четирима не знаеха абсолютно нищо. Предполагам, че са били там за морална подкрепа. А вие, господин Куинлан, по работа ли сте тук?
	Джеймс му разказа за възрастната двойка, която търсеше. Не спомена нищо за това, че хората в града го лъжеха.
	— Преди повече от три години — повтори шерифът, като наблюдаваше една от картините на Амабел точно над главата на Сали. Тя бе в жълто, кремаво и бледосиньо, които нямаха определена форма, нито пък съществуваше някаква причина да бъдат нарисувани, но беше красива.
	— Да, вероятно прекалено дълго време, за да бъде открито каквото и да е, но синът иска да опита отново. Използвам Коув като изходна точка, ще проверя първо тук, след което ще продължа нататък.
	— Знаете ли какво, господин Куинлан, ще направя някои проучвания. Аз съм от две години на тази длъжност. Ще видя какво знае по случая предишният шериф.
	— Ще ви бъда благодарен за това.
	На входната врата се почука. След това тя се отвори и един нисък и слаб мъж влезе в гостната. Носеше очила с телени рамки и шапка с накъдрена периферия. Свали шапката, кимна към шерифа и се поклони на Сали.
	— Шерифе, госпожо — после просто погледна към Куинлан като малко кученце, готово да тръгне след мастодонт, ако господарят му е дал такова нареждане. Куинлан протегна ръка.
	— Куинлан.
	— Аз съм съдебният лекар. Готови сме вече да пренесем тялото, шерифе. Само исках да ви дам някои предварителни заключения. — Направи драматична според Куинлан пауза и се усмихна. Джеймс много пъти бе ставал свидетел на подобно нещо. Съдебните лекари рядко биваха в светлината на прожекторите. Това бе единствената им възможност да блеснат и този човек искаше да им направи впечатление.
	— Да, Понсър? Разкажи ми.
	Името не звучеше така добре като Маунтабенк, но беше сходно. Куинлан погледна към Сали, но тя се беше вторачила в обувките си. Въпреки това слушаше внимателно. Той виждаше колко е напрегната и сякаш усещаше как трепти въздухът около нея.
	— Някой я е удушил — весело каза Понсър, — очевидно е, но не мога да го потвърдя със сигурност, докато не направя аутопсията. Вероятно убиецът е вярвал, че това няма да се забележи, след като е била във водата, но е сгрешил. От друга страна, ако приливът не я бе завлякъл на брега, тялото й никога нямаше да бъде открито и случаят нямаше да излезе наяве.
	— Точно това са планирали — намеси се Сали, — не са искали тя да бъде открита. Дори приливът да я беше завлякъл на брега, колко души изобщо слизат там? Всички са толкова възрастни. Опасно е. Това, че двамата с Джеймс я открихме, е просто лош късмет за тях.
	— Да, със сигурност е така — каза шерифът. Той се изправи. — Госпожице Брандън, бихте ли могли да определите посоката и разстоянието, от които сте чули тези писъци? Дали са идвали от една и съща посока и разстояние и през двете нощи?
	— Добър въпрос — отвърна Сали, — би помогнало, разбира се, би помогнало. И през двете нощи писъците идваха отблизо, или пък тя е викала силно. Мисля, че и двата пъти бяха от отсрещната страна на пътя. От много близо, или поне така мисля.
	— От отсрещната страна на къщата, по протежение на улицата има дълга редица спретнати малки вилички. Някой със сигурност трябва да е чул нещо. Ако си спомните още нещо, ето визитката ми. Обаждайте ми се по всяко време. — Той стисна ръката на Куинлан. — Знаете ли, това, което не мога да си обясня, е защо някой е държал тази жена като заложница.
	— Заложница ли? — попита Сали, като не сваляше поглед от шерифа.
	— Естествено, госпожо. Ако не е била държана против волята си, тогава защо сте чули виковете в две различни нощи? Убиецът я е държал по някаква причина, толкова основателна причина, че я е убил през втората нощ, когато тя се е освободила и е започнала да вика отново. Но трябва да си задам въпроса, защо ще държи някой като затворник, ако в крайна сметка не планира да го убие? Или може би е имал намерение да вземе откуп и затова я е оставил жива. Може би през цялото време е имал намерение да я убие. Може би е психопат. Не зная, но ще разбера. Не съм чул нищо за изчезнал човек. Имам много въпроси. В момента, в който се сдобием със снимка на жената, помощниците ми ще плъзнат из района като мравки. Надявам се да е местна.
	— Това доста би улеснило работата ви — отбеляза Куинлан, — посочете ми някой роднина или съпруг и ще ви изброя мотиви.
	— Да, господин Куинлан, вероятно нещата стоят точно така.
	— Нищо мистериозно, което да раздвижи кръвта ти.
	— Предпочитам моя случай пред вашия, господин Куинлан. Да откриеш двама души, изчезнали преди три години, никак не е лесно. Е, ще тръгвам. Удоволствие беше да се запозная с вас, госпожице Брендън. — Докато отиваха към вратата, той каза на Куинлан: — Колкото до убитата жена, ще открия кой я е държал и ще видя какъв мотив имаме за брутално убийство. Чудя се защо са хвърлили тялото й от скалите?
	— Вместо да я погребат ли?
	— Да. Знаете ли какво си мисля? Смятам, че някой е побеснял от това, че се е освободила и е започнала да вдига врява. Мисля, че е бил толкова бесен, че я е убил, а след това просто я е изхвърлил като боклук. Искам да го пипна.
	— Аз също, шерифе. Смятам, че може би сте прав.
	— Дълго ли ще останете в града, господин Куинлан?
	— Още около седмица.
	— А госпожица Брандън?
	— Не зная, шерифе.
	— Много жалко, че е болна от рак.
	— Да, наистина жалко.
	— Тя ще се оправи ли?
	— Така смятат лекарите й.
	Шериф Дейвид Маунтабенк стисна ръката на Куинлан, кимна на Сали, която бе чула всичко, което си казаха, въпреки че говореха много тихо, и си тръгна. Чудеше се защо леля й бе излязла, преди да дойде шерифът. Амабел бе заявила:
	— Защо му е да говори с мен? Аз не зная нищо.
	— Но ти чу писъците, Амабел.
	— Не, скъпа, ти ги чу. Никога не съм смятала, че са писъци. Не искаш да те наричам лъжкиня пред представителя на властта, нали? — С тези думи тя си бе тръгнала.
	Сали се обърна към Куинлан:
	— Шерифът не е глупав.
	— Не, не е. Но ти все пак успя да го излъжеш с тази история за химиотерапията. Къде е леля ти?
	— Не зная, излезе.
	— Но тя знаеше, че шерифът ще дойде.
	— Да, но заяви, че не знае нищо. Каза, че не е чула никакви викове и не би искала да се почувствам зле, ако се наложи да му заяви това.
	— Искаш да кажеш, за да не изглеждаш като истерично момиче или лъжкиня?
	— Общо взето, да. Ако бе разговаряла с него, вероятно щеше да излъже. Тя ме обича. Не би искала да ме нарани.
	Този път обаче тя не бе проявила толкова любов към нея, че да излъже, помисли си Куинлан. Странно семейство.
	— Имаше ли още телефонни обаждания?
	Сали поклати глава, а погледът й се насочи към апарата, който се намираше точно до една лампа върху масичката в ъгъла.
	— Някой обаче знае, че си тук.
	— Да, някой знае.
	Това просто му се изплъзна от устата. Не искаше да я притиска повече, или поне не точно сега. Беше преживяла достатъчно за един ден. Но не бе изпуснала нервите си. Беше успяла да се овладее.
	— Гордея се с теб — рече той, без да се замисля.
	Тя го погледна и примигна. Той все още стоеше облегнат на стената до предната врата.
	— Гордееш се с мен? Защо?
	Той сви рамене и отиде до нея.
	— Ти си обикновена гражданка, но не загуби самообладание.
	„Само ако знаеше“ — помисли си тя, докато потъркваше мястото, където се бе намирала стегнатата, парализираща халка.
	— Сали, какво има?
	Тя скочи на крака.
	— Нищо, Джеймс, абсолютно нищо. Време е за обяд. Гладен ли си?
	Не беше, но тя едва ли бе хапнала нещо друго, освен сухата препечена филийка.
	— Хайде да се върнем при Телма и да видим какво има за ядене — каза той и тя се съгласи. Не искаше да бъде сама. Не искаше да остава сама в тази къща.
	Възрастната дама седеше в трапезарията и сърбаше гъста зеленчукова супа. Дневникът й беше разтворен, а старата писалка лежеше до чинията й. Какво, по дяволите, пишеше непрекъснато в този дневник? Какво можеше да бъде толкова интересно? Когато ги видя, тя извика:
	— Марта, донеси ми ченето. Не мога да бъда добра домакиня без зъбите си.
	Затвори уста и не каза нито дума повече, докато бедната Марта не дотича в трапезарията, за да й го донесе. Телма се обърна назад, а след това отново към тях и ги дари с голяма порцеланова усмивка.
	— Е какви са тези неща, които чувам за вас, че сте открили мъртво тяло?
	— Гладни сме. Може ли да хапнем малко от твоята супа? — попита Джеймс.
	— Марта, донеси още две чинии зеленчукова супа! — извика Телма.
	Тя им посочи двете свободни места пред нея. Наблюдаваше Сали, която вече не носеше перуката си.
	— Значи ти си племенницата на Амабел, така ли?
	Сали кимна.
	— Да, госпожо. Удоволствие е да се запозная с вас.
	Старата дама изсумтя.
	— Сигурно се чудиш защо все още не съм умряла. Само че аз не съм и всеки ден ходя при д-р Спайвър, за да му го казвам. Той ме обяви за мъртва преди три години, знаеш ли това?
	Куинлан го знаеше. Предполагаше, че всички го бяха чували по много пъти. Той просто се усмихна и поклати глава. Протегна се под масата и стисна ръката на Сали. Тя се напрегна, след което Джеймс усети, че бавно се отпуска. Добре, помисли си той, започваше да му се доверява. После се почувства като отрепка. Марта постави два подноса пред тях и им сервира две чинии със супа.
	— Около Марта винаги са се навъртали много мъже, но всичките са негодници. Просто им харесват ястията й. Какво прави с младия Ед, Марта? Готви ли му, или настоя първо да си легне с теб?
	Марта просто поклати глава.
	— Стига, Телма, караш бедната малка госпожица Сали да се чувства неудобно.
	— Мен също — рече Куинлан и започна да се храни, а после добави: — Марта, аз не съм негодник и със сигурност бих се оженил за теб. Бих направил всичко за теб.
	— Продължавайте, господин Куинлан.
	— Голям мъж като теб да се чувства неудобно, Джеймс Куинлан? — разсмя се Телма Нетро. Сали беше благодарна, че старицата си е сложила зъбите. — Смятам, че си преживял доста, момче. Обзалагам се, че ако още сега си сваля дрехите, това не би те развълнувало.
	— Аз не бих залагал на това, госпожо — отвърна той.
	— Ще донеса пилешката пармиджана — каза Марта и се запъти към вратата, след което извика: — с чеснови хлебчета.
	— Благодарение на нея съм жива — рече Телма, — трябваше да ми е дъщеря, но не е. Жалко. Добро момиче е.
	Това беше интересно, реши Куинлан, но не толкова интересно, колкото супата. Всички се съсредоточиха върху нея, докато Марта не се появи отново с огромен поднос. Джеймс едва не се свлече под масата заради миризмите. Чудеше се докога ще се радва на здрав стомах, ако Марта продължаваше да готви всичките му любими ястия.
	Телма лапна голямо парче от пилешката пармиджана, сдъвка го така, сякаш бе последната хапка на света, въздъхна и след това каза:
	— Споменах ли ви, че моят съпруг Боби изобрети нов подобрен вид жироскоп и го продаде в Сан Диего? Нахвърлиха му се като на топъл хляб. Точно така беше. Зная, че благодарение на него самолетите летяха на същата височина и по същия курс още по-добре от преди. С парите се преместихме в Коув. След това децата ни пораснаха и напуснаха града. — Поклати глава, усмихна се и продължи: — Обзалагам се, че тялото е било разложено, когато сте го открили.
	— Да — успя да каже Сали, като леко се олюля, — бедната жена била хвърлена от скалите. Очевидно приливът я е понесъл.
	— И коя е тя?
	— Все още не знаят — намеси се Куинлан. — Шериф Маунтабенк ще разбере. Чули ли сте някаква жена да пищи, госпожо?
	— Можеш да ме наричаш Телма, момче. Милият ми Боби почина през зимата на хиляда деветстотин петдесет и шеста точно след като Айзенхауер беше преизбран. Наричаше ме „камбанките на ада“, но винаги се усмихваше, когато го казваше, така че никога не му се ядосвах. Женски писъци? Не мисля. Докато гледам телевизия, не чувам нищо друго.
	— Беше през нощта — каза Сали, — трябва да сте си били легнали.
	— Ролките ми за коса са толкова стегнати, че не чувам нищо. Попитай Марта. Ако не се опитва да си намери мъж, тя лежи и мисли за това. Може би е чула нещо.
	— Добре. — Куинлан отчупи от чесновото хлебче и вдъхва с удоволствие силния вкус на масло и чесън. — Жената е пищяла някъде наблизо, вероятно на отсрещната страна на улицата, срещу къщата на Амабел. Била е нечия заложница. След това този някой я е убил. Какво мислите?
	Телма сдъвка още една хапка от пилешкото, а от устата й висеше парченце моцарела.
	— Момче, мисля, че ти и Сали трябва да отидете някъде с колата и да пофлиртувате. Никога по-рано не съм виждала толкова напрегнато момиче като горкичката Сали. Прилича на развалина. Амабел няма да каже нищо, освен че сте преживели доста неприятни неща и се опитвате да превъзмогнете несполучливите си бракове. Заръча ни на никого да не казваме, че се нуждаеш от спокойствие и тишина. Не трябва да се тревожиш, Сали, никой от Коув няма да се обади и да те издаде.
	— Благодаря, госпожо.
	— Наричай ме Телма. А сега и двамата ми кажете какво знаете за онзи убит адвокат във Вашингтон?
	Джеймс си помисли, че Сали ще припадне. Изглеждаше бяла като призрак. Той спокойно каза:
	— Подозирам, че не знаем нищо повече от всички останали. Ти какво знаеш, Телма?
	— Тъй като само аз имам телевизор, научавам за света повече от всички останали в този град. Знаете ли, че съпругът на изчезналата дъщеря го даваха по телевизията и той я умоляваше да се прибере у дома? Каза, че се тревожи, защото тя не е добре и не знае какво прави в момента. Каза, че тя не е отговорна за това, че е болна, а също и че е загрижен за нея и че иска тя да се върне обратно, за да може той да се погрижи за нея. Знаехте ли това? Това означава нещо, нали?
	Сега вече нямаше опасност Сали да припадне. Куинлан почувства, че тя се превръща в камък.
	— Къде чу това, Телма? — меко попита той, като се съмняваше някога през живота му отново да му се прияде пилешка пармиджана.
	— По Си Ен Ен. От там можете да научите всичко.
	— Помниш ли да е казал нещо друго?
	— Мисля, че беше само това. Той говори наистина добре. Изглеждаше много искрен. Мъжествен човек, но около него имаше нещо много преувеличено. Доколкото видях, има слаба брадичка. Вие двамата какво мислите за това?
	— Нищо — отвърна Сали, а Джеймс беше доволен, че в гласа й не се долови никакъв страх, макар да знаеше, че тя вероятно го изпитва.
	Телма, изглежда, не забелязваше, че публиката й е престанала да се храни. Тя се изкикоти и каза:
	— Джеймс ми харесва. Не е толкова нежен и излъскан като съпруга на горкото момиче. Не, той не си слага толкова много гел по косата. Обзалагам се, че съпругът на момичето не би използвал това хубаво голямо оръжие, което Джеймс носи под сакото си. Не, той би използвал едно от ония малки, превзети пистолетчета. Прекалено излъскан е за моя вкус. Сега, след като Джеймс е тук, Сали, препоръчвам ти да го използваш. Съпругът ми винаги ми казваше така: „Телма, мъжете обичат да бъдат използвани. Използвай ме.“ Били все още ми липсва. Както знаете, той се разболя от пневмония през хиляда деветстотин петдесет и шеста година. Уби го за четири дни. Жалко! — въздъхна тя.
	— Чувствам се така, сякаш съм глътнал пет скилидки чесън — рече Куинлан, след като успяха да се измъкнат благодарение на Сали, която каза, че я боли коремът.
	— Да, но беше великолепно, преди Телма да спомене Скот.
	— Той иска да се погрижи за теб.
	— О, сигурна съм, че иска!
	Искаше му се тя да му разкаже за съпруга си и за това, което й е сторил. В гласа й се долавяше по-скоро горчивина, а не страх. Тя беше уплашена от разговора с човека, който се бе представил за баща й. Младата жена се обърна, за да го погледне. Изглеждаше още по-угрижена и бледа, ако това изобщо бе възможно, сякаш някой бе изсмукал живота от нея.
	— Беше мил с мен и съм ти благодарна за това, но сега трябва да си тръгвам. Не мога повече да остана тук. След като е говорил за мен по телевизията, някой трябва да го е видял. Някой ще се обади. Трябва да си тръгвам. И знаеш ли още какво? Телма знае. Просто си играеше с мен.
	— Никой няма да се обади, защото никой не го е видял. Ако Скот беше предложил награда, обзалагам се, че Телма веднага щеше да се обади, кикотейки се през цялото време. Да, тя знае, но ще й омръзне да ти се подиграва. Виж, Сали, никой друг не знае коя си. Всичко, което знаят за теб, е, че си племенницата на Амабел. Дори се обзалагам, че ако някой открие нещо, не би казал и една дума. Лоялност — знаеш какво имам предвид, нали?
	— Всъщност, не зная.
	„Мили Боже — помисли си той, докато вървеше до нея, — какво ли е преживяла?“ Не си спомняше дали в таванската му стая имаше телевизор. Надяваше се, че има. Искаше му се да види как Скот Бренърд се моли на съпругата си да се върне при него.
	— Не си тръгвай — каза й той, когато стигнаха до къщата на Амабел. — Знаеш ли, не е толкова трудно да бъдеш лоялен, ако това не ти струва нищо. Няма нужда да си вървиш. Остави нещата сами да се подредят, просто стой далеч от тях. Освен това нямаш никакви пари, нали?
	— Имам кредитни карти, но ме е страх да ги използвам.
	— Те много лесно могат да се проследят. Радвам се, че не си ги ползвала. Виж, Сали, имам приятели във Вашингтон. Позволи ми да им се обадя и да видим какво наистина става. Искаш ли?
	— Какви приятели?
	Той й се усмихна.
	— Пред теб не мога да увъртам, нали?
	— Не и когато ме засяга — каза тя и отвърна на усмивката му. — Това няма значение, Джеймс. Ако искаш да поговориш с разни хора, добре. Просто помни, че нямам никакви пари, с които да ти платя.
	— Безплатно. Чувам, че дори някои правителствени агенции работят без пари.
	— Да, също така играят волейбол за сметка на нашите данъци.
	— Баскетбол. Това беше преди време.
	— Твоите приятели за федералните ли работят?
	— Да, освен това са добри хора. Ще ти кажа какво се готви, ако, разбира се, те самите знаят нещо.
	— Благодаря ти, Джеймс, но знаеш ли, все пак остава човекът, който ми се обади и се престори на баща ми. Той знае къде съм.
	— Който и да дойде, ако изобщо дойде, ще трябва да се пребори с мене. Не се притеснявай.
	Тя кимна. Искаше й се той да докосне ръката й, да я стисне, да я потупа по бузата или изобщо да направи нещо, което щеше да й помогне да не се чувства толкова застрашена и преследвана. Знаеше обаче, че това е невъзможно, както знаеш и това, че въобще не го познава.
	Куинлан поклати глава и осъзна, че в момента той бе нейният защитник. Щеше да я пази от всеки, който дойде тук и иска да я отведе обратно или да я нарани. Докато се връщаше към мотела на Телма, си помисли, че това е някаква смешна ирония на съдбата.
	Той бе главният й преследвач.


>	7.

	Когато телефонът иззвъня, Сали се намираше в кухнята и режеше пуйката, която Амабел беше донесла. Леля й я повика:
	— За теб е, Сали.
	Джеймс, помисли си тя и се усмихна, докато бършеше ръцете си. Влезе в хола и видя Марта и леля й, които й се усмихваха, без да кажат нищо, което беше учтиво от тяхна страна, при положение че вероятно бяха говорили за нея, преди да влезе в стаята.
	— Ало?
	— Как е малкото ми момиченце?
	Тя застина. Сърцето й щеше да изхвръкне от гърдите. Това беше той. Помнеше гласа му прекалено добре, за да повярва, че е някой, който се преструва на Еймъри Сейнт Джон.
	— Не искаш ли да разговаряш с мен? Не искаш ли да разбереш кога ще дойда, за да те взема, Сали?
	— Ти си мъртъв. Умря отдавна. Не зная кой те уби, но ми се иска аз да го бях направила. Връщай се обратно в ада, където ти е мястото — изрече тя с ясен глас.
	— Скоро, Сали. Нямам търпение, а ти? Много скоро ще те взема отново при себе си.
	— Не, няма — изпищя тя и тресна слушалката.
	— Сали, какво става? Кой беше?
	— Баща ми — отвърна тя и се засмя. Все още се смееше, докато се изкачваше по стълбите.
	Амабел извика след нея:
	— Но, Сали, не може да е човек, който иска да повярваш, че е баща ти. Беше жена. Марта каза, че не се е чувала ясно, но е било жена. Дори й се сторило, че е Телма Нетро, но това не е възможно. Не мога да се сетя за някоя жена, която знае, че си тук.
	Сали спря две стъпала, преди да стигне площадката. Бавно се обърна и погледна надолу. Не виждаше нито леля си, нито Марта. Не искаше да ги вижда. Жена? Може би Телма Нетро? Нямаше начин.
	Тя се затича обратно по стълбите и влетя в гостната. Невъзмутимата Марта изглеждаше объркана. Ръцете й стискаха и отпускаха перлите, а очилата й се плъзнаха по носа.
	— Скъпа моя — започна тя, но веднага се спря при вида на гневното изражение на момичето. — Каквото и да не е наред, Амабел е права. На телефона беше жена.
	— Когато аз вдигнах слушалката, не беше жена. Беше мъж, който се представяше за баща ми.
	Това беше баща й. Тя го знаеше, знаеше го дълбоко в себе си. Бе толкова уплашена, че се чудеше дали някой може да умре от страх.
	— Скъпа — каза Амабел, докато се изправяше, — всичко това е много смущаващо. Мисля, че двете ще трябва да си поговорим.
	Сали се обърна, без да каже нито дума повече, и бавно се изкачи по стълбите. Сега вече си тръгваше. Не я интересуваше дали ще трябва да върви пеша или на стоп. Знаеше всички истории за опасностите, които дебнат сама жена, но те дори не се доближаваха до опасността, която бе надвиснала над нея в момента. Колко ли хора знаеха, че е тук? Човекът, който се представяше за баща й, а сега и някаква жена. Помисли си за медицинската сестра. Толкова я мразеше. Сега дори не можеше да си спомни името й. Не искаше да си го спомня. Възможно ли бе да е била медицинската сестра?
	Тя натъпка дрехите си в чантата и след това осъзна, че трябва да почака. Не искаше да се кара с Амабел. Чу я как заключва вратата на къщата, а после и бързите й стъпки по стълбите. Сали бързо се пъхна в леглото и дръпна завивката до брадичката си.
	— Сали?
	— Да, Амабел. О, Господи, почти бях заспала. Лека нощ.
	— Да, лека нощ, скъпа. Приятни сънища.
	— Добре.
	— Сали, относно телефонния разговор…
	Племенницата й мълчаливо я изчака да продължи.
	— Марта може да се е объркала. Слухът й вече не е много добър. Остарява. Може дори да е било мъж, който си е преправял гласа, в случай че не вдигнеш телефона ти. Не мога да си представя Телма да го е направила. Скъпа, никой не знае коя си. Никой.
	Амабел замълча. Сали виждаше силуета й, очертан на прага.
	— Знаеш ли, скъпа, преживя твърде много. Уплашена си. Аз също щях да бъда. Съзнанието ти може да прави странни неща с теб, когато си уплашен. Знаеш това, нали?
	— Да, разбирам, Амабел. — Нямаше намерение да казва на леля си, че Телма знае коя е.
	— Добре. Опитай се да заспиш, скъпа. — Не влезе да я целуне за лека нощ, за което Сали беше благодарна. Просто лежеше и чакаше.
	Най-накрая се измъкна от леглото, обу гуменките си, взе чантата си и отиде на пръсти до прозореца. Той лесно се отвори. Тя показа глава навън и огледа земята, както бе направила и по-рано. Това беше единственият изход. Разстоянието не беше голямо, а тя знаеше, че няма начин да слезе до стълбите, без Амабел да я чуе.
	Сали прехвърли крака през прозореца и седна на тесния перваз. Метна чантата си и я видя как отскача от ниските, гъсти храсти. Пое дълбоко дъх и скочи.
	Приземи се върху Джеймс Куинлан.
	И двамата паднаха, а той се затъркаля, без да я пуска.
	Когато спряха, Сали се подпря на ръце и погледна към него. Полумесецът хвърляше достатъчно светлината, за да може тя да види лицето му.
	— Какво правиш тук?
	— Знаех, че ще избягаш след телефонното обаждане.
	Тя се отдръпна от него и се изправи, но падна отново. Беше навехнала глезена си. Започна да проклина. Той се засмя.
	— Това не е достатъчно добро за момиче, което не е завършило училището си в Швейцария. Не знаеш ли някои мръсни псувни?
	— Върви по дяволите. Заради тебе си навехнах проклетия глезен. Не можеш ли да си гледаш работата?
	— Не исках да тръгнеш на автостоп с някой неморален тип, който би могъл да те изнасили и да ти пререже гърлото.
	— Помислих за това. По-скоро бих поела този риск, отколкото да остана. Той знае, че съм тук, Джеймс. Не мога просто да стоя и да чакам да дойде и да ме вземе. Така ми каза. Заяви, че скоро ще дойде за мен.
	— Четях вестник, когато Марта се върна много разтревожена и разказа на Телма за някаква жена, която ти се обадила — жена, за която ти си казала, че не е жена, а баща ти. Каза още, че си била разстроена. Не разбирала как можеш да се чувстваш така след разговор с баща ти. Знаех, че вероятно ще се опиташ да избягаш, и затова съм тук, а ти ме събори на земята.
	Тя седна до него, като държеше глезена си и клатеше глава.
	— Не съм луда.
	— Зная — отвърна той, — трябва да има някакво обяснение и именно поради тази причина няма да избягаш. Това вече би било лудост.
	Тя се изправи на колене, наведе се към него и сграбчи реверите на сакото му.
	— Чуй ме, Джеймс. Това беше гласът на баща ми. Не беше нагласено. Беше баща ми. Амабел реши, че може да е някой мъж, който си е преправил гласа. След това ми каза на какво напрежение съм била подложена. С други думи — че съм луда.
	Той пое ръцете й в своите и ги задържа. След това заговори:
	— Както казах, винаги има обяснение. Вероятно е бил мъж. Ще разберем това. Ако пък наистина те е потърсила жена, тогава и с това ще се справим. Повярвай ми, Сали.
	Тя отново седна. Глезенът й бе престанал да пулсира. Може би все пак не бе навехнат.
	— Кажи ми нещо.
	— Да?
	— Мислиш ли, че някой може да се опитва да те изкара извън релси?
	Какво знаеше той? Тя потърси по лицето му доказателство за това, че знае нещо повече или че лъже, но не видя нито едно от двете.
	— Възможно ли е? Може ли някой да се опитва да те побърка? Да те накара да се съмняваш в здравия си разум?
	Сведе поглед към ръцете си, които бе стиснала здраво. Даде си сметка, че не си бе гризала ноктите, откакто се намираше в Коув. Откакто го бе срещнала. Ноктите й вече не изглеждаха толкова зле. Най-накрая, без да го поглежда, защото смяташе, че в този момент видът й е ужасен, тя попита:
	— Защо?
	— Смятам, че някой се страхува от теб, страхува се от това, което може би знаеш. Този някой иска да те извади от играта, за да не проговориш. — Той замълча и се загледа към океана, като си представяше, че може да чуе вълните, блъскащи се в брега, въпреки че къщата на Амабел бе прекалено далеч от водата. — Въпросът е защо действа по този начин. Ти си възможно най-разумното същество, което познавам, Сали. Кой би могъл да си мисли, че ще те накара да повярваш, че си луда?
	Тя го обичаше заради това. Обичаше го без задръжки и въпроси. Усмихна му се. Толкова отдавна не бе изпитвала доверие към някого.
	— Бях луда — каза тя, като все още се усмихваше и чувстваше невероятно облекчение от това, че разказва на някого истината, — или поне те искаха всички да вярват, че е така. Държаха ме упоена шест месеца, докато най-накрая успях да събера сили и започнах да крия хапчетата под езика си, а не да ги гълтам. Медицинската сестра винаги отваряше насила устата ми, за да провери дали съм ги глътнала. Не зная как, но успявах да крия хапчето. Правих го в продължение на два дни, докато най-накрая събрах сили. След това избягах. После свалих халката от пръста си и я хвърлих в една канавка.
	Той знаеше, че тя е била в санаториум — много скъп санаториум в Мериленд, само за привилегировани. Но това? Нима е била затворничка? Дрогирали са я?
	Джеймс дълго я наблюдаваше. Усмивката й изчезна. Той поклати глава, обхвана лицето й с ръце и каза:
	— Искаш ли да отидем в мотела на Телма и да споделиш с мен таванската ми стая? Ще спя на канапето, а ти — на леглото. Няма да ти се натрапвам по никакъв начин, кълна се. Не можем да останем тук до сутринта. Влажно е, а не искам да се разболееш.
	— А после какво?
	— Утре ще мислим за това. Ако ти е позвънила жена, трябва да открием коя е била тя. Освен това искам да разбера защо си била на онова място шест месеца.
	Тя поклащаше глава, докато говореше. Джеймс знаеше, че сега Сали съжалява, че се е изпуснала пред него. В крайна сметка не го познаваше, нямаше представа дали може да му се довери.
	— Знаеш ли, имам още един въпрос — каза тя. — Защо Марта е вдигнала телефона вместо Амабел?
	— Това е добър въпрос, но отговорът вероятно е много лесен — просто Марта вероятно е стояла до телефона. Не ставай параноичка, Сали.
	Той взе чантата й и я хвана под ръка. Тя куцаше, но леко — явно кракът й не беше навехнат. Джеймс не искаше да я води при д-р Спайвър. Кой знае какво би могъл да й направи старецът. Вероятно щеше да поиска да й прави изкуствено дишане. Куинлан имаше ключ за мотела на Телма. Всички лампи бяха изгасени. Качиха се в таванската му стая, без да събуждат Телма и Марта. Той знаеше, че има само още един посетител, който бе дошъл днес — мила възрастна жена, която с усмивка бе казала, че е тук на гости на дъщеря си. Дъщеря й живеела в новите постройки до градчето, но тя искала да спи в някоя от таванските стаи на мотела. Слава Богу, беше казала тя, че стаите били две. Това означаваше, че се намира в другия край на огромната къща.
	Джеймс спусна венецианските щори и след това включи лампата до леглото.
	— Ето, очарователно е, нали? Няма телевизор.
	Сали не гледаше нито към него, нито към прозореца. Тя сякаш летеше към вратата. Знаеше, че вече не изпитва любов към него. Беше уплашена. Намираше се в стаята на един мъж — мъж, когото не познаваше и който беше симпатичен. От толкова много време не беше изпитвала симпатия, че й се беше поддала, без да се замисля и без да задава въпроси. Джеймс Куинлан грешеше. Тя бе луда.
	— Сали, какво има?
	Тя натискаше бравата и се опитваше да я завърти, но вратата не се отваряше. Осъзна, че ключът все още е в ключалката. Почувства се като глупачка.
	Той не помръдна. Дори не протегна ръка към нея. Просто каза със спокойния си и плътен глас:
	— Всичко е наред, зная, че си уплашена. Ела и седни тук. Да поговорим. Няма да те нараня. Аз съм на твоя страна.
	„Лъжа — помисли си той, — още една проклета лъжа.“ Едва ли някога би застанал на нейна страна. Тя бавно се отдръпна от вратата, спъна се в масичката до стената и рязко седна на канапето. То беше застлано с басма на кремави и бледосини цветя. Тя потриваше ръцете си точно като лейди Макбет. Повдигна очи.
	— Съжалявам.
	— Не бъди глупава. Сега ще се опиташ ли да поспиш, или ще поговорим?
	Беше му казала прекалено много. Той вероятно вече се съмняваше, че тя е най-разумното същество, което познава. Освен това искаше да знае защо е била на онова място. Господи, не можеше да понесе това. Дори самата мисъл й костваше прекалено много. Не можеше дори да си представи да говори за това. Ако го направеше, той щеше да разбере, че е параноичка и халюцинира.
	— Не съм луда. — Наблюдаваше го и знаеше, че и двамата са в сянка и не могат да видят лицата си.
	— Е, може би аз съм. Все още не съм открил какво се е случило с Харв и Мардж Дженсън. Но знаеш ли? Това вече не ме интересува. Обадих се на един приятел от ФБР. Не, не ме гледай така, сякаш отново ще хукнеш към вратата. Много ми е близък и просто получих малко информация от него — лъжи, примесени с истини. Това беше неговата работа и лъжите му трябваше да са по-добри от тези на лошите.
	— Как се казва той?
	— Дилън Савидж. Каза ми, че от ФБР те издирват. Убедени са, че си видяла нещо в нощта на убийството на баща ти, че сигурно знаеш кой е убиецът, че това вероятно е майка ти и че си избягала, за да я защитиш. Ако не е била майка ти, тогава сигурно е бил някой друг, или може би ти. Баща ти не е бил добър човек, Сали. Оказва се, че е бил разследван от ФБР за продажба на оръжие на терористични държави, като например Ирак и Иран. Във всеки случай те са убедени, че знаеш нещо. — Той не я попита дали това е истината. Просто стоеше в другия край на канапето и чакаше.
	— Откъде познаваш този Дилън Савидж?
	Едва сега той осъзна, че тя може да е ужасена, но не е глупава. Беше се постарал да каже всичко необходимо, без да разкрива прикритието си, но тя не се бе хванала. Все още му нямаше доверие и той й се възхищаваше за това.
	— В средата на осемдесетте бяхме заедно в Принстън. Той искаше да работи във ФБР. Поддържахме връзка. Добър е в работата си. Имам му доверие.
	— Трудно ми е да повярвам, че просто така ти е издал всичката тази информация.
	Куинлан сви рамене.
	— Всички са объркани. Искат да те намерят. Вероятно се е надявал, че зная нещо и ще му го кажа, ако предизвика интереса ми.
	— Не знаех, че баща ми е предател. От друга страна обаче, не съм изненадана. Способен е на всичко.
	Тя седеше кротко и непрекъснато поглеждаше към вратата. Изглеждаше изтощена — косата й бе разрошена, бузата й беше изцапана с кал от падането, а на сините й джинси имаше голямо петно от тревата. Искаше му се тя да му каже за какво мисли, просто да се отпусне и да му разкаже всичко. След това той реши, че може би е добра идея да я заведе на вечеря. Засмя се. Лудият беше той. Харесваше я. Не беше предвидил това. Просто се бе надявал тя да се окаже главната брънка от веригата, липсващото парче, което щеше да подреди целия пъзел.
	— Каза ли нещо на този Дилън Савидж?
	— Казах му, че повече няма да излизам с доведената му сестра. Тя непрекъснато дъвче дъвка.
	Сали примига срещу него, след което се усмихна — лека, скована усмивка, но все пак беше усмивка. Той се изправи и й подаде ръка.
	— Изтощена си. Лягай си. Можем да поговорим утре сутринта. Банята е ето там. Много е удобна — цялата е в мрамор, а казанчето на тоалетната е бледорозово. Вземи си душ, от него отокът на глезена ти ще намалее. Телма дори е оставила от пухкавите бели хавлии.
	Той я бе освободил от въдицата, макар да смяташе, че може да измъкне от нея много повече. Но тя бе почти до ръба, и то не само заради онова проклето обаждане.
	Коя, по дяволите, беше мъртвата жена, която откриха долу при скалите?


>	8.

	На следващата сутрин двамата закусваха в просторната трапезария. Жената, която бе пристигнала предишната сутрин, и Телма Нетро все още не бяха слезли. Докато взимаше поръчките им, Марта каза:
	— Понякога Телма обича да гледа сутрешното токшоу в леглото. Освен това пише в дневника си. Господи, има този дневник, откакто се помня.
	— Какво пише в него? — попита Сали.
	Другата жена сви рамене.
	— Предполагам, че описва това, което се случва всеки ден. Какво друго би могла да пише?
	— Яж — обърна се Куинлан към Сали, когато Марта постави пред нея поднос с палачинки със сладко от боровинки. Наблюдаваше я, докато ги мажеше с масло, а след това започна да ги залива със сироп. Отряза си парченце от палачинката и внимателно постави вилицата си на ръба на чинията. Вилицата й все още беше там, когато влезе шериф Дейвид Маунтабенк, следван от Марта, която му предлагаше да закуси. Той погледна към палачинките на Сали и към английските кифли с ягодово сладко на Куинлан и си поръча и от двете. Те му направиха място при тях. Той мълчаливо ги огледа, като местеше погледа си от единия към другия. Най-накрая заговори:
	— Бързо работите, господин Куинлан.
	— Моля?
	— Вече имате връзка с госпожица Брандън. Спите ли заедно?
	— Това е дълга история, шерифе — рече Куинлан, след което се засмя. Надяваше се Сали да осъзнае колко глупаво бе всичко това.
	— Смятам, че сте една проклета свиня, шерифе — спокойно изрече Сали. — Надявам се да ви стане лошо от палачинките.
	— Е, добре, значи съм мухльо. Но какво, по дяволите, правите вие тук? Амабел Пърди ми се обади рано сутринта и ми каза, че сте изчезнали. Беше като обезумяла. А и косата ви неочаквано порасна.
	Черната перука я нямаше. Трябваше да го заблуди по някакъв начин, помисли си тя.
	— Щях да й се обадя след закуска. Едва седем сутринта е. Не исках да я събуждам. Всъщност съм изненадана, че Марта не й е позвънила, за да й каже, че съм тук.
	— Марта сигурно е решила, че Амабел вече знае къде сте. А сега ще ми кажете ли какво става?
	— Какво ви каза леля й, шерифе?
	Дейвид Маунтабенк знаеше как се води полицейски разпит. Не му харесваше да бъде разпитван, но за момента знаеше, че трябва да се включи в играта. За частен детектив този човек бе много добър.
	— Каза, че снощи сте имали неприятен разговор по телефона и сте се паникьосали. Смяташе, че може да сте избягали. Притесняваше се, защото нямате кола и пари.
	— Точно така, шерифе. Съжалявам, че ви е обезпокоила напразно.
	— Аз спасих девойката, шерифе, и я оставих да спи в леглото ми — сама. Таванската стая й хареса. Не ми обърна никакво внимание. Открихте ли нещо за убитата жена? — попита Куинлан.
	— Да, името й е Лаура Стратър. Живеела е в новите постройки със съпруга си и трите си деца. Смятали са, че е на гости при сестра си в Портланд. Затова нямаме рапорт за изчезването й. Въпросът е защо е била държана като заложница тук в Коув и кой, по дяволите, я е убил?
	— Хората ви провериха ли всички къщи на отсрещната страна на улицата, срещу дома на Амабел Пърди?
	Шерифът кимна.
	— Отчайващо, Куинлан, отчайващо. Никой нищо не знае. Никой не е чул нищо — нито телевизор, нито телефон, нито шум от кола, нито женски писъци. През нито една от двете нощи. Нищо, абсолютно нищо. — Погледна към Сали, но не можеше да продължи да говори, защото Марта му донесе палачинките.
	Тя се усмихна и каза:
	— Никога няма да забравя как мама ми показа една статия във вестник „Орегониан“ в началото на петдесетте, написана от онзи човек на име Кюмкуат Джагър: „Залезите в Коув са драматична гледка, когато човек има мартини в дясната си ръка.“ Съгласна съм с него. Прекалено рано е за мартини или за залез. Какво ще кажете за „Блъди Мери“? Струва ми се, че и тримата сте на края на силите си.
	— Бих искал едно — каза шериф Маунтабенк, — но не мога.
	Куинлан и Сали поклатиха глави.
	— Въпреки това ти благодаря, Марта — рече агентът.
	Тя провери дали имат всичко необходимо и излезе от трапезарията. Дейвид Маунтабенк погледна отново към Сали и каза:
	— Ако ми се бяхте обадили, за да ми кажете, че сте чули тази жена да пищи, не съм сигурен, дали щях да ви повярвам. Наистина, щях да проверя, но вероятно щях да помисля, че сте имали кошмар. След това обаче с Куинлан сте открили тялото на жена. Дали е същата, която сте чули да пищи? Сигурно. Следователно вие казвате истината, а всички възрастни граждани в този град са глухи. Някой от вас да има някаква идея?
	— Дори не съм си и помисляла да се обаждам на шерифа — отвърна Сали. — Вероятно не бих го направила. Леля ми не би желала да го правя.
	— Не, сигурно не. Хората в Коув обичат да пазят информацията за себе си. — Дейвид й се усмихна. — Във всеки случай, след като открих, че сте спали в таванската стая на Куинлан, не зная дали сте най-добрият ми свидетел, госпожице Брандън. Освен това ме излъгахте за косата.
	— Имам няколко перуки, шерифе. Харесват ми. Сметнах, че е прекалено нагло от ваша страна да ме питате, и ви отговорих, че съм болна от рак, за да се почувствате виновен.
	Дейвид Маунтабенк въздъхна. Защо всички лъжеха? Това беше изтощително. Той отново я погледна и се намръщи.
	— Изглеждате ми позната — отбеляза.
	— Джеймс ми казва, че приличам на бившата му снаха. Амабел смята, че изглеждам като Мери Лу Ретън, въпреки че съм с около четиридесет сантиметра по-висока. Майка ми мисли, че съм одрала кожата на нейната венецуелска бавачка. Не ми казвайте, шерифе, че ви напомням на пекинеза ви.
	— Не, госпожице Брандън, трябва да сте благодарна, че не изглеждате като кучето ми. Името му е Хуго и е ротвайлер.
	Сали седеше и се опитваше да изглежда спокойна, в случай че той насочи пръст към нея и й каже, че я взима със себе си. Тя видя как лицето му се разведрява, когато се обърна към Джеймс:
	— Проверих записките на предишния шериф. Името й беше Дороти Уилис и беше доста добра. Бележките й за изчезналата двойка са много обстойни. Направих копия и ви ги донесох. — Бръкна в джоба си и извади дебел плик.
	— Благодаря ви, шерифе. — В първия момент Куинлан не разбра за кого говори Дейвид Маунтабенк. След това си спомни за Харв и Мардж Дженсън.
	— Снощи ги прегледах. Всички са вярвали, че е шантаж, тъй като уинебагото им е било намерено на един паркинг в Спокей. Само че никой не е знаел нищо. Тя пише, че е говорила с почти всички от Коув, но не е открила нищо. Никой нищо не знаел. Никой не си е спомнял за семейство Дженсън. Дори се е обърнала за помощ към ФБР. Това е, Куинлан. Съжалявам, но това е всичко. Абсолютно никакви следи. — Той хапна още малко от палачинките, изпи си кафето, след което отмести стола си. — Е, поне вие сте добре, госпожице Брандън, така че не се налага да се притеснявам и за вас. Странно е, знаете ли? Никой друг не е чул тези женски писъци. Наистина е странно. — Поклати глава и излезе от трапезарията, като подхвърли: — Изглеждате много добре със собствената си коса, госпожице Брандън. Оставете перуките. Повярвайте ми. Съпругата ми казва, че имам наистина добър вкус.
	— Шерифе, какво се е случило с Дороти Уилис?
	Дейвид Маунтабенк се спря.
	— Лошо нещо, много лошо нещо. Беше простреляна от тийнейджър, който обирал местен супермаркет. Почина.
	Десет минути по-късно се появи Телма Нетро. С ченето в устата си и бялата панделка около сбръчканата си шия изглеждаше като реликва от викторианската епоха. Първите й думи бяха:
	— Е, момиче, Джеймс добър любовник ли е?
	— Не зная, госпожо. Даже не пожела да ме целуне. Беше прекалено изморен. Дори ми намекна, че имал главоболие. Какво можех да направя?
	Старицата отметна глава, а мършавата й шия се разтресе от смях.
	— Чудесно! А аз те мислех за скучна, Сали. А сега ми кажи какви са тези приказки, които ми разправя Марта, за някакво момиче, което ти позвънило снощи в къщата на Амабел и се представило за мъртвия ти баща?
	— Когато вдигнах слушалката, не чух женски глас.
	— Това е много странно, Сали. Защо някой би направил това? Е, ако Джеймс е бил на телефона, би било друго. Но ако той наистина се изморява, тогава може би е по-добре да го забравиш.
	— Колко съпрузи си имала, Телма? — попита Куинлан, който знаеше, че Сали е загубила самообладание, и искаше да й даде време, за да се овладее.
	— Само Боби, Джеймс. Казах ли ти, че Боби изобрети нов жироскоп? Затова имам повече пари от всички останали бедни хора на това място.
	— На мен ми се струва, че всички имат пари — каза Сали. — Градът е очарователен. Всичко изглежда ново и планирано така, сякаш хората са събирали парите си и накрая заедно са решили какво искат да правят с тях.
	— Почти така беше — отвърна Телма, — сега всичко покрай скалите е изсъхнало. Спомням си, че през петдесетте все още имаше чамове и ели, дори няколко тополи близо до скалите, всичките превити надолу, разбира се, заради ужасните бури. Вече ги няма, сякаш никога не са били там. Поне успяхме да запазим няколко тук в града. — След това тя се завъртя и изкрещя: — Марта, къде е ментовият ми чай? Да не би да си отзад с младия Ед? Остави го на мира и ми донеси закуската!
	Джеймс изчака две минути, след което спокойно каза:
	— Наистина бих искал да ми разкажеш за Мардж и Харв Дженсън, Телма. Било е само преди три години, а ти имаш най-острия ум в този град. Може би е имало нещо интересно около тях и ти си го записала в дневника си. Възможно ли е?
	— Истина е, момче. Със сигурност съм по-умна от Марта, която не различава лакътя си от чайника. Освен това тя никога не оставя перлите си на мира. Досега съм ги пренанизвала поне три пъти. Дори за известно време я оставих да си мисли, че аз съм била тази, която е позвънила на Сали. Обичам да я дразня. Животът е по-вълнуващ, когато тя кръжи наоколо като листо, носено от вятъра. Съжалявам, но не помня Харв или Мардж.
	— Знаеш ли — каза Сали, — телефонното обаждане може да е било от града. Гласът се чуваше много ясно.
	— Смяташ, че може би аз съм ти се обадила, след което съм се престорила на баща ти? Това ми харесва, но нямам касета със запис на гласа му. Освен това не ме интересува?
	— Значи признаваш, че знаеш коя съм, така ли?
	— Разбира се, че зная. Отне ти доста дълго време, за да го схванеш. Не се притеснявай, Сали, няма да кажа на никого. Не искам да ти обяснявам какво биха направили някои от тези млади глупаци в града, ако разберат, че ти си дъщерята на убития известен адвокат. Не, няма да кажа на никого, дори на Марта.
	Марта донесе ментовия чай и чиния с шест големи запържени наденици. Сали и Куинлан се загледаха в чинията. Телма се засмя:
	— Когато умра, искам да имам най-високия холестерол на света. Накарах Спайвър да ми обещае, че когато най-сетне се измъкна от земната си кожа, той ще провери това. Искам да вляза в книгата с рекордите.
	— Вероятно си на път да го сториш — отбеляза Куинлан.
	— Съмнявам се — намеси се Марта, която се бе надвесила над лявата ръка на Телма. — Храни се с това от години. Шери Ворхийс смята, че ще надживее всички ни. Казва, че съпругът й няма никакви шансове срещу Телма. Той вече се задъхва, а е само на шестдесет и осем и изобщо не е дебел. Странно, нали? Телма се чуди кой ще отслужи литургията на погребението й, ако преподобният си отиде.
	— Какво ли пък знае Шери? — рече Телма, докато дъвчеше. — Мисля, че тя би била най-щастлива, ако Хал поеми пътя към по-добрия свят, въпреки че не зная как ще го открие. Може да се озове в ада и да се чуди как е възможно това да се случи точно на него, след като е толкова свят човек. Обикновено е много разумен. Но когато е близо до някоя жена и остане насаме с нея, започва да се разваля и да мърмори за греха, ада и изкушенията на плътта. Очевидно вярва, че сексът е грях, и рядко докосва съпругата си. Не е чудно, че нямат деца. Представете си. Трудно е за вярване, тъй като той все пак е мъж. Въпреки това единственото, което прави бедната Шели, е да пие чая си с лед, да си оправя кока и да продава сладолед.
	— Какво лошо има в това? — попита Сали, като си помисли, че няма нищо по-странно от Телма Нетро на закуска: — Ако се чувстваше нещастна, нямаше ли просто да си тръгне?
	— Да, както направи ти, но не съвсем навреме. Чаят й с лед е просто евтино бяло вино. Не зная как черният й дроб го понася след всички тези години.
	Сали преглътна с усилие и отмести поглед от наденицата.
	— Амабел ми каза, че когато сте започнали да продавате сладоледа, сте го съхранявали в качетата на Ралф Кийтън.
	— Точно така. Идеята беше на Хелън. Тя е съпруга на Ралф и тази, която даде рецептата. Нейна беше идеята да започнем с магазина за сладолед. Беше едно малко и срамежливо създание и изглеждаше уплашена всеки път, когато трябваше да каже нещо. Ако Ралф кажеше „па!“, тя се криеше зад мебелите. Сега е променена, говори открито и му казва да си гледа работата всеки път, когато не й харесва нещо, което той прави. И всичко това заради рецептата. Тя наистина сякаш разцъфтя след успеха със сладоледа.
	— Горкият стар Ралф. Той има нужда от работа, но никой от нас не би умрял за него. Мисля, че се надява съпругът на мъртвата жена да го помоли да се погрижи за нея и да я подготви за погребението.
	Сали не можеше да издържа повече. Стана, опита се да се усмихне и каза:
	— Благодаря за закуската, Телма. Трябва да се прибирам. Амабел сигурно се тревожи за мен.
	— Марта й позвъни и й каза, че си тук с Джеймс.
	— Ще благодаря на Марта — любезно отвърна Сали.
	Изчака Джеймс да я последва. Навън валеше, а денят беше мрачен, грозен и сив.
	— По дяволите! — Той се върна във фоайето и взе един чадър от стойката. Докато вървяха по улицата, заговори: — Хващам се на бас с теб, че старците играят на карти в магазина на Пърн Дейвис.
	— Шериф Маунтабенк ще разбере коя съм, Джеймс. Това е просто въпрос на време.
	— Не мисля. Вероятно те е видял по телевизията, но това трябва да е било най-рано миналата седмица. Няма да направи връзката.
	— Сигурна съм, че властите са изпратили снимки навсякъде.
	— Това е вятър работа, Сали. Прекалено скъпо струва да се изпратят снимки по факса на всички полицаи и шерифи в страната. Не се тревожи. Шерифът няма следа. Начинът, по който му отговаряше, го заблуди.
	Очите на Джеймс бяха сиви като дъжда. Той не гледаше към нея, а право напред и я бе хванал над лакътя.
	— Внимавай с локвите.
	Тя бързо направи крачка встрани.
	— Градът не изглежда особено очарователен в този дъжд, нали? Главната улица е като стар и изоставен холивудски декор. Всичко е сиво и запустяло, сякаш никой не живее тук.
	— Не се тревожи, Сали.
	— Може би си прав. Женен ли си, Джеймс?
	— Не, гледай къде вървиш.
	— Добре. Някога бил ли си женен?
	— Веднъж. Не се получи.
	— Чудя се дали изобщо има бракове, от които се получава нещо.
	— Да не си специалист?
	Тя се учуди на сарказма му, но кимна и каза:
	— Малко. Родителите ми не се справяха добре. Всъщност… не, няма значение. Аз също не се справих. Това е около сто процента от моя свят и всичко е прекалено лошо.
	Тъкмо минаваха покрай магазина на Пърн Дейвис. Куинлан се засмя и я хвана за ръка.
	— Хайде да отидем и да видим какво правят старците. Искам пръв да ги попитам дали е истина, че никой не е чул нищо през нощта, когато е била убита бедната жена.
	Пърн Дейвис, Хънкър Долсън, Гюс Айзнър и Ралф Кийтън седяха около кацата и играеха джин руми. Когато Куинлан и Сали влязоха, звънчето над вратата иззвъня.
	— Доста е мокро навън — рече Куинлан, като изтръска чадъра. — Как сте?
	Чуха се две изсумтявания, едно „добре“, а Пърн Дейвис постави картите си върху масата и стана, за да ги поздрави.
	— Какво мога да направя за вас?
	— Познавате ли Сали Сейнт Джон, племенницата на Амабел Пърди?
	— Да, но не беше истинско запознанство. Как сте, госпожице Сали? Амабел добре ли е?
	Тя кимна. Надяваше се да не се обърка с фалшивите си имена. Брандън за шериф Маунтабенк и Сейнт Джон за всички останали.
	Във въпроса на Пърн за Амабел имаше нещо повече от учтивост и това накара Сали да се усмихне.
	— Амабел е добре, господин Дейвис. По време на бурята нямаше никакви течове. Добре сте се справили с ремонта на покрива.
	Хънкър Долсън, който подръпваше тирантите си, заговори:
	— Накарахте всички ни да излезем и да търсим горката жена, която е отишла до скалите и е паднала от там. Нощта беше студена и ветровита. На никого от нас не му беше приятно да ходи навън. И без това нямаше какво да открием.


>	9.

	Сали вирна брадичка.
	— Да, господине. Чух виковете и разбира се, ви предупредих. Съжалявам единствено за това, че не я открихте, преди да бъде убита.
	— Убита? — предните крака на стола, на който седеше Ралф Кийтън, рязко се удариха в дървения под. — Какво, по дяволите, искате да кажете с това „убита“? Докторът каза, че вероятно е било нещастен случай.
	Куинлан много учтиво се намеси:
	— Според съдебния лекар тя е била удушена. Очевидно този, който я е убил, не е предполагал, че тялото й ще бъде изхвърлено на брега. Освен това, дори не му е минало през ума, че ако евентуално бъде изхвърлена от водата, наоколо ще има някой, който да я открие. Пътеката към морето е доста опасна.
	— Да не искате да кажете, че сме прекалено немощни, за да слезем по тази пътека, господин Куинлан?
	— Възможно е, нали така? Сигурни ли сте, че никой от вас не я е чул да пищи през нощта? Да крещи? Да вика за помощ? Не сте ли чули нещо различно от обикновените нощни шумове?
	— Беше около два часът през нощта — уточни Сали.
	— Вижте, госпожице Сали — изправи се Ралф Кийтън, — всички ние разбираме, че сте много разстроена от това, че сте напуснали съпруга си, но това няма значение. Ясно ни е, че сте дошли тук да си починете и да си стъпите отново на краката. Но знаете ли, подобно нещо може да се отрази зле на една млада жена като вас. Сигурно това ви кара да чувате и да виждате странни неща.
	— Не съм си въобразила, господин Кийтън. Щях да си мисля, че съм си въобразила, ако с господин Куинлан не бяхме открили женско тяло още на следващия ден.
	— Ето това е — обади се Пърн Дейвис, — може да е било съвпадение. Сънували сте заради това, че сте напуснали съпруга си — или поне така ми каза Амабел — чули сте как вие вятърът, а в същото време жената е скачала от скалата. Да, това е съвпадение.
	Куинлан знаеше, че тук няма да научи нищо повече. Всички те имаха готови отговори. И той, и Сали бяха чужди хора. Не бяха добре дошли, а просто любезно ги понасяха. Стори му се любопитно това, че изглежда Амабел Пърди имаше голяма власт над хората в града: никой не бе разкрил на полицаите, че Сали е тук, въпреки че тя очевидно ги притесняваше. И все пак трябваше да ги поуспокои.
	— Господин Дейвис е прав, Сали — внимателно изрече той. — Кой знае? Със сигурност не и ние. Но знаете ли, просто ми се иска да си спомните нещо за Харв и Мардж Дженсън.
	Хънкър Долсън се обърна толкова рязко, че падна от стола си. За момент настъпи суматоха. Куинлан незабавно се озова до него, за да се убеди, че не се е наранил.
	— Аз съм един тромав, стар човек — рече Хънкър, докато му помагаше бавно да се изправи на крака.
	— Какво, по дяволите, ти стана? — извика му Ралф Кийтън с почервеняло лице.
	— Аз съм един тромав, стар човек — повтори Хънтър. — Иска ми се Арлийн да беше все още жива. Тя щеше да ми направи масаж и да ми приготви пилешка супа. Рамото ме боли.
	Куинлан го потупа по ръката.
	— Двамата със Сали ще се отбием в къщата на д-р Спайвър и ще му кажем да намине насам, става ли? Вземете два аспирина. Той няма да се забави много.
	— Не, не правете това — рече Ралф Кийтън, — всичко е наред. Хънкър просто се вайка.
	— Няма проблем — каза Сали — и без това щяхме да минем през къщата му.
	— Добре, тогава. — Хънкър се остави приятелите му да го издърпат обратно на стола. Той потъркваше рамото си.
	— Да, ще изпратим д-р Спайвър. — Куинлан разтвори чадъра и съпроводи Сали навън. Спря се за миг, когато дочу, че възрастните мъже тихо си говореха нещо. Пърн Дейвис казваше:
	— Защо, по дяволите, да не ходят в къщата на Спайвър? Това някакъв проблем ли е за теб, Ралф? Хънкър не се притеснява и е прав. Чуй ме, това няма никакво значение.
	— Да — обади се Гюс Айзнър, — смятам, че Хънкър не може да стигне дотам, нали така?
	— Вероятно не би било разумно — промърмори Пърн Дейвис, — не, нека Куинлан и Сали отидат. Да, така ще бъде най-добре.
	Ръмеше дъжд, който сякаш проникваше под дрехите им и те умираха от студ.
	— Нито един от тях не е особено добър лъжец. Чудя се какво ли означаваше разговорът им?
	Сали разбра за какво намеква Джеймс и я побиха тръпки, които не бяха породени от студения и влажен въздух.
	— Не мога да повярвам, че си мислиш подобно нещо, Джеймс.
	Той сви рамене.
	— Предполагам, че не трябваше да казвам нищо. Просто го забрави, Сали.
	Тя обаче не можеше да го забрави.
	— Те са възрастни. Ако си спомнят семейство Дженсън, то тогава просто се страхуват да си го признаят. Колкото за другото, беше безобидно.
	— Възможно е.
	Стигнаха до дома на Спайвър без повече разговори и Куинлан почука на прясно боядисаната бяла врата. Дори на приглушената сутрешна светлина къщата изглеждаше добре поддържана. Точно като всички останали къщи в този проклет малък град.
	Никакъв отговор.
	Куинлан почука отново и извика:
	— Доктор Спайвър? Куинлан е. Идваме заради Хънкър Долсън. Той падна и си удари рамото.
	Никакъв отговор.
	Мрачни предчувствия започнаха да обземат Сали.
	— Трябва да е излязъл с някого — каза тя, но трепереше.
	Куинлан завъртя дръжката на вратата. За негова изненада тя не беше заключена.
	— Да видим — рече и отвори. В къщата бе топло, а печката беше включена.
	Лампите не бяха запалени, а трябваше да бъдат, защото навън бе мрачно.
	— Доктор Спайвър?
	Внезапно Джеймс се обърна, хвана я за раменете и каза:
	— Искам да останеш в коридора, Сали. Не мърдай от тук.
	Тя просто му се усмихна.
	— Ще проверя в гостната и трапезарията. Защо ти не погледнеш на горния етаж? Той явно не е тук, Джеймс.
	— Вероятно. — Той се обърна и тръгна нагоре по стълбите. Сали усети топлината. Ставаше все по-горещо, почти непоносимо и от това устата й пресъхваше. Тя включи осветлението в коридора. Странно, но това не помогна. Все още бе прекалено тъмно. Всичко бе толкова спокойно, толкова неподвижно. Въздухът сякаш не помръдваше. Тя се опита да поеме дълбоко дъх, но не успя. Погледна към арката, под която се минаваше, за да се влезе в гостната.
	Нямаше желание да влиза там, обаче се насили и тръгна. Искаше й се Джеймс да е до нея, да й говори, да прогони ужасяващото спокойствие. За Бога, сигурно старецът просто не си беше вкъщи.
	Отново се опита да вдиша дълбоко. Направи още една крачка. Застана под арката и бързо светна лампите. Видя дебелия килим и лампата от Тифани, която Спайвър бе съборил, защото не я бе видял. От това, което виждаше сега, тя явно не бе счупена или повредена. Сали влезе в гостната.
	— Доктор Спайвър? Тук ли сте?
	Не получи отговор.
	Огледа се наоколо, не желаеше да продължи напред, нито да направи дори още една крачка навътре в стаята. Видя някакви неясни очертания, които се движеха бързо. Чу силно тупване върху дървения под, а след това и скърцащия звук на люлеещ се стол. Отнякъде долетя силно и възмутено мяукане и след това една голяма сива котка скочи от облегалката на канапето и се приземи в краката й. Сали изпищя. После се разсмя — ужасяващ смях, който звучеше налудничаво.
	— Добро котенце — каза, а гласът й беше толкова слаб, че се учуди как все още диша. Котката избяга.
	Сали чуваше скърцането на люлеещия се стол. С усилие потисна писъка, който се надигна в гърлото й. Котката се бе ударила в стола и той се бе разлюлял — нищо повече. Пое си дълбоко дъх и бързо отиде до най-далечния ъгъл на гостната. Столът се клатеше, сякаш някой го натискаше и го караше да се движи. Тя заобиколи и мина пред него.
	Въздухът беше неподвижен и замрял като отпуснатия възрастен човек, чиято ръка докосваше земята, а главата му бе клюмнала на гърдите. При движението на стола ноктите на ръката му тихо проскърцваха по пода. Звукът беше като от пистолет със заглушител. Писъкът й бе приглушен, тъй като бе захапала юмрука си. Няколко пъти рязко си пое въздух. Гледаше като омагьосана към капките кръв, които се стичаха бавно и едва забележимо от края на средния му пръст. Обърна се и изтича обратно в коридора. Изкрещя, а гласът й бе дрезгав от ужаса и напъна за повръщане.
	— Джеймс! Доктор Спайвър е тук! Джеймс!

	* * *

	— Някои се чудят, госпожице Брандън, дали ако не бяхте тук, щеше да има два смъртни случая.
	Сали седеше на крайчеца на канапето на Амабел с притиснати в скута ръце и се люлееше бавно напред-назад точно като стария Спайвър в стола си. Джеймс седеше на облегалката на канапето, неподвижен като мъж, който се е скрил в храстите и очаква приближаването на жертвата си. Дейвид Маунтабенк се чудеше как му бе хрумнала тази мисъл. Вече бе убеден, че Джеймс Куинлан е професионалист — разбра го от начина, по който той се бе справил със ситуацията в къщата на Спайвър — по-професионално, отколкото щеше да го направи самият Дейвид.
	Шерифът усещаше, че Куинлан се тревожи за Сали Брандън, но имаше и още нещо, което явно криеше, и това никак не му харесваше — той мразеше да не е наясно с нещата.
	— Не сте ли съгласна, госпожице Брандън? — попита малко по-настойчиво. Сали изглеждаше прекалено бледа и измъчена, но той трябваше да открие какво, по дяволите, ставаше тук.
	— Да — прошепна тя.
	— Добре. — Той се обърна към Куинлан и му се усмихна. — Всъщност вие със Сали сте пристигнали почти по едно и също време. Това е твърде странно съвпадение, нали?
	Джеймс си помисли, че Дейвид Маунтабенк се беше приближил доста близо до истината, но нямаше никаква вероятност да знае каквото и да е. Можеше да прави само догадки.
	— Да — отвърна той, — но аз не бих обърнал особено внимание на този факт. Амабел скоро ще се върне. Сали, искаш ли чай?
	— Ноктите на ръката му дращеха по пода. Това ужасно ме уплаши.
	— Това би уплашило и мен — съгласи се Дейвид. — Е, значи и двамата сте се озовали там само защото Хънкър Долсън е паднал от стола си и си е навехнал рамото.
	— Да — отвърна Джеймс, — така е. Ние просто се представихме като добри съседи. Обаче двама от възрастните мъже казаха, че Хънкър не трябвало да отива при доктора, трябвало да ни оставят ние да го повикаме, защото било време.
	— Значи според вас те са знаели, че той е мъртъв, и са искали вие със Сали да го откриете?
	— Нямам представа. Звучи наистина глупаво. Просто реших да ви кажа всичко.
	— Мислите ли, че се е самоубил?
	— Според ъгъла, под който се е застрелял, начина, по който е паднало оръжието, и начина, по който се е сгърчило тялото, смятам, че е възможно. Все пак вашият съдебен лекар ще установи това, нали?
	— Понсър е добър, но не чак толкова. Не е много опитен. Ще му възложа случая, но ако не е сигурен, ще се обадя в Портланд.
	В този момент Сали вдигна поглед.
	— Джеймс, ти наистина ли смяташ, че може да се е самоубил?
	Той кимна. Искаше му се да каже още нещо, но знаеше, че не може дори шерифът да не беше тук. Трябваше да се въздържи и да не й казва нищо. Беше прекалено трудно.
	— Защо би направил това?
	Куинлан сви рамене.
	— Може да е бил в последния стадий на някоя коварна болест, Сали. Вероятно много го е боляло.
	— Или може би е знаел нещо и не е имал сили да го понесе. Самоубил се е, за да защити някого.
	— Откъде ви хрумна това, госпожице Брандън?
	— Не зная, шерифе. Всичко е толкова противно. След като открихме онази жена, Амабел ми каза, че тук никога нищо не се случвало. Най-голямото събитие било, че Форцепс — котката на Спайвър, се заклещила на стария бряст в задния му двор. Какво ще стане с нея сега?
	— Ще се погрижа Форцепс да си намери нов дом. По дяволите, обзалагам се, че някое от децата ми ще започне да ме умолява да заведа проклетото животно у дома.
	— Дейвид, защо просто не започнеш да я наричаш Сали?
	— Добре, ако нямаш нищо против, Сали. — Когато тя кимна, той отново си помисли колко позната му изглежда, но не можеше да се досети откъде. Вероятно приличаше на някоя жена, която е познавал преди години.
	— Може би ние с Джеймс трябва да си заминем, за да не се случва нищо повече.
	— Всъщност не можеш да напускаш Коув. Ти си открила второто тяло. Куинлан, искаш ли с теб заедно да направим чай на Сали?
	Тя ги наблюдаваше, докато излизаха от малката гостна. Шерифът се спря до една от картините на Амабел, която изобразяваше портокали, гниещи в купа. Платното беше доста смущаващо.
	Сали потрепери. За какво ли искаше да разговаря шерифът с Джеймс?

	* * *

	Дейвид Маунтабенк наблюдаваше Куинлан, който наля вода в стария чайник и включи печката.
	— Кой си ти? — попита той.
	Джеймс се усмихна. След това взе чаши и чинийки от шкафа.
	— Искаш ли захар или мляко, шерифе?
	— Не.
	— Ами малко бренди? Сипвам го в чая на Сали.
	— Не, благодаря. Отговори ми, Куинлан. Няма начин да си частен детектив, по дяволите! Прекалено си добър. Имаш опит. Знаеш как да правиш неща, за които обикновените хора изобщо не биха се сетили.
	— Е, по дяволите! — Джеймс извади портфейла си и го разтвори. — Специален агент Джеймс Куинлан, шерифе. ФБР. Приятно ми е да се запознаем.
	— Мили Боже — възкликна Дейвид, — тук си под прикритие. Какво, по дяволите, става?


>	10.

	Джеймс наля един пръст бренди в чашата с чая. Усмихна се, когато шерифът протегна ръка.
	— Не, това е за Сали. Трябва да се уверя, че все още е там. Все пак тя е цивилен гражданин. Всичко това й дойде прекалено много. Разбираш, нали?
	— Да, ще те изчакам тук, Куинлан.
	Джеймс се върна само след секунди и завари шерифа да гледа навън през прозореца над мивката. Беше висок и строен. Вероятно беше само с няколко години по-възрастен от самия него. У този човек имаше нещо, което караше хората да му се доверяват. Джеймс му се възхищаваше за това. Дейвид Маунтабенк започваше да му харесва, но нямаше да допусне това да му повлияе.
	Куинлан заговори тихо, тъй като не искаше да го стресне:
	— Заспала е. Покрих я с една от завивките на Амабел. Все пак нека да говорим по-тихо, става ли?
	Шерифът бавно се обърна и му се усмихна.
	— Наричай ме Дейвид. Какво, по дяволите, става? Защо си тук?
	— В действителност не съм тук заради Мардж и Харв Дейвис. Те просто ми служат за прикритие. Тяхното изчезване все пак остава загадка. Но не са само те. Беше прав. Предишният шериф изпрати всичко на ФБР, включително и докладите за още двама изчезнали души — колоездач и приятелката му. Другите градове, нагоре и надолу по крайбрежието, направиха същото. В момента има една папка с информация за хора, които са изчезнали в този район. Семейство Дженсън очевидно са първите, така че се придържам към тях. Казах на всички, че съм частен детектив, защото не искам да ги плаша. Щяха да се стреснат, ако знаеха, че сред тях се намира агент на ФБР, който прави бог знае какво.
	— Прикритието е добро, щом е истинско. Предполагам, че нямаш намерение да ми кажеш какво в действителност става, нали?
	— Не мога, поне не сега. Ще се задоволиш ли само с тази информация?
	— Предполагам, че ще трябва. Откри ли нещо за семейство Дженсън все пак?
	— Да, всички уважавани граждани тук ме лъжат. Можеш ли да проумееш това? Твоите родители или баба ти и дядо ти да те лъжат за нещо толкова безобидно, като двойка възрастни хора в уинебаго, които са дошли в града вероятно само за да си купят сладолед?
	— Добре тогава. Значи те си спомнят за Харв и Мардж, но се страхуват да говорят и да се забъркват. Защо веднага не дойде да разговаряш с мен? Да ми кажеш кой си и че работиш под прикритие?
	— Исках колкото е възможно по-дълго да запазя всичко в тайна. Така е по-лесно — сви рамене Куинлан, — ако не откриех нищо, това нямаше да навреди, а и кой щеше да разбере? Можеше пък и да открия нещо за изчезналата възрастна двойка.
	— Нямаше да ти се наложи да се разкриваш и пред мен, ако не бяха умрели двама души. Ти просто си прекалено добър, прекалено добре обучен — въздъхна Дейвид Маунтабенк, отпи от чая с бренди, който Джеймс му подаде, потрепери леко, след което се усмихна и се потупа по корема. — Това отново ще ми възвърне апетита.
	— Да — съгласи се Куинлан.
	— Какво правиш със Сали Брандън?
	— Така да се каже се закачих за нея още първия ден, когато дойдох тук. Харесвам я. Тя не заслужава цялата тази гадост.
	— Повече от гадост. Да видиш как тялото на бедната жена се блъска долу в скалите е достатъчно, за да имаш кошмари до края на живота си. Обаче да видиш доктор Спайвър с наполовина отнесена глава е дори по-лошо. — Дейвид отпи още една глътка от чая си — със сигурност няма да забравя това лекарство. Смяташ ли, че има някакъв шанс тези два смъртни случая да са свързани с изчезналите хора от досиетата на ФБР — с тези Харв и Мардж Дженсън и всички останали?
	— Това е прекалено дори и за моя болен мозък, но те кара все пак да се замислиш, нали?
	Той отново му прилагаше тактиката, помисли си Дейвид без злоба. Беше сдържан, любезен и нямаше да каже нищо излишно. Невъзможно бе да го накараш да загуби самообладание. Шерифът се чудеше каква в действителност е работата му тук. Е, Куинлан щеше да му разкаже, когато му дойдеше времето.
	— Зная, че няма да ми кажеш защо всъщност си тук, но си имам достатъчно грижи и няма да ти се бъркам. Върши си работата и ако можеш да ми помогнеш с нещо, ще ти бъда благодарен. Разбира се, ако ти се нуждаеш от помощ — насреща съм.
	— Благодаря ти, Дейвид. Коув е доста интересно градче, не смяташ ли?
	— Вече да. Трябваше да го видиш преди три-четири години. Бе толкова запуснато, колкото не можеш да си представиш — тук живееха само старци. Всички младежи се преселиха в града. А след това градчето внезапно започна да просперира. Каквото и да са направили, направили са го добре и е било превъзходно планирано.
	— Може би е починал роднина на някой от жителите и му е завещал много пари, които той е дал на града. Както и да е, в момента мястото е великолепно. Доказва, че хората могат да се измъкнат от блатото, ако си го поставят за цел. Заслужават уважение за това.
	Дейвид постави празната си чаша в умивалника.
	— Е, трябва да се връщам в къщата на Спайвър. Не разполагам с абсолютно нищо, Куинлан.
	— Ако открия нещо, ще ти се обадя.
	— Добре. Току-що осъзнах, че тези два смъртни случая трябва да са се отразили доста зле на гражданите. Изведнъж се появявам аз и едва ли не обвинявам един от тях, че е държал жената като заложница, преди да я убие. Хей, дори си мислех, че тези четирима възрастни мъже вече са знаели, че докторът е бил мъртъв, когато си предложил да отидеш да го доведеш, и че по някакъв начин са замесени в това. Просто лудост. Те са добри хора. Искам да изясня случая възможно най-скоро.
	— Както ти казах, ще те уведомя, ако открия нещо.
	Дейвид не знаеше дали не се заблуждава, но му се стори искрен. Е, вероятно щеше да го направи. Бе обучаван от най-добрите сред най-добрите. Маунтабенк имаше братовчед на име Том Нийбър, който в началото на осемдесетте бе успял да издържи в Куантико само четири седмици от общо шестнадесет. Смяташе, че братовчед му е имал необходимите данни, но просто не му е провървяло. На прага на кухнята той се обърна:
	— Смешно е, но не можем да го избегнем. Не са очаквали Сали да се появи тук. Който и да е убил Лаура Стратър, вече я е държал като заложница. Ако Сали не бе чула жената да пищи, можеш да се обзаложиш, че никой друг нямаше да я чуе. Ако двамата със Сали не се бяхте озовали при скалите, тялото й никога нямаше да бъде открито и нямаше да има престъпление. Нищо, само още един доклад за изчезнал човек.
	— С доктор Спайвър нещата стоят по друг начин. Убиецът не се е интересувал от това, дали той ще бъде открит.
	— Не забравяй, че може да е самоубийство.
	— Зная, но някак не се връзва, не смяташ ли?
	— Не знам, но продължавай да душиш наоколо, Дейвид. Чудно ми е, че никой не е чул абсолютно нищо. Изглежда невероятно, нали? Хората просто са прекалено различни, за да бъдат на едно мнение. Това намирисва на голям заговор.
	— Да, но все още смятам, че старците просто се боят. Ще се навъртам наоколо, Куинлан. Грижи се за Сали. В нея има нещо, което те кара да я закриляш.
	— В момента може би, но по принцип смятам, че ако се опиташ да го направиш, тя ще ти смачка фасона.
	— Вероятно би го направила преди известно време, но не и сега. Има нещо, което не е наред, но предполагам, че няма да ми кажеш какво е то.
	— Пак ще си говорим, Дейвид. Успех с аутопсията.
	— О, да, налага се да позвъня на жена си да не ме чака за вечеря.
	— Женен ли си?
	— Първото, което видя, беше венчалната ми халка, Куинлан. Дори ти споменах за едно от децата си. Имам три малки момиченца. Щом вляза вкъщи, две от тях се покатерват по краката ми, а третото довлича стол, за да скочи в прегръдките ми. Непрекъснато се надпреварват коя първа ще обвие ръце около врата ми.
	Дейвид му се усмихна накриво, махна му и излезе.

	* * *

	Всички говореха за доктор Спайвър и за това как двама пришълци го бяха открили в люлеещия се стол, а кръвта капела от върховете на пръстите му и половината му глава била отнесена. Всички бяха съгласни, че се е самоубил — но защо? Телма Нетро каза, че сигурно е страдал от рак. Нейният дядо бил болен от рак и щял да се самоубие, ако преди това не бил умрял.
	Според Ралф Кийтън причината е, че е бил почти сляп. Всички знаеха, че е доволен, защото когато върнеха тялото, Ралф щеше да го погребе. „Да — беше казал Ралф. — Спайвър не можеше да понесе това, че вече не е пълноценен лекар.“
	Пърн Дейвис реши, че сигурно е бил отчаян, защото някаква жена го била отхвърлила. Всички знаеха, че Амабел бе отблъснала Пърн Дейвис преди няколко години, и той все още се чувстваше обиден.
	— Просто се е уморил от живота — рече Хелън Кийтън, докато пълнеше на Шери Ворхийс фунийка с шоколадов сладолед с орехи. Много възрастни хора се уморяваха от живота. Но Спайвър бе направил нещо по въпроса, вместо да се мотае наоколо и да хленчи още десет години, преди дяволът най-накрая да го отнесе със себе си.
	Може би, бе отбелязал Хънкър Долсън, Спайвър е имал нещо общо със смъртта на бедната жена. В такъв случай е имал основание да се самоубие, нали? Чувството за вина би могло да принуди един истински мъж като него да се застреля.
	В града нямаше адвокати, но шерифът намери завещанието на Спайвър. Той притежаваше около двадесет и две хиляди долара в банка в Саут Бенд. Бе завещал всичко на така наречения „градски фонд“, оглавяван от преподобния Хал Ворхийс.
	Шериф Дейвид Маунтабенк бе изненадан, когато научи за фонда. Никога по-рано не бе чувал за подобно нещо. Доколко този фонд би могъл да бъде мотив за хората в града? Разбира се, той все още не знаеше дали някой не е пъхнал тридесет и осемкалибровия пистолет в устата на Спайвър, след което е дръпнал спусъка и го е поставил в ръката му.
	Това или беше предумишлено убийство, или той сам бе налапал пистолета. Същата вечер в осем часа Понсър се обади на Маунтабенк. Бе приключил с аутопсията и не можеше да даде категоричен отговор. Дейвид го притисна и в крайна сметка той заяви, че било самоубийство.
	Спайвър не бил болен от никаква неизлечима болест, или поне Понсър не бе открил подобно нещо.

	* * *

	— Смятам, че двете с тебе трябва да отидем в Мексико и да се излежаваме на плажа — каза Амабел на Сали същата вечер.
	Сали се усмихна. Все още стоеше с халата на леля си, защото просто не можеше да се стопли. Джеймс не желаеше да я оставя сама, но след това очевидно се бе сетил за нещо, което го бе принудило да се върне в мотела на Телма. Искаше й се да го попита за причината, но не го направи.
	— Не мога да замина за Мексико, Амабел. Нямам паспорт.
	— Тогава в Аляска. Ще се радваме на снега. Аз ще рисувам, а ти ще правиш… какво, Сали? С какво се занимаваше, преди да убият баща ти?
	На Сали й стана още по-студено. Тя се загърна по-плътно с халата и се приближи до парното.
	— Бях главен помощник на сенатор Бейнбридж.
	— Той не се ли пенсионира?
	— Да, миналата година. От тогава не съм правила нищо.
	— Защо?
	Сали пребледня и се хвана за ръба на кухненската маса.
	— Всичко е наред, скъпа, няма нужда да ми казваш. Това наистина няма значение. Господи, какъв ден беше само. Спайвър ще ми липсва. Винаги е живял тук. На всички ще ни липсва.
	— Не, Амабел, не на всички.
	— Значи не мислиш, че е било самоубийство, така ли?
	— Не — Сали дълбоко си пое дъх, — смятам, че този град е обзет от някаква лудост.
	— Как можа да го кажеш! Живея тук от тридесет години. Аз не съм луда. Никой от приятелите ми не е луд. Всички те са сърдечни, земни хора, които се грижат един за друг и за града. Освен това, ако си права, лудостта започна едва след твоето пристигане. Как би обяснила това, Сали?
	— Така каза и шерифът. Амабел, вярваш ли наистина, че Лаура Стратър, жената, която открихме, е била докарана в града от непознат човек и е била държана някъде, преди да бъде убита?
	— Това, което смятам, е, че непрекъснато мислиш за случилото се и това никак не е полезно за теб. Просто не разсъждавай толкова. Скоро всичко ще си дойде на мястото.
	В три през нощта Сали се събуди. Духаше силен вятър, но не валеше. Тя чу леко потрепване по прозореца. Каза си, че поне не са женски писъци.
	„Сигурно е някой клон на дървото — помисли си, като се обърна на другата страна и дръпна одеялото чак до носа си. — Просто клон на дърво.“
	Чук.
	Тя изсумтя и стана от леглото.
	Чук.
	Не се сети, че пред прозореца й нямаше толкова високо дърво. Дръпна завесата и съзря призрачнобялото лице на баща си, което се усмихваше срещу нея.
	Амабел я намери свита на пода, а прозорецът бе отворен и пердетата се вееха. Тя пищеше, докато не остана без глас.
	Куинлан взе решение:
	— Ще я отведа обратно в мотела на Телма. Тя ще остане с мен. Ако пак се случи нещо, аз ще се оправям.
	Сали му се бе обадила преди половин час и го бе помолила да дойде и да накара баща й да я остави на мира. Той чуваше зад нея приглушения глас на Амабел, която й казваше, че не е в състояние да разговаря по телефона, с когото и да е, особено с този мъж, когото дори не познаваше, и че трябва да затвори, че е превъзбудена и че не е имало никого и това е плод на въображението й. Просто била преживяла прекалено много стресови ситуации.
	Без да обръща внимание на Куинлан, Амабел продължаваше да повтаря същите думи:
	— Скъпа, помисли. Бил е вятърът. Сънувала си, също като предишните пъти. Обзалагам се, че дори не си била будна, когато си дръпнала завесите.
	— Не спях — каза Сали, — вятърът ме събуди. Докато лежах, чух потропването.
	— Скъпа…
	— Това няма значение — намеси се Куинлан. Не искаше Сали да си помисли, че е луда и че си е въобразила всичко. Все пак тя беше прекарала в онзи санаториум шест месеца. Била е параноичка, или поне така пишеше в досието й. Освен това била депресирана и имала склонност към самоубийство. Притесняваха се, че е възможно да се нарани. Лекарят й не бил съгласен да я изпише. Съпругът й бе одобрил решението му. Те искаха да си я върнат обратно. Джеймс се чудеше какви са законните основания да се изпрати човек в клиника, ако това е против волята му.
	Защо родителите на Сали не бяха направили нищо по въпроса? Дали и те вярваха, че е луда? Но все пак тя имаше права. Той реши да провери как са заобиколили законите.
	— Амабел, би ли опаковала нещата на Сали, моля те? Иска ми се всички да поспим малко тази нощ.
	Амабел бе стиснала устни.
	— Тя е омъжена жена. Не би трябвало да идва с теб.
	Сали започна да се смее — ниско, дрезгаво и зловещо.
	Леля й бе толкова объркана, че не каза нищо повече. Качи се на горния етаж, за да опакова багажа на племенницата си. Половин час по-късно, в четири и тридесет, Куинлан въведе Сали в таванската си стая.
	— Благодаря ти, Джеймс — каза тя, — толкова съм уморена. Благодаря ти, че дойде за мен.
	Бе дошъл за нея, точно така. Бе полетял като стрела, за да стигне при нея. Проклета работа, защо нищо не вървеше както го бе предвидил и планирал? Това бе един пъзел и всичко, с което разполагаше, бяха просто отделни парчета, които сякаш никога нямаше да се напаснат. Той я настани в леглото и без да се замисля, леко я целуна по устата.
	Тя не отвърна на целувката му, а само го погледна.
	— Заспивай. — Нежно отмести косата от лицето й. След това дръпна шнурчето на нощната лампа. — Ще се справим с всичко. Не се тревожи.
	Това беше обещание и то дяволски го изплаши.
	— Той ми каза по телефона, че идва за мен. Скоро, каза той, много скоро. Не ме излъга, нали? Той е тук, Джеймс.
	— Някой е тук. Ще се заемем с това утре сутринта. Заспивай. Обещавам ти, че няма да те оставя сама, никога повече.


	Обикновено тя беше сама. В началото някои от пациентите се опитваха да разговарят с нея, но тя им обръщаше гръб. Това всъщност нямаше особено значение, защото през по-голямата част от времето съзнанието й беше замъглено и тя бе дистанцирана от всичко, сякаш се бе изгубила в дълбока пещера. Или пък се носеше из небесните простори. Тук действителността не съществуваше, не ставаше в шест сутринта, за да тича от Ексетър Стрийт до Конкорд Авеню, разстоянието, между които бе над три километра. След това не се прибираше вкъщи, за да влезе под душа, и докато си мие косата, да мисли за всичко, което трябваше да свърши през деня.
	Сенатор Бейнбридж посещаваше Белия дом поне два пъти седмично. Тя често го придружаваше и водеше бележки по темите, които трябваше да бъдат обсъждани. Работата беше лесна за нея, защото тя пишеше по-голямата част от тях и знаеше за становищата му по проектите повече от самия него. Имаше много задължения. Занимаваше се с пресата, с целия екип и със самия Бейнбридж, когато имало някоя гореща новина. Трябваше да определят най-добрата позиция, която да заеме сенаторът.
	Грижеше се за изявленията му пред пресата, създаваше фондове за набиране на средства, организираше приеми в посолствата и политически събирания. Имаше толкова много задачи и независимо че вечер си лягаше изтощена, обичаше работата си.
	Отначало Скот й казваше колко много се гордее с нея. Изглеждаше развълнуван от това, че е канен на всички приеми и се среща с толкова важни личности. Но това беше в началото.
	Сега не правеше нищо. Миеха косата й два пъти седмично. Тя рядко обръщаше внимание на това, освен ако някой не оставеше водата да потече по врата й. Краката й не й се подчиняваха, въпреки че всеки ден я водеха на дълги разходки, точно като кученце. Веднъж й се прииска да се затича, просто да тича и да чувства вятъра в лицето си, но те не й позволиха. След този случай започнаха да й дават още повече опиати, за да няма повече подобни желания.
	Той я посещаваше два пъти седмично, а понякога и по-често. Сестрите му се възхищаваха и скришом си говореха колко е всеотдаен. Той поседяваше няколко минути с нея в общото помещение, след което я хващаше за ръка и я отвеждаше в нейната стая. Там нямаше нищо, което да се използва при евентуален опит за самоубийство — нищо остро, никакви колани.
	Веднъж Сали чу, че той я е обзавел за нея по указанията на доктор Бидермайер. Вътре имаше легло, облицовано с изкуствен фурнир, за да не може да се нацепи и тя да използва някое парченце, за да прониже сърцето си. Не че подобно нещо би й хрумнало, но той говореше за това и се смееше, докато държеше лицето й и й казваше, че ще се грижи за нея още много дълго време.
	След това събличаше дрехите й и я караше да ляга по гръб на леглото. Разхождаше се около него и я наблюдаваше, разказваше й как е преминал денят му, говореше за работата си и за жената, с която спи в момента. След това си разкопчаваше панталоните, показваше й се и й казваше каква късметлийка е, че е имала възможността да го види, и че щял да й позволи да го докосне, но все още й нямал доверие.
	Докосваше я навсякъде и се пипаше. Точно преди да свърши, я удряше поне веднъж.
	Един път, когато главата му бе отметната назад в оргазъм, тя успя да зърне двама души зад прозорчето на вратата, които ги наблюдаваха и разговаряха. Тя безуспешно се бе опитала да го отблъсне. Не й бяха останали никакви сили. Той свърши и се наведе надолу, но видя омразата в очите й и я удари в лицето. Това бе единственият случай, в който я бе удрял по лицето.
	Спомняше си как веднъж я бе обърнал по корем, бе я дръпнал към себе си и бе казал, че може би някой ден ще й позволи да му се наслади, ще й позволи да го почувства дълбоко вътре в себе си и ще я заболи, защото той беше голям, нали така? Но тя все още не го заслужавала. Нищо, имаха още много време пред себе си, години, през които можеха да правят много неща. И той й разказа за това, как най-накрая позволявал на любовниците си да го получат и какво правели те, за да го задоволят.
	Тя не му бе отговорила и заради това той я наби с колана си по задника. Би я дълго време. Тя си спомняше, че викаше, че се молеше, че се опитваше да се измъкне, но той здраво я държеше.

	* * *

	В пет часа сутринта Куинлан внезапно се събуди от нейния писък — висок, пронизителен, изпълнен с толкова болка и безпомощност, че той не можа да го понесе. Веднага се озова до нея, прегърна я и се опита да я успокои, като й говореше, за да я извади от ужасния кошмар.
	— Господи, толкова ме болеше, а той продължаваше да ме удря. Държеше ме така, че не можех да избягам. Крещях, но никой не се интересуваше, никой не дойде, но зная, че ни гледаха от прозореца и това им харесваше. О, Господи, не, нека това да свърши!
	Значи това беше кошмар от времето, когато е била в санаториума. Какво, по дяволите, ставаше тук?
	Той галеше косата й и не спираше да говори. Тя се разхълца. Отпусна се назад и избърса носа си с ръка. Затвори очи и започна да трепери.
	— Не. Сали, престани. Аз съм тук, всичко е наред. Облегни се на мен, точно така. Дишай дълбоко. Добре, така е добре. — Той я погали по гърба и усети, че тя вече не трепери толкова силно. Господи, какво ли беше сънувала? Някой спомен, изопачен от това, че не беше в съзнание, можеше да бъде ужасно противен.
	— Какво ти направи той? — внимателно попита Джеймс, опрял устни до слепоочието й. — Можеш да ми разкажеш. Ще го забравиш по-бързо, ако говориш за това.
	Заровила лице в гърдите му, тя прошепна:
	— Той идваше поне два пъти в седмицата и всеки път ми събличаше дрехите, гледаше ме, докосваше ме и ми разказваше какво е правил през деня и за жените, с които е бил. През прозорчето на вратата ни наблюдаваха хора, все едни и същи хора, сякаш си бяха купили билети за целия сезон. Беше ужасяващо, но през по-голямата част от времето просто лежах, защото не бях в състояние да реагирам. Но веднъж започна да ме бие и болката ме върна в съзнание. Опитах се да избягам от него, но той продължаваше да ме налага с колана си. Беше доволен, че започнах да кървя. Каза ми, че някой ден може би ще имам честта да ме притежава. Каза ми, че не трябвало да се притеснявам, защото не бил болен от СПИН — но аз и без това нямало да се разтревожа, защото така или иначе съм била откачена. Каза ми: „Няма да си спомняш нищо, нали, Сали, защото си луда.“
	Сали се отпусна безсилно, а дишането й стана равномерно. Беше прав. Това, че му беше разказала всичко, я бе успокоило.
	Възможно ли бе тя да си въобразява всичко това? Той дълго време не можа да пророни нито дума. Най-накрая каза:
	— Съпругът ти ли ти причини всичко това, Сали?
	Тя беше заспала и дишаше равномерно, облегната на гърдите му. В този момент той осъзна, че е само по гащи. Положи я в леглото и се опита да се отдръпне от нея. За негово удоволствие и учудване тя го прегърна.
	— Не, моля те, не — промърмори тя.
	Той се отпусна до нея, легна по гръб и притисна главата й към рамото си. Докато гледаше нагоре към тъмния таван, си помисли, че това не влизаше в плановете му. Тя дишаше дълбоко, кракът й бе върху корема му, а дланта й лежеше върху гърдите му. Ако ръката или бедрото й се намираха малко по-ниско, той щеше да си има големи неприятности.
	Вече беше доста загазил. Целуна я по челото, притисна я до себе си и затвори очи. Добре поне, че копелето не я бе изнасилило. Но все пак я беше бил.


>	11.

	— Да, точно така — каза си Куинлан, когато се изправи. Под прозореца на спалнята на Сали в къщата на Амабел имаше ясни следи от мъжки обувки и което беше по-важно — две дълбоки следи от стълбата.
	По земята имаше счупени клони, скършени от някой, който се бе движил бързо, влачейки със себе си стълбата. Джеймс седна отново на земята и премери отпечатъците — номер единадесет. Той носеше същия номер. Свали своята мокасина и внимателно я постави във вдлъбнатината.
	Токовете се бяха вдълбали, което означаваше, че е висок вероятно около метър и осемдесет и тежи осемдесет килограма. Или поне приблизително. Вгледа се по-внимателно и премери дълбочината на отпечатъците с пръсти. Единият беше по-дълбок от другия, което беше странно.
	— Какво откри, Куинлан? — това беше Дейвид Маунтабенк. Носеше униформа и изглеждаше спретнат, беше гладко избръснат и бодър. Беше едва шест и трийсет сутринта. — Да не възнамеряваш да избягаш със Сали Брандън?
	„О, по дяволите“ — помисли си Куинлан, като се изправи бавно и спокойно отвърна:
	— Всъщност снощи някой се е опитал да влезе в къщата и е уплашил Сали. А ако те интересува, тя вероятно спи в таванската стая на Телма — в моята стая.
	— Някой се е опитал да нахлуе с взлом?
	— Да, нещо такова. Сали се е събудила и видяла лицето на някакъв мъж на прозореца си. Изплашила се. Когато е изпищяла, той се е изпарил.
	Дейвид Маунтабенк се облегна на стената.
	— Какво всъщност става, Куинлан?
	— Да го наречем национална сигурност, Дейвид.
	— Бих го нарекъл бабини деветини.
	— Не мога да ти кажа — отвърна Куинлан.
	Погледите им се срещнаха, но той не трепна. Шерифът можеше да насочи пистолет към него, но той пак нямаше да трепне.
	— Добре — най-накрая се съгласи Маунтабенк, — нека бъде твоята, поне засега. Гарантираш ли ми, че това няма нищо общо с двете убийства?
	— Да. Знаеш ли, повече смятам, че убийството на жената по някакъв начин е свързано с изчезването на Харв и Мардж Дженсън преди три години. Знам, вчера ти казах, че не мога да си го представя. Сега обаче мисля, че нещата са свързани по някакъв начин. Просто интуиция. С годините се научих да не я пренебрегвам. Колкото до Сали, направи се, че нищо не се е случвало, Дейвид. Ще ти бъда длъжник, ако просто го забравиш.
	— Убийствата са били две, Куинлан.
	— Спайвър и?
	— Да. Току-що ми се обади съдебната лекарка от Портланд — учила е в Сан Франциско и наистина си разбира от работата. Ех, ако навсякъде съдебните лекари знаеха какво правят. Късно снощи й закарах тялото и тя се съгласи незабавно да извърши аутопсията, Господ да я поживи! Беше категорична, че е невъзможно той да е седнал сам на люлеещия се стол, да е поставил оръжието в устата си и да е дръпнал спусъка.
	— Това опровергава теорията, че Спайвър е убил жената и след това се е почувствал толкова виновен, че се е самоубил.
	— Направо я отхвърля.
	— Знаеш ли на какво ми прилича това? Убиецът се надява всички да помислят, че докторът се е самоубил. Може би е възрастен човек, който не е знаел всички подробности, които биха направили впечатление на един добър съдебен лекар. Все пак твоят човек, Понсър, не ги знаеше. Имал си късмет, че лекарката в Портланд е толкова добра.
	— Звучи логично — въздъхна той. — Това, което имаме, е убиец на свобода, Куинлан, а аз не зная какво да правя. Разпитахме с хората ми поотделно всеки един човек в този прекрасен малък град и също както при Лаура Стратър никой не знаеше нищо. Все още не мога да приема, че някой от местните е замесен в това.
	— Все пак е един от тях, Дейвид, в това няма съмнение.
	— Искаш ли да взема отпечатъци от тези стъпки?
	— Не, не се тревожи. Но погледни, едната е по-дълбока от другата. Виждал ли си подобно нещо?
	Дейвид коленичи и започна да изучава следите. Измери дълбочината точно както беше направил и Куинлан.
	— Странно — каза, — не мога да си го обясня.
	— Мислех си, че може да е куц, но ако беше, нямаше да изглежда по този начин. Щеше да има по-голям наклон на едната страна.
	— Хвана ме натясно, Куинлан. — Дейвид се изправи и погледна към океана: — Ще бъде хубав ден. Идвах с децата тук поне два пъти седмично заради сладоледа. Откакто бе извършено първото убийство, не ми се иска да ги водя насам.
	Куинлан знаеше, че освен убиеца има и още един мъж, който се разхожда наоколо и се опитва да накара Сали да повярва, че е луда. Вероятно бе съпругът й, Скот Бренърд.
	Той избърса ръцете си в тъмнокафявите си кадифени панталони.
	— О, Дейвид, коя стигна първа до теб?
	— Какво?
	— Коя от дъщерите ти първа успя да те прегърне?
	Шерифът се засмя:
	— Най-малката. Покатери се по крака ми като маймунка. Името й е Дейдре.
	Джеймс се раздели с Дейвид Маунтабенк и се върна в мотела на Телма.
	Когато отвори вратата на таванската си стая, Сали стоеше на прага на банята. Косата й бе мокра. В ръката си държеше кърпа. Тя се вгледа в него.
	Беше чисто гола.
	Беше слаба и имаше идеално тяло. Той осъзна това за части от секундата, преди тя да разтвори кърпата пред себе си.
	— Къде беше? — попита го, без да мърда.
	— Носи обувки номер единадесет и половина.
	Тя се уви в кърпата и я пристегна над гърдите си. Стоеше и го наблюдаваше.
	— На човека, който се представя за баща ти — поясни той, като я наблюдаваше внимателно.
	— Откри ли го?
	— Все още не, но под прозореца ти открих отпечатъци от стъпки и от стълба. Да, нашият човек е бил там. Какъв номер обувки носи съпругът ти, Сали?
	Тя беше много бледа. Цветът така се бе отдръпнал от лицето й, че дори косата й изглеждаше избледняла.
	— Не зная. Никога не съм го питала, нито съм му купувала обувки. Баща ми носи единадесет и половина.
	— Сали, баща ти е мъртъв. Беше убит преди повече от две седмици. Беше погребан. Полицаите видяха тялото. Твоят баща. Мъжът снощи не е бил баща ти. Ако не се сещаш за някой друг, който да се опитва да те подлуди, тогава трябва да е бил съпругът ти. Срещна ли се с него през нощта, когато бе убит баща ти?
	— Не — прошепна тя, като започна да отстъпва към банята и клатеше глава. — Не, не.
	Сали не блъсна вратата, а просто внимателно я затвори и превъртя ключа.
	Знаеше, че никога повече няма да може да гледа на нея както досега. Можеше да е облечена с палто, но той пак щеше да я вижда застанала гола на прага на банята, толкова бледа и красива, че щеше да му се иска да я повдигне и много нежно да я положи в леглото си. Но това никога нямаше да се случи. Трябваше да се овладее.
	— Здрасти — каза той, когато малко по-късно тя излезе, увита в един от белите халати, и със суха коса. Не смееше да го погледне. Просто му кимна с очи вперени в босите си крака и започна да събира дрехите си.
	— Сали, ние сме възрастни хора.
	— Какво трябва да означава това?
	Сега поне гледаше към него без страх. Беше доволен. Имаше му доверие, че няма да я нарани.
	— Нямах предвид, че носим отговорност като възрастни хора. Просто исках да кажа, че ти не си по-голямо дете от мен. Няма причина да се притесняваш.
	— Предполагам, че ти трябва да се чувстваш неудобно от това, че съм толкова кльощава и грозна.
	— Да, точно така.
	— Какво означава това?
	— Означава, че според мен си много… не, това няма значение. А сега се усмихни.
	Тя го дари с бледа усмивка. Имаше му доверие, че няма да я изнасили. Той изненадано се чу да казва:
	— Съпругът ти ли беше този, който те унижаваше и те биеше в санаториума?
	Тя не помръдна и дори не промени изражението си, но някак си се отдръпна от него. Просто се затвори в себе си.
	— Отговори ми, Сали. Проклетият ти съпруг ли беше?
	Тя го погледна право в очите и заяви:
	— Не те познавам. Може ти да си човекът, който ми се обажда и се представя за баща ми, а също и този, който снощи беше на прозореца ми. Може той да те е изпратил. Сега искам да си тръгвам, Джеймс, и никога повече да не се връщам тук. Искам да изчезна. Ще ми помогнеш ли да го направя?
	Господи, не желаеше да й помага. Искаше да изчезне заедно с нея. Искаше… той поклати глава.
	— Това не е разрешение на нещата. Не можеш вечно да бягаш, Сали.
	— Не бих заложила на това.
	Тя се обърна, като притискаше дрехите към гърдите си, и влезе обратно в банята.
	Искаше му се да й извика, че харесва малката черна бенка от дясната страна на корема й, но не го направи. Седна на канапето и се опита да подреди мислите си.
	— Телма — каза той, след като опита най-добре приготвените бъркани яйца, — ако беше пришълка и искаше да се скриеш в този град, къде щеше да отидеш?
	Телма изяде едно от големите парчета наденица, избърса мазнината от брадичката си и отвърна:
	— Е, чакай да помисля. Има една барака точно на могилата зад къщата на Спайвър. Но да ти кажа, момче, трябва да съм наистина отчаяна, за да остана на това място. Там е мръсно и пълно с паяци, а вероятно и с плъхове. Гадно място, което сигурно се наводнява, когато вали. — Тя изяде още една наденица — просто я набоде и я напъха цялата в устата си.
	Марта се приближи до нея и й подаде нова салфетка. Телма я погледна сърдито:
	— Да не мислиш, че съм като онези стари дами, които се накапват с храна, и до тях трябва да има прислужница, която веднага да ги избърше?
	— Стига, Телма, смачкала си салфетката на топка. Ето, вземи тази. О, виж, дневникът ти е мазен. Трябва да си по-внимателна.
	— Трябва ми още мастило. Марта, иди да ми купиш. Хей, младият Ед, да не би да е при теб в кухнята? Ти го храниш, нали, Марта? Купуваш моята храна с моите пари и го храниш само за да легне с теб.
	Марта завъртя очи и погледна в чинията на Сали.
	— Не ти ли харесват препечените филии? Искаш ли да ги препека още малко?
	— Няма нужда. Просто тази сутрин не съм много гладна.
	— Мъжете не харесват кльощавите, Сали — отбеляза Телма. — Мъжът трябва да има жена, на която да разчита. Погледни Марта — гърдите й са толкова големи, че младият Ед непрекъснато я гледа.
	— Младият Ед има проблеми с простатата — каза Марта и излезе от трапезарията, подвиквайки през рамо. — Ще ти купя малко черно мастило, Телма.

	* * *

	— Идвам с теб.
	— Но…
	Сали само поклати глава и прекоси улицата, за да влезе в магазина за сладолед. Днес куцаше съвсем слабо. Когато отвори вратата, се чу подрънкване на камбанка.
	Амабел, облечена като циганка, с много сладка бяла престилка, стоеше зад тезгяха и загребваше френски ванилов сладолед за една млада жена, която не спираше да дърдори:
	— Чух, че през последните няколко дни тук са били убити двама души. Това е невероятно. Майка ми каза, че Коув е най-спокойното малко градче, което познава, че тук никога нищо не се случва и че това трябва да е една от онези южни банди, които са дошли, за да всеят смут.
	— Здравейте, Сали, Джеймс. Как си тази сутрин, скъпа?
	Докато говореше, Амабел подаде фунийката на младата жена.
	— Добре съм — отвърна й Сали.
	— Това струва долар и шейсет цента — каза Амабел.
	— О, страхотен е — отбеляза младата жена, докато ровеше в портмонето си.
	Куинлан й се усмихна:
	— Чудесен е. Знаете ли, изяжте го на спокойствие, аз черпя.
	— Няма нищо лошо в това един непознат да те почерпи — намеси се Сали. — Освен това аз го познавам. Безобиден е.
	Куинлан плати на Амабел. Не си казаха нищо повече, докато жената не излезе от магазина.
	— Никой повече не се е обаждал — рече лелята, — нито Телма, нито баща ти.
	— Знае, че съм напуснала къщата — замислено каза Сали. — Това е добре. Не желая да се намираш в опасност.
	— Не ставай смешна. За мен няма никаква опасност.
	— Да, но имаше за Лаура Стратър и доктор Спайвър — обади се Куинлан: — Бъди внимателна, Амабел. Със Сали отиваме на оглед. Телма ни разказа за бараката на хълма зад къщата на доктора. Ще я проверим.
	— Оглеждайте се за змии — извика Амабел след тях.
	„От кой ли вид“ — почуди се Куинлан.
	Докато завиваха зад ъгъла към къщата на Спайвър, младата жена попита:
	— Защо каза на леля ми къде отиваме?
	— За проверка — отвърна той, — внимавай къде стъпваш, Сали. Все още не си достатъчно стабилна заради глезена си. — Той отмести твърдия и начупен клон на едно тисово дърво.
	— Какво означава това „за проверка“?
	— Не ми се нрави фактът, че скъпата ти леля се държи с теб така, сякаш си толкова изнервена, че никой не трябва да ти се доверява. Казах й това само за да видя дали ще се случи нещо. И ако е така…
	— Амабел никога не би ме наранила, никога.
	Той погледна към нея, а след това към колибата.
	— Така ли мислеше и за съпруга си, когато се омъжваше за него?
	Джеймс не дочака отговора й и отвори вратата. Тя бе изненадващо масивна.
	— Пази си главата — каза на Сали, като се наведе и влезе в единствената мрачна стая.
	— Пфу, доста е неприятно тук, Джеймс.
	— Да, и аз мисля така. — Той започна да се оглежда наоколо, така както си представяше, че е правил шерифът само преди няколко дни. Не намери нищо. Колибата бе празна. Нямаше прозорци. Когато вратата бе затворена, сигурно бе тъмно като в рог. Нямаше абсолютно никакви улики. Куинлан бе много разочарован.
	— Ако Лаура Стратър е била затворена тук, бих казал, че човекът, който я е държал, е поддържал идеална чистота. Няма нищо, Сали, абсолютно никаква следа. По дяволите!
	— Освен това не се и крие тук, а ние точно това искахме да разберем, нали?
	— Всъщност и двете. Имам усещането, че баща ти не би паднал толкова ниско, че да остане на това място. Няма дори безплатни кърпи.

	* * *

	По-късно през деня обядваха в „Хинтерландс“. Тази седмица Зик сервираше бургери с месо и различни видове пържоли.
	И двамата си поръчаха пържоли, правени по оригиналната рецепта на Зик.
	— От миризмата устата ми се пълни със слюнка. — Куинлан пое дълбоко дъх. — Зик слага чесън в картофеното си пюре. Ако дишаш достатъчно дълбоко, никакви вампири няма да се приближат до теб.
	Сали си играеше с морковчето в салатата си.
	— Обичам чесън.
	— Разкажи ми за онази нощ, Сали.
	Тя бе хванала морковчето. Изпусна го.
	— Добре — най-накрая се съгласи. Усмихна му се. — Мога да ти имам доверие. Ако решиш да ме предадеш, тогава всичко ще отрека. Полицаите са прави. Бях там през онази нощ. Но грешат за всичко останало. Не си спомням нищо, Джеймс, абсолютно нищо.
	„О, по дяволите!“ — помисли си той, но знаеше, че тя му казва истината.
	— Смяташ ли, че някой те е ударил?
	— Не, не смятам. Мислих и премислях и единственият извод, до който стигнах, е, че просто не желая да си спомня. Предполагам, че не мога да го понеса, така че съзнанието ми просто е скрило някъде информацията.
	— Чувал съм за истерична амнезия и дори няколко пъти съм виждал подобни случаи. Обикновено след седмица-две човек си спомня. Баща ти не е бил убит по някакъв ужасяващ начин. Бил е застрелян право в сърцето. Струва ми се, че си била потресена от това, кои са хората, които са го извършили, и по тази причина си го изключила от съзнанието си.
	— Да — каза бавно тя, след което се обърна настрани и видя как келнерката им носи чиниите. Разнасяше се аромат на чесън, масло, каша и пържоли.
	— Не бих могъл да живея тук и да остана във форма, мирише великолепно, Нелда.
	— Искате ли кетчуп за пържолите?
	— Акулата има ли перки?
	Нелда, сервитьорката, се засмя и постави пред тях бутилка с кетчуп „Хайнц“.
	— Приятен апетит — каза.
	— Нелда, колко често се хранят тук Марта и младият Ед?
	— О, може би два пъти седмично. — Изглеждаше леко объркана. — Марта казва, че собствените й ястия й омръзват. Младият Ед е по-големият ми брат. Горкият човек. Всеки път, когато иска да се види с Марта, трябва да понася шегите на Телма. Можете ли да повярвате, че тази жена все още е жива, всеки ден пише нещо в дневника си и яде наденици?
	— Това е интересно — каза Джеймс, когато Нелда си тръгна. — Яж, Сали. Точно така. Изглеждаш добре, но бих се притеснил за теб, ако задуха силен вятър.
	— По-рано тичах всеки ден, бях силна.
	— Отново ще бъдеш. Просто се дръж за мен.
	— Не мога да си представя човек да прави кросове в Лос Анжелис. Спомените ми за този град са свързани с ужасни мъгли и задръствания по улиците.
	— Аз живея в един каньон. Въздухът е чист и аз също тичам.
	— Някак си не мога да си представя, че живееш в Южна Калифорния. Просто не приличаш на калифорниец. Бившата ти жена също ли е там?
	— Не, Тереза се върна на изток. Омъжи се за един мошеник — интересна история. Надявам се да нямат деца. От генетичния им потенциал може да ти настръхне косата.
	Тя искрено се засмя.
	— Имаш ли някаква представа колко си красива, Сали? — попита Джеймс.
	Тя застина.
	— Да не би да си падаш по откачалки?
	— Ако още веднъж кажеш нещо подобно, ще ме ядосаш, а когато съм ядосан, правя странни неща — събличам се и започвам да преследвам патици из парка.
	Тя се отпусна. Джеймс нямаше представа защо й бе казал, че е красива. Думите просто се бяха изплъзнали от устата му. В действителност тя беше нещо повече от красива — беше сърдечна и грижовна, дори сега, когато преживяваше този кошмар. Искаше му се да знае какво да прави.
	— Казваш, че не си спомняш нощта, когато е бил убит баща ти. Имаш ли и други бели петна в паметта си?
	— Да. Понякога, когато си мисля за онова място, в съзнанието ми нахлуват много ясни спомени, но не бих могла да се закълна дали наистина са спомени, или просто странни представи и образи, които са плод на въображението ми. Спомням си много ясно всичко допреди шест месеца.
	— Какво се случи преди шест месеца?
	— Тогава всичко сякаш се замъгли.
	— Какво се случи преди шест месеца?
	— Сенатор Бейнбридж внезапно се пенсионира и аз изгубих работата си. Спомням си, че бях тръгнала на интервю при сенатор Ъруин, но така и не стигнах до кабинета му.
	— Защо не?
	— Не зная. Помня, че денят беше слънчев. Пеех. Бях свалила гюрука на мустанга си. Топлият вятър духаше в лицето ми. — Тя замълча, смръщи се, след което сви рамене: — Винаги си пея, когато сваля гюрука на колата. Спомням си само това, че така и не видях сенатор Ъруин.
	Тя не каза нищо повече. Започна да яде пържолата си. Той не искаше да я спира. Струваше му се, че повече му се иска тя да се нахрани, отколкото да приказва. Поне засега. Какво, по дяволите, се беше случило?
	Джеймс плати сметката им и излезе навън, а Сали влезе в дамската тоалетна. Той се чудеше как щеше да се въздържи да не я докосне, когато се върнеха отново в таванската му стая.


>	12.

	Той чу някакъв слаб шум, който му се стори странен и непривичен за мястото, на което се намираше точно до „Хинтерландс“. Обърна се, като се чудеше дали Сали не е излязла от кафенето, без да я забележи. Тогава го чу отново. Беше едва доловим звук. Приведе се, пъхна ръката си под сакото и хвана германския си деветмилиметров полуавтоматичен пистолет „Зиг зауер“. Това оръжие му подхождаше така, както никое друго през целия му досегашен професионален живот. Измъкна го, но все пак бе закъснял. Почувства удара точно над лявото си ухо. Падна, без да издаде нито звук.
	— Джеймс? — Сали показа глава през вратата на кафенето.
	Наоколо нямаше никого. Тя помаха на Нелда и отново се обърна назад. Къде ли беше Джеймс? Намръщи се и слезе по стъпалата. Чу някакъв много слаб шум, който бе някак си непривичен за това място. Заобиколи, за да погледне към малкото празно пространство зад сградата.
	Това, което видя, бе Джеймс, легнал на една страна на земята, а по бузата към брадичката му се стичаше струйка кръв. Тя извика името му и се хвърли към него, раздруса го, после се отдръпна назад. Сдържа дъха си. Внимателно постави пръсти на врата му, за да му измери пулса. Той бе бавен, но ясно се усещаше. Слава Богу, беше добре. Какво ставаше тук? След това тя разбра.
	Това беше баща й — най-накрая бе дошъл, за да я отведе, точно както бе обещал, че ще направи. Бе наранил Джеймс, вероятно защото той я защитаваше.
	Тя се огледа, за да потърси помощ. Наоколо нямаше никого. Нито една жива душа.
	О, Боже, какво щеше да прави? Беше се навела, за да погледне раната, когато ударът се стовари точно на тила й и тя падна върху Джеймс.

	* * *

	Долови някакъв шум. Чуваше се през малки интервали. Беше вода — капки, които падаха една след друга върху някакъв метал.
	Отвори очи. Знаеше, че нещо не е наред. Опита се да си спомни какво й се беше случило точно преди да се озове тук — където и да беше това тук.
	— О, вече си будна. Добре.
	Глас, мъжки глас, неговият глас. Успя да види лицето му. Беше доктор Бидермайер — човекът, който я беше измъчвал цели шест месеца.
	Да, това си спомняше — не всичко, но достатъчно — толкова, колкото да я ужасява нощ след нощ в кошмарите й, които й причиняваха съвсем реална болка.
	Внезапно си спомни. Беше с Джеймс. Да, Джеймс Куинлан. Той беше ударен по главата. Лежеше в безсъзнание на земята точно до „Хинтерландс“.


	— Няма ли да кажеш нещо, Сали? Намалих дозата, за да можеш да разговаряш с мен.
	Тя усети силен удар по бузата.
	— Погледни ме, Сали. Не се преструвай, че витаеш някъде. Зная, че в момента това е невъзможно. — Отново я удари.
	Хвана я за раменете и силно я разтърси.
	— Джеймс добре ли е?
	— Джеймс? — изглеждаше изненадан. — О, мъжът, с когото беше в Коув. Да, добре е. Никой не искаше да поеме риска да го убие. Той любовник ли ти беше, Сали? Имаш го от малко повече от седмица. Нещата бързо се развиват. Трябва да е бил отчаян. Погледни се само, толкова си жалка и кльощава. Косата ти е разрошена, а дрехите ти висят по теб. Хайде, Сали, разкажи ми за Джеймс. Какво му каза.
	— Разказах му за теб, имах кошмар и той ми помогна да го преодолея. Казах му каква отрепка си.
	Той отново я удари, не прекалено силно, но достатъчно, за да я накара да се отдръпне от него.
	— Груба си, Сали. Освен това лъжеш. Никога не си умеела да лъжеш и винаги те хващам. Може да си сънувала, но не си му разказала за мен. Искаш ли да знаеш защо? Защото си луда и аз вече съм станал част от теб. Ако искаше да разкажеш на някого за мен, просто щеше да припаднеш и да умреш. Ти не можеш да съществуваш без мен, Сали. Беше далеч от мен само две седмици, а виж какво се случи. Приличаш на развалина. Опита се да се преструваш, че си нормална. Забрави обноските си. Майка ти би била скандализирана. Съпругът ти би се отдръпнал от теб с отвращение. Колкото до баща ти — е, предполагам, че не си заслужава да спекулирам с него сега, когато се е измъкнал от тленната си обвивка.
	— Къде съм?
	— О, това трябваше да бъде първият ти въпрос, ако изобщо можем да вярваме на книгите и телевизията. Отново си там, където ти е мястото, Сали. Огледай се. Отново си в стаята си, същата, обзаведена от мъртвия ти баща специално за теб. Държах те упоена близо ден и половина. Намалих дозата преди около четири часа. През това време ти идваше в съзнание.
	— Какво искаш?
	— Имам това, което искам, или поне първата част от него. А това си ти, скъпа моя.
	— Жадна съм.
	— Обзалагам се. Холанд, къде си? Донеси вода на пациентката ни.
	Тя си спомняше Холанд — кльощав и лукав дребен мъж, който беше един от двамата зрители на малкия квадратен прозорец, докато той я удряше, галеше и унижаваше. Холанд имаше рядка кафява коса и най-ужасяващите очи, които някога бе виждала. Рядко говореше, още по-малко с нея. Тя не каза нищо повече, докато той не се появи до нея с чаша вода в ръка.
	— Заповядайте, докторе — прозвуча тихият му, дрезгав глас, който съпровождаше всичките й кошмари, и на нея й се приискваше да е дрогирана, за да не осъзнава, че той е до нея.
	Холанд стоеше зад доктор Бидермайер и бе насочил към нея зловещия си, жаден поглед. Гадеше й се. Докторът я повдигна и я остави да изпие водата.
	— Скоро ще искаш да посетиш тоалетната. Холанд ще ти помогне, нали, Холанд?
	Той кимна и на нея й се прииска да умре. Тя отново сложи глава на твърдата болнична възглавница и затвори очи. Дълбоко в себе си знаеше, че няма да съумее отново да се съхрани непокътната на това място. Също така осъзна, че вече нямаше да успее да избяга. Този път всичко бе приключило за нея. Продължаваше да държи очите си затворени и без да се обръща към него, каза:
	— Не съм луда. Никога не съм била. Защо правите това? Той е мъртъв. Какво значение има?
	— Ти все още не знаеш, нали? Все още не си спомняш нищо. Осъзнах го почти веднага. Е, не е моя работа да ти казвам, скъпа моя. — Усети, че той я потупва по бузата, и потрепери.
	— Стига, Сали, стига. Не съм те измъчвал аз. Но все пак трябва да си призная, че ми хареса една от касетите, които видях. Ти, разбира се, дори не беше там — просто лежеше със затворени очи и му позволяваше да прави каквото си иска. Нямаше никакво намерение да се бориш. Беше толкова безучастна, че даже не трепваше, когато той те удряше. Но дори тогава, бих могъл да кажа, че не беше уплашена. И този контраст правеше гледката удивително зрелищна.
	Тя усети как кожата й настръхва, когато си спомни движението на ръцете му по нейните, натиска, ударите, ласките, които се превръщаха в болка. Тя усети как леглото олеква и знаеше, че доктор Бидермайер е застанал до нея и я наблюдава. Чу го спокойно да казва:
	— Холанд, ако тя отново избяга, ще трябва да ти причиня болка. Разбираш ли ме?
	— Да, доктор Бидермайер.
	— Няма да бъде като последния път, Холанд. Тогава сгреших с наказанието ти. Кратката шокова терапия май по-скоро ти хареса, нали?
	— Няма да се повтори, доктор Бидермайер.
	Нима долови разочарование в ужасния глас на този малък човек?
	— Добре. Знаеш какво се случи със сестра Крайдер, която я остави да крие таблетките под езика си. Да, разбира се, че знаеш. Бъди разумен, Холанд. Сега трябва да тръгвам, Сали, но тази вечер отново ще дойда при теб. Ще трябва да те махнем от санаториума. Досега още не сме взели решение какво да правим с теб, но не можеш да останеш тук. Човекът от ФБР, Куинлан, сигурно знае всичко за това място. Сигурен съм, че си му казала някои неща за миналото си. Те ще дойдат, но това не е твой проблем. Нека сега ти дам нещо, което ще те накара да се почувстваш свободна и безгрижна. Да, Холанд, задръж й ръката.
	Сали усети студената игла и краткото боцване. Само след секунди започна да потъва в забвение. Усещаше онази част от себе си, която бе истинска и искаше да живее като съвсем малко пламъче, което за кратко се опита да се бори, преди да угасне. Тя въздъхна дълбоко и излезе от тялото си.
	Почувства върху себе си ръце, които съблякоха дрехите й. Знаеше, че това е Холанд. Доктор Бидермайер вероятно гледаше.
	Не се опита да се бори. Вече нищо не я интересуваше.

	* * *

	Куинлан се събуди с главоболие, което не можеше да се сравнява с никое от преживените в колежа. Той изруга, хвана главата си с ръце и продължи да ругае.
	— Имаш най-силното главоболие, което някога си изпитвал, нали?
	— Дейвид — дори от произнасянето на тази единствена дума го заболя, — какво, по дяволите, се случи?
	— Някой те е ударил точно над лявото ухо. Докторът ти постави три шева. Стой мирно, а аз ще ти донеса хапче.
	Куинлан насочи вниманието си към таблетката. Тя трябваше да помогне. Ако не успееше, главата му щеше да се пръсне.
	— Ето, Куинлан. Доста е силно. Трябва да взимаш само по едно на четири часа.
	Той го взе и изпи водата в чашата. Отпусна се отново назад, затвори очи и зачака.
	— Доктор Графт каза, че бързо ще ти подейства.
	— Дяволски се надявам да е така. Разказвай, Дейвид. Къде е Сали?
	— Ще ти разкажа всичко. Само лежи спокойно. Намерих те в безсъзнание на тясната алея точно до „Хинтерландс“. Телма Нетро ми докладва, че двамата със Сали сте изчезнали, така че тръгнах да ви търся. Изплаши ме до смърт. Когато те открих да лежиш там, си помислих, че си мъртъв. Пренесох те у дома. Доктор Графт дойде тук и ти направи шевовете. Не зная нищо за Сали. Тя е изчезнала, Куинлан. Никакви следи, нищо. Изглежда така, сякаш никога не е била тук.
	Ако не го болеше толкова силно, Куинлан щеше да изкрещи. Вместо това той просто остана да лежи, като се опитваше да подреди фактите и да разсъждава.
	Сали беше изчезнала. Изчезнала, не намерена мъртва. Изчезнала. Но къде?
	Чуха се детски гласове. Сигурно му се беше сторило. После чу как Дейвид казва:
	— Дейдре, ела тук и седни в скута ми. Трябва да пазиш тишина. Господин Куинлан не е добре, а ние не искаме той да се чувства още по-зле, нали?
	Момиченцето прошепна нещо, но той не можа да разбере какво. Дейдре означаваше тъга. Той заспа.
	Събуди се и видя млада жена с много бяла кожа и тъмночервена коса, която го гледаше. Имаше най-милото лице, което някога бе виждал.
	— Коя сте вие?
	— Аз съм Джени, съпругата на Дейвид. Лежете спокойно, господин Куинлан. — Усети хладната й длан върху челото си. — Приготвила съм ви вкусна пилешка супа. Доктор Графт каза да поемате само лека храна до утре сутринта.
	Като хапна от супата, се почувства по-добре.
	— Благодаря ви. — Бавно се изправи и седна, докато тя го придържаше за лакътя.
	— Боли ли ви главата?
	— Вече е само притъпено пулсиране. Колко е часът? Или по-скоро — кой ден сме?
	— Раниха ви рано днес следобед. В момента е осем часът вечерта. Надявам се, че момичетата не са ви притеснявали.
	— Не, никак. Благодаря ви, че ме прибрахте.
	— Сега ще доведа Дейвид. Той ги приспива. Вече трябва да е свършил с приказката за лека нощ.
	Главоболието на Куинлан беше преминало. Скоро можеше да си тръгне от тук. Трябваше да открие Сали. Осъзна, че е дяволски изплашен. Какво ли й се беше случило?
	Нима баща й е дошъл за нея, точно както бе обещал да направи? Не, това беше смешно. Еймъри Сейнт Джон бе мъртъв.
	— Искаш ли малко горещ чай с бренди?
	— Не, нямам нужда от повдигане на духа. — Куинлан отвори очи и се усмихна на Дейвид Маунтабенк. — Жена ти ме нахрани. Много вкусна супа. Благодарен съм ти, че ме прибра, Дейвид.
	— Не бих могъл да те оставя при Телма Нетро точно сега, нали така? Не бих оставил там дори най-големия си враг. Тя е много странна. Не се разделя с дневника и писалката. Върхът на езика й на практика е татуиран от мастилото.
	— Разкажи ми за Сали.
	— Всички мъже, които успях да събера, разпитват хората в града и я търсят. Пуснах заповед за издирването й…
	— Без заповеди — каза Джеймс, като рязко се изправи, а лицето му пребледня. — Не, Дейвид, опасно е.
	— Вече не са ми достатъчни глупостите за националната сигурност, Куинлан. Искам да знам какво става, или няма да го направя.
	— Никак не ми помагаш, Дейвид.
	— Разкажи ми и ми позволи да ти помогна.
	— Името й е Сали Сейнт Джон Бренърд.
	Дейвид се втренчи в него.
	— Тя е дъщерята на Еймъри Сейнт Джон? Лудата дъщеря, която е избягала от санаториума? Онази, чийто съпруг е обезумял заради безопасността й? Затова ми изглеждаше позната. Дявол да го вземе! Трябваше да направя връзката. О, това значи е причината за черната перука. Просто е била забравила да си я сложи, нали?
	— Да, точно така, а аз й казах да се отпусне, защото никога няма да я свържеш със Сюзън Бренърд, поне се надявах да не го направиш.
	— Иска ми се да можех да кажа, че щях да направя връзката, но, по дяволите, вероятно никога нямаше да я направя, освен ако не я видех на живо, а след това и по телевизията. Какво правеше ти с нея, Куинлан?
	Той въздъхна.
	— Тя не знае, че съм от ФБР. Не се усъмни в историята, че съм частен детектив и търся онези двама възрастни хора, които са изчезнали в този район преди три години. Дойдох тук, защото имах чувството, че тя ще се скрие при леля си. Просто щях да я отведа обратно.
	— Но защо ФБР се занимава с убийство?
	— Не е само убийството. То е една от причините. Занимаваме се със случая заради други неща.
	— Зная. Няма ли да ми разкажеш останалата част от историята?
	— Предпочитам да не го правя. Както ти казах, имах намерение да я върна обратно, но тогава…
	— Тогава какво?
	— Баща й два пъти й телефонирал. След това една нощ тя видяла лицето му на прозореца си.
	— А на следващата сутрин ти откри отпечатъци от обувките му под същия прозорец. Баща й е мъртъв, убит. Господи, Куинлан, какво става тук?
	— Не зная. Но трябва да я открия. Някой се опитваше да я уплаши до смърт, да я накара да повярва, че е луда, а леля й изобщо не ми помогна, непрекъснато й повтаряше с нежен и разбиращ глас, че тя също щяла да чува и да вижда разни неща, ако била преживяла всичко, което била преживяла Сали, и че ако е била в санаториума толкова дълго време, това щяло да я накара да разсъждава по различен начин. След това бяха извършени двете убийства. Трябва да я открия. Всички останали може да са луди, но Сали не е.
	— Когато се почувстваш достатъчно добре, ще отидем при леля й. Вече говорих с нея, но тя заяви, че не е виждала Сали и че сигурно е с теб в мотела на Телма. Претърсихме таванската ти стая. Чантата й, дрехите й, сешоарът й са изчезнали. Сякаш никога не е била там. Виж, Куинлан, може би когато е видяла, че си в безсъзнание, тя се е уплашила и е избягала.
	— Не — Джеймс гледаше Дейвид право в очите, — зная, че тя не би ме изоставила, не и ако съм лежал в безсъзнание. Просто не би го направила.
	— А може би е било така, не мислиш ли?
	— Само Бог знае как е било, но съм сигурен, че тя не би ме изоставила.
	— Значи трябва да я намерим. Още нещо. Аз съм служител на властта. Сега, след като зная коя е тя, мой дълг е да докладвам за нея.
	— Ще ти бъда благодарен, ако изчакаш, Дейвид. Прекалено много неща са заложени на карта, не е само смъртта на Еймъри Сейнт Джон. Повярвай ми.
	Дейвид дълго време го наблюдава и най-накрая отвърна:
	— Добре. Кажи ми с какво мога да помогна.
	— Да отидем на гости на леля Амабел Пърди.

	* * *

	Доктор Алфред Бидермайер беше доволен от себе си. Сали не знаеше, че новото малко огледало в стаята й е двустранно. Никой не знаеше, или поне той така си мислеше. Наблюдаваше я как бавно се изправя и сяда в леглото, като очевидно се опитваше да контролира ръцете и краката си. Беше й трудно, но тя продължаваше да се опитва. Възхищаваше й се заради волята й, но същевременно искаше да я пречупи. Изглежда й отне известно време, докато осъзнае, че е гола. След това много бавно, сякаш бе възрастна жена, тя се изправи и отиде до малкия гардероб. Извади една нощница, която бе оставила там, преди да избяга. Той я бе купил за нея, но тя не знаеше това. Нахлузи я през главата си, като леко се олюляваше, но успя да се справи. След това се върна обратно и седна на ръба на леглото. Хвана главата си с ръце.
	Той започна да се отегчава. Нямаше ли да направи нещо? Нямаше ли да започне да крещи? Тъкмо се бе обърнал да си върви, когато най-накрая тя вдигна глава и той видя, че по страните й се стичат сълзи.
	Така беше по-добре. Тя скоро щеше да бъде готова да го чуе. Съвсем скоро. Щеше да забави следващата й инжекция с час и нещо. Обърна се и отключи вратата на малката стая.
	Сали знаеше, че плаче. Чувстваше, че лицето й е мокро, и усещаше солените сълзи, които се стичаха към устата й. Защо ли плачеше? За Джеймс. Спомни си как той лежеше, а кръвта се стичаше от раната над лявото му ухо. Беше съвсем неподвижен. Бидермайер й бе казал, че не е убит. Но как можеше да се довери на този дявол?
	Джеймс сигурно беше добре. Тя погледна меката коприна, която се плъзгаше по тялото й. Беше с приятен прасковен цвят. За съжаление нощницата й стоеше като на закачалка. Сали погледна към следите от инжекции на ръката си. Дупките от игла бяха пет. Беше я упоил пет пъти. Спомените нахлуха в главата й и започнаха да придобиват форма и образ.
	Трябваше да се измъкне оттук, преди той да я убие или да я отведе някъде другаде — някъде, където никой нямаше да я намери. Замисли се за Джеймс. Ако някой можеше да я открие, това беше той.
	Тя се опита да се изправи. Направи една крачка, след това още една. Скоро вече ходеше — бавно и внимателно, но нормално. Застана пред прозорчето и погледна навън.
	Моравата се простираше на площ от деветдесет метра, чак до един участък с дървета. Със сигурност можеше да отиде дотам. Веднъж вече бе успяла. Просто трябваше да стигне до дърветата. Можеше да се изгуби в горичката също като предишния път. Най-накрая бе съумяла да открие правилния път. Отново щеше да успее.
	Тя се върна обратно до гардероба. Вътре имаше хавлия, още две нощници и чехли. Нищо друго. Нямаше панталони, нямаше рокли, нямаше бельо.
	Това не я интересуваше. Ако трябваше, щеше да стигне до края на горичката облечена с хавлия. В този момент си спомни нещо — предишния път бе откраднала дрехите и обувките на една от медицинските сестри. Щеше ли да успее да го направи и сега?
	Кой й бе причинил това? Знаеше, че не е баща й. Той отдавна бе мъртъв. Сигурно беше човекът, който се представяше за баща й — мъжът, който й бе позвънил и се бе явил на прозореца на спалнята й. Това можеше да бъде Скот, доктор Бидермайер или човек, когото бяха наели.
	Но не и баща й, слава Богу! Гадното копеле най-накрая бе умряло. Надяваше се адът наистина да съществува. Ако беше така, знаеше, че той се намира там, в най-дълбоката дупка.
	Трябваше по някакъв начин да се добере до майка си. Ноел щеше да й помогне. Тя щеше да я защити, след като разбереше истината. Но защо ли не беше дошла да я види нито веднъж през шестте месеца, докато беше тук? Защо не се бе опитала да разбере причината, поради която дъщеря й е затворена тук? Доколкото Сали знаеше, Ноел не се бе постарала да направи каквото и да е, за да й помогне. Дали вярваше, че е луда? Нима бе повярвала на съпруга си? Нима бе повярвала на съпруга на Сали?
	Как ли можеше да се измъкне?

	* * *

	— Някой от вас иска ли чаша кафе, господа? — попита Амабел.
	— Не — отвърна Куинлан, — кажи ни къде се намира Сали.
	Тя въздъхна и даде знак на двамата мъже да седнат.
	— Чуй ме, Джеймс, вече казах на шерифа, че Сали трябва да се е уплашила, когато е видяла, че си ранен, и е избягала. Това е единственото обяснение. Сали е слаб човек. Много неща преживя. Била е дори в психиатрична клиника. Не ми изглеждаш изненадан. Учудена съм, че ти е разказала за това. За тези неща не трябва да се говори. Тя беше много болна и все още е. Има логика в това, че отново е избягала — точно както избяга след случилото се във Вашингтон. Ако не ми вярваш, иди при Телма. Марта ми каза, че всичките й вещи са изчезнали от стаята ти. Това не е ли странно? Не е оставила какъвто и да е спомен там. Сякаш е искала да заличи самата себе си. — Тя замълча за момент, след което добави: — Изглежда така, сякаш никога не е била там, сякаш всички просто сме си въобразили, че е била сред нас.
	Куинлан скочи на крака и се надвеси над нея. Доближи лицето си до нейното и много бавно и отчетливо произнесе:
	— Това са пълни глупости, Амабел. Сали не беше призрак, нито пък беше луда, както й внушаваше ти и както се опитваш да внушиш сега и на нас. Тя не просто си е представила женските писъци през тези две нощи. Не си е въобразила, че вижда лицето на баща си на прозореца на спалнята си през онази нощ. Ти я караше да се съмнява в себе си, нали, Амабел? Ти я караше да си мисли, че е откачена.
	— Това е смешно.
	Куинлан се приближи до нея, като я принуди да се притисне към облегалката на стола.
	— Защо правеше това, Амабел? Току-що каза, че си знаела, че е била в санаториум. Знаела си, че някой я е вкарал там и я е държал дрогирана цели шест месеца, нали? Не се опита да я увериш, че е нормална като всички други. Не, продължаваше с инсинуациите. Не го отричай, чувал съм те. Опитваше се да накараш Сали да се съмнява в себе си. Защо?
	Амабел само му се усмихна и се обърна към Дейвид:
	— Шерифе, проявих голямо търпение. Този мъж познава Сали малко повече от седмица. Аз съм нейна леля. Обичам я. Никога не бих я наранила. Съжалявам, Джеймс, но тя избяга. Много е просто. Моля се шерифът да я намери. Тя е слаба. Има нужда някой да се грижи за нея.
	Куинлан беше толкова вбесен, че се боеше да не я издърпа от стола и да я разтърси. Отстъпи назад и започна да се разхожда из малката гостна. Дейвид го наблюдаваше известно време, след което каза:
	— Госпожо Пърди, ако Сали е избягала, имате ли представа къде може да е отишла?
	— В Аляска. Спомена, че иска да отиде в Аляска. Каза, че предпочитала Мексико, но нямала паспорт. Това е всичко, което знам, шерифе. Разбира се, ако ми се обади, веднага ще ви уведомя. — Амабел се изправи. — Съжалявам, Джеймс. Знаеш коя е Сали. Вероятно си уведомил и шериф Маунтабенк. Много неща я очакват и тя най-накрая ще трябва да се изправи пред тях. Колкото до разсъдъка й, кой би могъл да каже? Засега можем само да се молим.
	Джеймс беше готов да я удуши. Тя лъжеше, но го правеше много добре. Сали не би избягала, не и когато той лежеше в безсъзнание. Не би го направила.
	Това означаваше, че някой я е отвлякъл.
	И този някой бе човекът, който се бе престорил на баща й. Джеймс можеше да се обзаложи за това. Сега вече знаеше какво да прави. Дори имаше представа къде се намира тя.


>	13.

	Нощта беше черна като катран. Смътно очертаните облаци се движеха и разместваха.
	Сали гледаше през прозореца и дишаше дълбоко. Скоро щяха да дойдат отново, за да й сложат още една инжекция. Бе чула доктор Бидермайер да казва, че няма да й дават повече хапчета, защото би могла отново да ги скрие в устата си. Копелето бе заявило, че не иска да бъде наранявана.
	Имаше нова медицинска сестра — името, изписано на табелката й, беше Розали, а лицето й бе съвсем безизразно. Тя не говореше със Сали, като се изключеха кратките й наставления какво, кога и как да прави. Придружаваше я в тоалетната.
	Значи доктор Бидермайер не искаше тя да бъде наранявана? Сигурно, защото той държеше сам да я наранява. Не бе видяла никого, освен Бидермайер, Холанд и сестра Розали. Бяха я принудили да стои непрекъснато в стаята си. Тя нямаше какво да чете, нито пък можеше да гледа телевизия. Не знаеше нищо за майка си и Скот. През по-голямата част от времето бе толкова упоена, че не се интересуваше от нищо и дори не знаеше коя е, но сега можеше да разсъждава и с всяка изминала минута ставаше все по-силна.
	Само ако доктор Бидермайер можеше да изчака още няколко минути, може би още петнадесет минути, и тя щеше да бъде готова.
	Но той не й даде дори две минути. Тя подскочи, когато го чу да отключва вратата. Нямаше време да заеме позиция. Стоеше сковано до прозореца в копринената си нощница с цвят на праскови.
	— Добър вечер, скъпа моя, Сали. Изглеждаш още по-слаба и наистина много добре в тази нощница. Би ли искала сега да я съблечеш заради мен?
	— Не.
	— О, значи отново си в състояние да разсъждаваш. Все едно. Бих искал да поговоря с теб, преди отново да те изпратя в света на етера. Седни, Сали.
	— Не, предпочитам да остана колкото е възможно по-далеч от теб.
	— Както желаеш.
	Той бе облечен с тъмносин спортен пуловер и черни памучни панталони. Черната му коса бе пригладена назад, сякаш току-що я бе измил. Зъбите му бяха бели, а двата предни горни стърчаха напред.
	— Зъбите ти са грозни, защо не си носил шина като малък? — изрече го, без да мисли — още едно доказателство, че съзнанието й не се бе прояснило съвсем.
	Той изглеждаше така, сякаш имаше желание да я убие. Несъзнателно вдигна ръка и докосна зъбите си. В момента мракът ги разделяше, но тя знаеше, че е ядосан и иска да я нарани. Той успя да се овладее.
	— Значи тази вечер си една малка кучка, така ли?
	— Не — отвърна тя, като продължаваше да го наблюдава, а тялото й бе напрегнато, тъй като знаеше, че той иска да я нарани лошо. Не знаеше, че е способна да мрази някого така, както мразеше него. Някой друг, освен баща си. Някой друг, освен съпруга си.
	Най-накрая той седна на единствения стол и кръстоса крака. Свали очилата си и ги постави на малката кръгла масичка до стола. Върху нея нямаше нищо друго, освен гарафа с вода и чаша.
	— Какво искаш?
	Гарафата беше пластмасова — дори и да го удареше по главата, нямаше да го заболи. Масата обаче бе масивна. Ако беше достатъчно бърза, можеше да я сграбчи и да го удари с нея. Знаеше обаче, че не трябва да взима опиати най-малко още един час, за да успее да го повали. Дали можеше да го накара да говори с нея толкова дълго? Съмняваше се, но си заслужаваше да опита.
	— Какво искаш? — попита отново тя.
	— Отегчен съм — отвърна той, — изкарвам толкова много пари, а нямам възможността да напусна това място. Искам да се наслаждавам на парите си. Ти какво предлагаш?
	— Остави ме да си тръгна и ще се погрижа да получиш още пари.
	— Това ще провали целта, не смяташ ли?
	— Да не искаш да кажеш, че тук има и други хора, които държиш като затворници? Други хора, за които ти се плаща да ги държиш тук?
	— Това е твърде уединено местенце, Сали. Малко хора знаят за него. Пациентите ми идват с препоръки — много внимателно проверени препоръки. Просто ме изслушай. За пръв път говоря с теб като с възрастен човек. Стоя тук шест месеца и никога не предизвика в мен повече интерес от парцалена кукла, с изключение на онзи път, когато влетя в кабинета ми през прозореца. Ако нещо е накарало майка ти да повярва, че си луда, то това беше именно този случай. Той ме накара да се стресна и да те забележа, но не за дълго. Сега е много по-добре. Само ако можех да ти имам доверие, че няма да се опиташ да ми избягаш отново, щях да поддържам състоянието ти такова, каквото е в момента.
	— Как си представяш, че мога да избягам?
	— За съжаление Холанд е доста глупав, а той най-често се грижи за теб. Смятам, че сестра Розали малко се страхува от теб. Това не е ли странно? Колкото до Холанд, жалкото създание ме помоли да му позволя да се грижи за теб. Мога да си представя как дебнеш зад тази врата. Какво можеш да направиш, Сали? Да го удариш по главата с тази маса? Това би го зашеметило. След това може да свалиш дрехите му, макар че се съмнявам това да ти хареса толкова, колкото на него му харесва да съблича твоите. О, недей, виж колко съм спокоен. Не мърдай. Не забравяй, че аз не съм Холанд. Стой, където си, или ще получиш още една инжекция.
	— Изобщо не съм се помръднала. Защо съм тук? Как ме откри? Амабел трябва да ти се е обадила и да ти е казала къде съм. Но защо? И кой иска да бъда отново тук? Съпругът ми ли? Ти ли се преструваше на баща ми или Скот?
	— Говориш за бедния си съпруг така, сякаш е непознат. Това е заради Джеймс Куинлан, нали? Спала си с него и ти е харесало, а сега искаш да отблъснеш бедния Скот. Никога не съм подозирал, че си толкова непостоянна жена, Сали. Почакай само докато кажа на мъжа ти какво си направила.
	— Когато разговаряш със Скот Бренърд, кажи му, че възнамерявам да го убия, когато се измъкна от това място. А аз ще се измъкна, и то скоро, доктор Бидермайер.
	— О, Сали, сигурен съм, че Скот иска да те направя по-покорна. Той не харесва еманципираните жени, които са се посветили на кариерата си. Повярвай ми, ще се погрижа за това.
	— Един от вас двамата ми се обади в Коув и се представи за баща ми. Дошъл е там и се е покатерил по онази глупава стълба, за да ме изплаши и да си помисля, че съм луда. Няма друг. Баща ми е мъртъв.
	— Да, Еймъри е мъртъв. Лично аз мисля, че ти си го убила, Сали. Така ли е?
	— Не зная дали държиш да чуеш истината. Нямам никакви спомени от онази нощ. Скоро обаче ще си възвърна паметта.
	— Не разчитай на това. Едно от лекарствата, които ти давам, действа отлично за потискане на спомените. Все още никой не знае какви ще бъдат страничните ефекти при дълга употреба. А ти ще го взимаш вечно, Сали. — Той се изправи и приближи до нея. — А сега…
	Усмихваше се. Тя не можа да се въздържи. Когато приближи към нея, с всичка сила го удари с юмрук в челюстта. Главата му се отметна назад. Удари го отново, ритна го в слабините и изтича, за да вземе масата.
	Но се спъна, зави й се свят и започна да й се гади. Краката й се подкосиха. Падна на пода.
	Чу го как диша тежко зад нея. Трябваше да стигне до масата. Успя да се изправи и да започне да върви. Сега той бе съвсем близо зад нея, дишаше тежко, задъхваше се, болеше го, тя го бе наранила. Ако не бе успяла да го зашемети, щеше да му достави огромно удоволствие да я нарани.
	Сали сграбчи масата, повдигна я и се обърна към него. Той бе толкова близо — ръцете му се протягаха към нея, пръстите му бяха свити и се приближаваха към врата й.
	— Холанд!
	— Не! — извика тя и завъртя масата към него, но той спря удара й с рамо.
	— Холанд!
	Вратата се отвори и Холанд влетя в стаята.
	— Дръж малката кучка, дръж я!
	— Не, не! — Тя отстъпи назад. Държеше масата като щит пред себе си.
	Доктор Бидермайер се беше превил от болка. Добре, значи бе успяла да го нарани. Това си заслужаваше всичко, което би й причинил сега. Беше го наранила.
	— Достатъчно, Сали — прозвуча мекият, дрезгав и ужасяващ глас на Холанд.
	— Ще те убия, Холанд. Стой далеч от мен. — Ръцете й обаче трепереха, а стомахът й се преобръщаше. Тя изпусна масата, падна на колене и повърна върху италианските мокасини на доктор Бидермайер.

	* * *

	— Дилън, моля те, не казвай на никого за това.
	— Дявол да го вземе, Куинлан, осъзнаваш ли какво искаш от мен?
	Дилън Савидж се облегна на стола си. На екрана на компютъра му имаше снимка на мъж — млад човек, който изглеждаше като брокер юпи, добре облечен, със спокойна усмивка, прилежно сресана коса и чисти дрехи.
	— Да, ще дойдеш с мен в санаториума и заедно ще освободим Сали. След това ще оправим тази каша. Ще бъдем герои. Остави компютъра си за два-три часа, ако искаш да бъдеш герой. Вземи си лаптопа и модема. Пак ще можеш да се вържеш към всяка система, към която пожелаеш.
	— Марвин ще ни отреже топките. Знаеш, че мрази да действаш на своя глава, без да си говорил с него.
	— Ще припишем цялата заслуга на Марвин. Той ще бъде доволен и на свой ред ще отдаде заслугата на шефа си, заместник-директора Шръкс, така че той няма да отреже неговите топки. И Шръкс ще бъде безкрайно щастлив. И така нататък, и така нататък. Сали ще бъде на сигурно място, а ние ще разрешим това проклето убийство.
	— Ти все още забравяш, че тя може да е убила баща си. Възможно е. Какво ти става? Как можеш да отминеш това с лека ръка?
	— Да, изключвам тази възможност. Така трябва. Но ние ще открием истината, нали?
	— Ти имаш връзка с нея. Бил си с нея само една проклета седмица. Каква е тя, да не би да е някаква русалка?
	— Не, тя е една кльощава малка блондинка, която има повече кураж, отколкото можеш да си представиш.
	— Не ти вярвам. Млъквай, Куинлан. Трябва да помисля. — Дилън се наведе напред и се загледа съсредоточено в снимката на екрана на компютъра си. После разсеяно рече: — Този мухльо сигурно е човекът, който убива бездомниците в Минеаполис.
	— Забрави за малко за него. Помисли и се опитай да предвидиш всички възможни последствия с компютърния си мозък. Създал ли си вече програма за това?
	— Не, все още не съм, но съм близо. Стига, Куинлан, обичаш ме заради ума ми. Поне три пъти съм ти спасявал задника. Не би ме заменил с друг агент. Млъквай. Сега трябва да взема важно решение.
	— Имаш десет минути и нито секунда повече. Трябва да я измъкна. Един Бог знае какво й правят в момента и какво й дават. Господи, може да е мъртва! А може и вече да са я преместили. Ако човекът, които ме е ударил, си е направил труда да провери самоличността ми, значи знаят, че съм от ФБР. Дори да не са проверили, нямаме много време. Зная, че ще я преместят, логично е.
	— Защо си толкова сигурен, че е в санаториума?
	— Не биха рискували да я заведат някъде другаде.
	— Кои са те? Не, и ти не знаеш. Значи десет минути. Не, млъкни, Куинлан.
	— Слава Богу, че тази сутрин вече си бил в гимнастическия салон, в противен случай трябваше да те чакам, докато се размърдаш. Отивам за кафе.
	Куинлан отиде до малката всекидневна в края на коридора. Наля си чаша кафе, помириса го и след това внимателно отпи.
	Имаше нужда от Дилън. Знаеше, че той ще измисли подходящо отстъпление, ако се окажеше, че не могат да се справят с работата. Беше се изкушил от възможността да отиде направо в санаториума в Мериленд, но в крайна сметка бе отделил доста време, за да помисли над задачата. Искаше да спаси Сали.
	Нямаше представа какви са мерките за сигурност в санаториума на Бидермайер, но Дилън щеше да разбере и след това щяха да отидат там. Не можеше да поеме риска да уведоми шефа си Брамър и да рискува Сали да бъде въвлечена в тази ужасна бъркотия.
	Върна се при Дилън.
	— Минаха десет минути.
	— Очаквах те, Куинлан. Да вървим.
	— Просто така ли? Без повече аргументи? Без да ми казваш, че има възможност единият от нас да свърши в някоя канавка с нож забит в гърлото си?
	— Не — радостно рече Дилън, измъкна няколко листа от принтера си и се изправи — тук са чертежите на санаториума. Мисля, че открих откъде ще бъде най-безопасно да влезем.
	— Взел си решение още преди да ме изгониш.
	— Разбира се, исках да разгледам чертежите. Не знаех дали ще мога да се добера до тях, но успях. Ела тук и ме остави да ти покажа най-добрия път, по който да влезем в това място. Кажи ми какво мислиш.

	* * *

	— Накара ли я да си измие зъбите и да си изплакне устата?
	— Да, доктор Бидермайер. Изплю се върху мен, но все пак успя да изплакне устата си.
	— Мразя миризмата на повръщано — каза докторът, като погледна обувките си. Беше ги почистил възможно най-добре. Само при мисълта за постъпката й бе готов да я удари отново, но това вече нямаше да му достави удоволствие. Тя беше в безсъзнание.
	— Ще бъде упоена още поне четири часа. След това ще намаля дозата, за да я поддържам просто спокойна.
	— Надявам се, че дозата не е прекалено голяма.
	— Не бъди глупак. Нямам намерение да я убивам. Поне засега. Все още не зная какво ще се случи. Утре сутринта ще я махна оттук.
	— Да, преди той да дойде за нея.
	— Защо казваш това, Холанд? Откъде, по дяволите, знаеш каквото и да е?
	— Седях до нея, след като й бихте инжекцията, а тя шепнеше, че знае, че той ще дойде тук. Знаеше го.
	— Тя е луда, Холанд, знаеш това.
	— Да, докторе.
	Проклятие. Куинлан лесно можеше да открие всичко, което го интересува за санаториума. Той усети потта под мишниците си. По дяволите, това не трябваше да се случва. Чудеше се дали не е редно да я изведе оттук още тази вечер, още сега.
	Трябваше да убият този проклет агент, докато беше в ръцете им, но понеже се бяха уплашили да го направят, сега той трябваше да се справя с проблема.
	Ако беше умен и искаше да е сигурен, че е в безопасност, щеше да махне Сали оттук още сега.
	Къде можеше да я отведе? Господи, беше толкова уморен. Той разтри врата си и тръгна към кабинета си.
	Госпожа Уилърд не му бе оставила никакво кафе. Той седна зад махагоновото бюро, което държеше пациентите му на разстояние от него и се облегна на стола си.
	Кога ли щяха да се появят Куинлан и колегите му от ФБР? Бидермайер беше сигурен, че той щеше да дойде. Беше я последвал в Коув. Положително щеше да я проследи и дотук. Но колко скоро? С колко ли време разполагаше? Вдигна слушалката и телефонира. Трябваше да вземат решение още сега. Вече нямаха време за игрички.

	* * *

	Нощта бе черна като в рог. Джеймс и Дилън оставиха олдсмобила на около двадесет метра от големия портал на санаториума на доктор Бидермайер. Думите над черните железни врати бяха изписани с ръкописни букви с много завъртулки.
	— Превзето копеле.
	— Да — съгласи се Дилън, — чакай да помисля дали имам да ти казвам още нещо за нашия лекар. Първо, смятам, че малко хора разполагат с тази информация. Той е безскрупулен. Носи се мълвата, че ако си достатъчно богат, достатъчно дискретен и искаш да скриеш някого, Бидермайер ще те освободи от грижата за този човек. Това, разбира се, са само слухове, но кой знае? Кого ли е успяла да ядоса толкова силно, че да я изпрати тук? Виж, Куинлан, може би наистина е болна.
	— Не е болна. Кой я е изпратил тук ли? Не зная. Тя така и не пожела да ми каже. Дори не назова Бидермайер по име. Но трябва да е той. Дръж фенерчето надолу, Дилън. Да, така е добре. Кой знае каква охрана има.
	— Не можах да разбера това, но виж, оградата не е с електричество.
	И двамата бяха облечени в черно и дори носеха черни ръкавици. Шестметровата ограда не бе проблем. Приземиха се леко на влажната трева от другата страна.
	— Дотук добре — каза Куинлан, като държеше фенерчето наведено ниско надолу и го движеше в полукръг.
	— Да се придържаме близо до дърветата.
	Двамата се движеха бързо, а фенерчето хвърляше светлина точно пред краката им.
	— О, по дяволите! — изруга Дилън.
	— Какво? О, да.
	Две немски овчарки препускаха към тях.
	— По дяволите, не искам да ги убивам.
	— Няма да ти се наложи. Просто стой мирен, Дилън.
	— Какво ще…
	Дилън наблюдаваше как Куинлан вади един найлонов пакет от вътрешната страна на якето си. Той го отвори и от него се показаха три големи парчета суров стек. Кучетата бяха на около четири метра от тях. Куинлан стоеше абсолютно спокоен и чакаше.
	— Само още една секунда — каза той, след което хвърли парчетата в различни посоки. Кучетата незабавно се нахвърлиха на месото. — Е, хайде да тръгваме. Ще запазя това последно парче за после, когато си тръгваме.
	— Системата ти за сигурност никак не е лоша — отбеляза Дилън.
	Сега вече тичаха, приведени ниско, и бяха изключили фенерчето, защото в продълговатата сграда пред тях бяха запалени няколко лампи, които осветяваха пътя им достатъчно силно.
	— Каза, че стаите на всички пациенти са в лявото крило.
	— Точно така. Кабинетът на Бидермайер е в най-далечния край на дясното крило. Ако копелето още е тук, значи ще бъде достатъчно далеч от нас.
	— Дежурният екип през нощта трябва да е малоброен.
	— Надявам се. Нямах време да се добера до техните лични административни файлове. Не зная от колко души се състои нощната смяна.
	— Проклета безполезна машина!
	Дилън се разсмя.
	— Не ме обвинявай, че съм женен за компютъра си, тъй като ти си в проклетия си клуб повечето от уикендите и виеш на саксофона си. Куинлан, спри.
	Те се притиснаха към тухлената сграда, прикрити от два високи храста. Някой приближаваше с бързи крачки и фенерче в ръка. Подсвиркваше си мелодията от „Отнесени от вихъра“.
	— Романтичен пазач — прошепна Куинлан.
	Мъжът освети с фенерчето си от двете страни на пътя и след това отново го насочи напред. Не преставаше да си подсвирква. Светлината мина точно над приведените им глави и разкри на охраната само тъмни сенки.
	— Надявам се да е тук — рече Куинлан. — Бидермайер сигурно знае, че ще дойда. Ако ме е ударил той, значи трябва да е разбрал, че съм от ФБР. Ами ако вече са я отвели?
	— Тук е. Престани да се тревожиш. Ако все пак не е, скоро ще я открием. Казах ли ти, че тази вечер имам среща? Имах среща, а погледни какво правя. Играя си на спасителен отряд с теб. Престани да се тревожиш. Ти си по-умен от лекаря. Тя все още е тук, обзалагам се. Имам чувството, че Бидермайер е по-арогантен от повечето хора. Смятам, че копелето се смята за непобедимо.
	Те отново се раздвижиха и притичаха през добре окосената морава.
	— Трябва да влезем вътре.
	— Скоро — каза Дилън, — точно пред нас. Трудното идва след това. Представи си, че ни видят как тичаме из коридорите, облечени като крадци.
	— Скоро ще намерим някоя медицинска сестра. Тя ще ни насочи.
	— Почти стигнахме до задния вход за спешни случаи. Тук сме. Помогни ми да отворя вратите, Куинлан.
	Слава Богу, че бяха добре смазани, помисли си Джеймс, докато отваряха внимателно вратите. Той включи фенерчето си. Бяха в затворено помещение, което можеше да побере поне шест коли. Вътре имаше четири. Заобиколиха ги, след което Куинлан се обърна и освети регистрационните им номера.
	— Погледни, Дилън. Добра идея, нали? Мошеникът има луксозен надпис „Бидермайер“. Значи все още е тук. Не бих имал нищо против да налетя на него.
	— Марвин ще ни отреже топките.
	Куинлан се засмя. Дилън използва един от шперцовете си, за да отвори вратата. Отне му броени секунди.
	— Ставаш все по-добър.
	— Упражнявах се близо шест часа в Куантико. Имат около три дузини различни ключалки. Засичаха времето с хронометър. Класирах се шести.
	— Колко души бяха допуснати?
	— Седем. Аз и още шест жени.
	— По-късно искам да ми разкажеш за това.
	Намираха се в дълъг слабо осветен коридор. На вратите нямаше имена, а само номера.
	— Трябва да намерим някоя сестра — каза Дилън.
	Свиха зад един ъгъл и видяха точно пред себе си сестринската стая. Вътре имаше само една жена, която четеше някакъв роман. От време на време тя поглеждаше към екрана на телевизора пред себе си. Когато ги видя, вече почти се бяха нахвърлили върху нея. Тя зяпна, а книгата й падна на линолеума. Куинлан я сграбчи и внимателно постави ръка на устата й.
	— Няма да те нараним. Само пази тишина. Видя ли списъка, Дилън?
	— Да, ето го. Стая двеста двадесет и две.
	— Съжалявам — тихо рече Куинлан и я удари в челюстта. Тя падна върху него и той я отпусна до бюрото.
	— Минахме покрай двеста двадесет и две. Бързо, Дилън, имам чувството, че не сме особено желани тук.
	Те се затичаха бързо по коридора в посоката, от която бяха дошли.
	— Ето я, не свети. Добре.
	Куинлан бавно натисна вратата. Както и очакваше, беше заключена. Побутна Дилън напред. Той огледа вратата, след което извади един шперц. След около три минути вратата поддаде и Куинлан я отвори. Слабата светлина от коридора пропълзя в стаята и освети лицето на мъж, който бе седнал на тясно легло, отпуснал глава върху една жена.
	Той се обърна, започна да се изправя и се опита да изкрещи.


>	14.

	— Не знаех, че можеш да реагираш светкавично — рече Дилън, след като Куинлан бе скочил към леглото, бе ударил мъжа с юмрук в устата и го бе повалил на земята, преди той да успее да издаде дори звук.
	— Това ли е Сали Бренърд?
	Куинлан хвърли поглед към дребния човек, чийто нос кървеше, а след това и към жената в леглото.
	— Тя е — изрече той с толкова гняв в гласа, че Дилън се вторачи в него. — Чакай да затворя вратата и след това ще светнем с фенерчетата. Вземи малкия и го завържи с нещо.
	Куинлан освети лицето й. Беше ужасен от това колко беше бледа и отпусната.
	— Сали. — Нежно я потупа по лицето.
	Тя не отговори.
	— Сали — този път я раздруса. Завивките се плъзнаха надолу и той видя, че е гола. Погледна към мъжа, който вече беше завързан. Дали бе възнамерявал да я изнасили?
	Тя бе силно упоена. Проклети копелета!
	— Погледни, Дилън. Виж само какво са й направили.
	Дилън леко прокара пръсти по белезите на ръцете й.
	— Този път, изглежда, са й дали силна доза — рече той, като се наведе и повдигна клепачите и. — Мръсни копелета!
	— Ще си платят. Провери какви дрехи има в гардероба.
	Куинлан забеляза, че косата й е сресана и пригладена назад. Това сигурно бе дело на мъжа, който се бе надвесил над нея. Усети, че трепери. Господи, какво ли ставаше на това място?
	— Има нощница, роба и чехли. Нищо повече.
	Куинлан бързо й облече нощницата и робата.
	— Да се махаме оттук.
	Бяха минали през задния вход за спешни случаи и бяха почти излезли от гаража, когато се включиха сирените.
	— Медицинската сестра — каза Куинлан. — По дяволите, трябваше да я завържем.
	— Имаме време. Ще успеем.
	След като Джеймс се умори, Дилън пое Сали. Бяха стигнали до оградата, когато немските овчарки се втурнаха към тях и лаеха по-силно от баскервилски хрътки.
	Куинлан хвърли и последното парче месо. Не се спряха, за да видят какво ще направят кучетата с него.
	Когато стигнаха до оградата, Куинлан се покатери по нея по-бързо, отколкото някога през живота си се бе катерил по нещо. Застанал отгоре, той легна по корем и се протегна към Дилън.
	— Подай ми я.
	— Прилича на обезкостено пиле — каза Дилън, като се опитваше да я задържи. На третия опит Джеймс успя да я хване за китките и бавно я изтегли нагоре. Задържа я през кръста, а Дилън се изкачи до него на оградата. Докато Дилън се прехвърли от другата страна, ръцете на Джеймс бяха започнали да изтръпват. Той завъртя Сали и започна да я спуска надолу.
	— Побързай, Куинлан. Побързай. Още само пет сантиметра. Готово, хванах я. Слизай тук!
	Кучетата бяха започнали да лаят по-силно. Месото ги бе забавило само четиридесет и пет секунди.
	Чуха се виковете на няколко мъже.
	Те започнаха да стрелят и един куршум проблесна на желязната ограда, толкова близо до главата на Джеймс, че той усети топлината от него. Зад мъжете се чу силен женски писък.
	— Да се махаме оттук — рече Куинлан, като повдигна Сали и се затича към олдсмобила.
	Не престанаха да стрелят по тях, докато те не завиха и не изчезнаха от погледите им.
	— Ако пуснат кучетата по нас, ще си имаме големи неприятности — каза Дилън.
	Куинлан се надяваше да не го направят. Не му се искаше да застреля тези красиви кучета.
	Той си отдъхна, когато четири минути по-късно затвориха вратите на колата.
	— Благодаря за божието покровителство.
	— Добре го каза. Хей, това беше забавно. А сега към твоя апартамент ли?
	— О, не, отиваме в Делауеър, на един час нагоре по пътя. Ще ти давам указания. Изненадан съм, че са я довели отново на същото място. Трябва да са разбрали, че първото нещо, което ще направя, е да дойда тук. Хващам се на бас, че утре сутринта нямаше да я намерим. Аз няма да проявя същата глупост. В никакъв случай няма да отидем в дома ми.
	— Прав си. Когато онзи те е ударил по главата в Коув, трябва да е прегледал джобовете ти. Знаят, че си от ФБР. Затова не са те убили. Това би било прекалено голям риск за тях.
	— Да. Отиваме във вилата на родителите ми. Там ще сме на сигурно място. Никой, освен теб не знае за нея.
	Дилън поклати глава.
	— Какво ще правиш с нея, Куинлан? Положението е твърде необичайно.
	Куинлан я държеше в скута си, а главата й бе облегната на рамото му. Беше я завил с черното си сако. В колата бе топло.
	— Ще изчакаме, докато излезе от наркозата, и след това ще видим какво знае. После ще изясним случая.
	— Това няма да се хареса на Брамър — въздъхна Дилън. — Вероятно ще се опита да ни прехвърли в Аляска за това, че не работим в екип. Но нека не подценяваме героите.

	* * *

	Тя се събуди и видя непознат мъж, който я наблюдаваше. Трябваше й известно време да осъзнае, че той е от плът и кръв, а не е образ, създаден от въображението й. Устните й бяха напукани и едва изрече:
	— Ако ви е изпратил доктор Бидермайер, това не ме интересува.
	Тя се изплю върху него. Дилън отстъпи назад и се избърса.
	— Аз съм герой, а не престъпник. Не ме е изпратил Бидермайер.
	Сали се опита да проумее думите му и да намери някакъв смисъл в тях. Мозъкът й сякаш все още спеше, сякаш беше скован като ръка или крак, които не са били раздвижвани прекалено дълго.
	— Ти герой ли си?
	— Да, истински, жив герой.
	— Значи Джеймс трябва да е наоколо.
	— Искаш да кажеш Куинлан ли?
	— Да, той също е герой. Той е първият герой, който съм срещала. Съжалявам, че се изплюх върху теб, но те помислих за един от онези ужасни мъже.
	— Няма проблеми. Лежи си спокойно, а аз ще доведа Куинлан.
	Какво ли смяташе, че може да направи тя? Да скочи и да избяга оттук, където и да се намираше това „тук“?
	— Добро утро, Сали. Не плюй върху мен, става ли?
	Тя го наблюдаваше. Бе толкова жадна, че й бе трудно да произнесе дори една дума. Мислите й най-накрая бяха започнали да се подреждат в главата й и това, което успя да направи, бе да протегне ръце и да го придърпа към себе си. Заровила глава във врата му, тя промълви:
	— Знаех, че ще дойдеш. Просто го знаех. Толкова съм жадна, Джеймс. Може ли да ми дадеш малко вода?
	— Добре ли си? Наистина ли?
	— Добре съм, радвам се, че не си мъртъв. Някой те беше ударил и аз бях наведена над теб. — Тя се отдръпна и леко докосна шева над лявото му ухо.
	— Добре съм, не се тревожи.
	— Не знаех кой ти е причинил това. После някой ме удари по главата. Когато се събудих, Бидермайер бе надвесен над мен. Бях отново на онова място.
	— Зная, но сега си с мен и никой няма да разбере. — Той се провикна: — Дилън, ще донесеш ли вода за дамата?
	— Това е от опиатите, които ми дава. От тях гърлото ми пресъхва като пустиня.
	Тя усети как той се напряга.
	— Ето, ще ти държа чашата.
	Тя изпи водата, след което се облегна назад и въздъхна.
	— Ще се оправя за около десет минути, или поне това са най-добрите ми прогнози. Джеймс, кой е мъжът, върху когото се изплюх?
	— Той е добър мой приятел и се казва Дилън Савидж. С него те измъкнахме от санаториума снощи. Дилън, ела и се запознай със Сали.
	— Госпожо.
	— Той ми каза, че е герой, също като теб.
	— Сигурно е така. Можеш да му имаш доверие, Сали.
	Тя леко кимна и затвори очи.
	— Не си ли готова да хапнеш нещо?
	— Не, все още не. Няма да си тръгнеш, нали?
	— Никога.
	Можеше да се закълне, че на устните й трепна лека усмивка. Той се наведе и я целуна по затворените устни.
	— Радвам се, че отново си с мен. Когато се събудих в къщата на Дейвид Маунтабенк, а главата ми пулсираше, той ми каза, че си изчезнала. Никога през живота си не съм бил толкова уплашен. Повече няма да те изпусна от погледа си, Сали.
	— Приятно ми е да го чуя — каза тя. В следващия момент бе заспала. Не беше в безсъзнание, спеше истински дълбок сън.
	Куинлан се изправи и я погледна. Придърпа нагоре лекото одеяло. Приглади косата й на възглавницата. Сети се за дребния мъж, когото бе открил в стаята й. Знаеше, че ако отново го срещне, ще го убие. Бидермайер също. Нямаше търпение да го залови.
	— Какво е усещането да си най-важният човек в цялата вселена, Куинлан?
	Джеймс продължаваше да оправя одеялото с бавни и спокойни движения. Най-накрая отговори:
	— Плаши ме до смърт. Искаш ли да знаеш и нещо друго? Никак не е лошо. Каква услуга ще искаш от мене?

	* * *

	Привечер тримата седяха на верандата пред вилата на Куинлан и наблюдаваха езерото Луислим. Времето бе необичайно меко за месец март. Вилата бе със западно изложение. Слънцето бе ниско над хоризонта и във водата проблясваха златисти и розови оттенъци. Куинлан се обърна към Сали:
	— Езерото е тясно и не доставя голямо удоволствие на собствениците на яхти, освен ако не са тийнейджъри, които искат да се надпреварват. От тук се виждат поне четири извивки. Те са толкова много, че…
	— Толкова много извивки, че какво? — попита Дилън, като вдигна очи от гладкото парче клен, което дълбаеше.
	— Хей, да не сме комедиен състав — рече Куинлан, като се усмихна на Сали. — Стига, езерото има толкова много извивки, че сякаш се влива само в себе си.
	Докато наблюдаваше как една стърготина пада на дървения под, Дилън каза:
	— Понякога не знаеш дали отиваш, или се връщаш.
	— Вие сте много добри приятели — намеси Сали. — Добре се познавате, нали?
	— Да, но няма да се женим. Куинлан хърка като прасе.
	Тя се усмихна. Дилън си помисли, че усмивката й е искрена, а не пресилена. Явно осъзнаваше, че тук е на сигурно място.
	— Искаш ли още чай с лед, Сали?
	— Не, харесва ми да си смуча ледените блокчета. Имам си достатъчно от тях.
	Куинлан вдигна крака върху дървения парапет на предната веранда. Беше с износени черни обувки, стари, избелели сини джинси, които му стояха много добре — изненада се, че такива мисли можеха изобщо да й минават през главата — и бяла риза, с навити до лактите ръкави.
	Носеше също и кобур, в който имаше пистолет. Не й бе минавало през ума, че всички частни детективи непрекъснато носят оръжията си. Чувстваше се удобно с него, сякаш бе част от облеклото му. Той бе висок, стабилен и изглеждаше твърд като стомана. Тя си спомни как бе придърпала лицето му надолу към своето, когато се бе събудила от опиатите. Как той й бе позволил да го направи. Как я бе целунал, когато си помисли, че отново е заспала. Никога по-рано не бе срещала мъж като него — мъж, на когото можеше да има доверие и който се интересуваше от това какво става с нея.
	— Главата ти проясни ли се? — попита Дилън.
	Тя се обърна към него и видя, че той внимателно заглажда парчето дърво.
	— Защо правиш това?
	— Какво? О, така дървото се затопля и започва да блести.
	— Какво дялкаш?
	— Теб, ако нямаш нищо против.
	Тя примигна, глътна едно кубче лед и се разкашля. Джеймс внимателно я потупа по гърба. Когато се успокои, тя каза:
	— Защо изобщо искаш да ме увековечаваш? Аз не съм нищо особено…
	— По дяволите, Сали, млъкни!
	— Защо, Джеймс? Някой иска да ме отстрани, но това не ме прави важна личност. Просто това, което зная, представлява интерес за някого.
	— Мисля, че е време да стигнем и до този въпрос — обади се Дилън.
	Той остави парчето дърво и се обърна към Сали:
	— Ако искаш да ти помогнем, трябва да ни разкажеш всичко.
	Тя отмести погледа си от Дилън към Джеймс. След това се намръщи и се вгледа в ръцете си. Внимателно постави чашата си на масата от палмово дърво до себе си. Погледна отново Джеймс, като кимна към кобура му.
	— Тъкмо си мислех, че никога не ми е минавало през ума, че частните детективи носят оръжието си през цялото време. Но ти го правиш, нали? Освен това то ти стои съвсем естествено, сякаш си роден с него. Ти не си частен детектив, Джеймс, нали?
	— Не.
	— Кой си ти?
	Той остана неподвижен, след което я погледна право в очите и отговори:
	— Името ми наистина е Джеймс Куинлан. Това, което скрих от теб, е, че съм специален агент Джеймс Куинлан от ФБР. С Дилън работим заедно от пет години. В действителност не сме партньори, тъй като ФБР не работи по този начин, но разрешаваме заедно много от случаите. Дойдох в Коув, за да те открия.
	— Работиш за ФБР? — самото изричане на думите я накара да настръхне, да се вцепени и да й стане студено.
	— Да, не ти казах това веднага, защото знаех, че ще те изплаша. Исках да спечеля доверието ти и след това да те доведа обратно във Вашингтон и да разчистя тази каша.
	— Със сигурност успя да спечелиш доверието ми, господин Куинлан.
	Той потрепери, когато я чу да използва фамилията му. Видя, че Дилън се готви да каже нещо, и вдигна ръка.
	— Не, остави ме да довърша. Виж, Сали, просто си вършех работата. Когато те опознах, нещата се усложниха. След това в града бяха извършени две убийства, баща ти ти звънеше по телефона и се появи на прозореца на спалнята ти. Реших да не ти казвам истината, защото не знаех какво да правя. Предполагах, че си в опасност, и не исках да избягаш. Знаех, че мога да те защитя…
	— В това се провали, не мислиш ли?
	— Да.
	По дяволите, тя беше ядосана и това ясно се долавяше в гласа й. Искаше му се да може да промени нещата, но не можеше. Трябваше просто да се опита да я накара да разбере. Ако не успееше да се справи с нея, какво ли щеше да се случи?
	Тя бавно се изправи на крака. Носеше сини джинси, които й стояха като втора кожа. Дилън бе сгрешил в преценката си и бе купил момичешки панталони „Къмарт“. Дори блузата й беше тясна.
	Изражението на лицето й беше отчуждено и студено, сякаш вече не се намираше на верандата между двамата мъже. Дълго време се взира във водите на езерото и най-накрая заговори:
	— Благодаря ви, че снощи ме измъкнахте от онова място.


>	15.

	— Няма да си тръгнеш, Сали. Не мога да те пусна да си тръгнеш.
	Тя се обърна и той прочете в погледа й жестокото обвинение за това, което беше направил. Не можеше да го понесе.
	— Сали, моля те, изслушай ме. Съжалявам. Направих това, което смятах за правилно. Не можех да ти кажа, разбери това. Ти започваше да ми се доверяваш. Не можех да рискувам да реагираш по начина, по който реагираш сега.
	Тя само се изсмя. Дилън стана и каза:
	— Отивам да се поразходя. Ще се върна след час, за да приготвя вечерята.
	Сали го проследи с поглед как се спусна по тясната пътека. Беше приятен мъж, е, не колкото Джеймс, разбира се. Цялата тази грамада от мускули не й харесваше, но предполагаше, че на някои това им допада.
	— Сали!
	Не искаше да го поглежда. Не искаше да разговаря с него, да му отделя повече внимание, да слуша осъдителните му думи, които той смяташе за толкова убедителни, а всъщност я бяха съсипали напълно.
	Не, по-скоро щеше да гледа към Дилън или към двете лодки, които мързеливо се полюшваха върху гладката водна повърхност. Слънцето скоро щеше да залезе. Водата придобиваше цвят на череши.
	— Сали, не мога да те пусна да си тръгнеш. Освен това къде смяташ да отидеш? Не зная къде би могла да си в безопасност. Мислеше, че в Коув ще намериш убежище. Но сгреши. Скъпата ти леля Амабел също беше замесена.
	— Не, не е възможно.
	— Повярвай ми. Нямам причина да те лъжа. С Дейвид я посетихме веднага щом се изправих на крака. Тя твърдеше, че щом си ме видяла в безсъзнание, си решила да избягаш. Каза, че вероятно си заминала за Аляска, защото не можеш да отидеш в Мексико. Каза, че си била болна, лежала си в клиника. Интуицията ми подсказва, че леля ти е затънала до гуша в тази каша.
	— Тя ме посрещна добре. Беше искрена. Грешиш, Джеймс, или просто не умееш да лъжеш.
	— Може би в началото е била искрена, но после някой я е притиснал. Какво ще кажеш за двете убийства в Коув, Сали? А женските писъци, които чу и за които Амабел твърдеше, че просто вятърът е виел? Дали е така наистина, или ще се оставиш да те смятат за луда?
	— Значи си използвал изчезването на онези възрастни хора — Мардж и Харв, за свое… как го наричате? А, да, прикритие. И шерифът ти повярва напълно, нали?
	— Да, повярва ми. И нещо повече, разследването ще бъде подновено, тъй като доста хора са изчезнали в този район. Представих се за частен детектив, нает от сина им в Лос Анжелис, и успях. След убийствата не знаех какво да мисля. Бях сигурен, че нямат пряка връзка с теб. — Той замълча, като прокара пръсти през косата си. — По дяволите, Сали, отклоняваме се от темата. Забрави за Коув. Забрави Амабел. Тя и градчето й са далеч оттук. Искам да се опиташ да разбереш какво ме накара да постъпя по този начин. Искам да разбереш защо трябваше да пазя в тайна какъв съм в действителност и поради каква причина бях в Коув.
	— Искаш да приема, че е било правилно от твоя страна да ме лъжеш и да ме манипулираш?
	— Да. Ако си спомняш, ти също ме излъга. Когато баща ти се обади, достатъчно беше да нададеш само няколко писъка и аз вече бях манипулиран. Една красива жена, призоваваща мъжа в мен. Да, точно тогава се хванах на въдицата.
	Тя го гледаше така, сякаш си беше загубил ума.
	— Господи, Сали, бях обречен в момента, в който влетях в стаята като обезумял и те видях на пода: гледаше проклетия телефон сякаш беше змия, готова да те ухапе.
	Сали махна с ръка, сякаш за да отхвърли думите му.
	— Някой ме преследваше, Джеймс. Мен, не теб.
	— Това нямаше значение.
	Тя започна да се смее:
	— Всъщност преследваха ме двама и ти беше единият, само че аз бях прекалено глупава, чувствах се прекалено задължена към теб, за да го разбера. Тръгвам си, Джеймс. Не искам да те виждам отново. Не мога да повярвам, че те смятах за герой. Господи, кога ще престана да бъда такава невероятна глупачка?
	— Къде ще отидеш?
	— Това не е твоя работа, господин Куинлан. Това, което ще правя отсега нататък, изобщо не ти влиза в работата.
	— По дяволите, Сали, не е така. Моля те, кажи ми истината за едно нещо. Когато двамата с Дилън влязохме в стаята ти в санаториума, там беше и онзи дребен смешен мъж с вид на побъркан. Седеше на леглото ти до теб и те гледаше. Той наранявал ли те е някога? Удрял ли те е? Изнасилвал ли те е?
	— Холанд е бил в стаята ми?
	— Ти беше гола и той се беше привел над теб. Мисля, че беше сресал косата ти. Изнасилвал ли те е?
	— Не — отвърна тя. — Никой не ме е изнасилвал. Що се отнася до Холанд, той изпълняваше нарежданията на Бидермайер. Никога не ме е наранявал, просто… всъщност това няма значение.
	— Кой тогава те нарани? Проклетият Бидермайер? Съпругът ти? Кой е мъжът от кошмарите ти, за когото ми разказа?
	Тя се взря в него. Погледът й отново беше изпълнен с гняв.
	— Ти вече нищо не означаваш за мен и това не те засяга. Бъди проклет, Джеймс.
	Отдръпна се от него и слезе по дървените стълби. Вече се усещаше вечерният хлад. Беше облечена само с твърде тесни за нея риза и дънки.
	— Върни се, Сали. Не мога да те пусна да си отидеш. Не искам повече да те нараняват.
	Тя дори не забави крачка, просто продължи да върви. По дяволите, всичко се проваляше.
	Видя, че Дилън, който седеше на брега, не забеляза, че тя си тръгва.
	— Сали, нямаш представа къде си. Нямаш никакви пари.
	Тогава тя спря. Когато извърна лице към него, се усмихваше:
	— Прав си, но това няма да е за дълго. Мисля, че вече не бих могла да се страхувам, от който и да е мъж. Не се тревожи. Ще имам достатъчно пари, за да се върна обратно във Вашингтон.
	Това го накара да изтръпне. Подпря се на парапета и го прескочи с лекота, като се приземи само на три стъпки от нея.
	— Никой няма да те нарани отново. Няма да рискуваш да те изнасилят. Ще стоиш с мен, докато всичко това свърши. Тогава, ако не искаш да останеш, ще те пусна да си вървиш.
	Тя започна да се смее. Бавно падна на колене и продължи да се смее.
	— Сали!
	Тя впери поглед в него, сложила длани на бедрата си, и каза:
	— Да ме пуснеш? Ако не искам да си тръгна, ще ми позволиш да остана? Като някакво жалко бездомно кученце? Достатъчно, Джеймс. От доста дълго време не съм срещала човек, който да се интересува от някой друг, включително и от мен, не че това има някакво значение. Моля те, стига вече лъжи. За теб съм просто още един случай, нищо повече. Ако го разкриеш, ФБР вероятно ще те направят директор. Ще ти целуват краката. Президентът ще ти връчи медал.
	Тя се задави от смях:
	— Трябваше да повярваш на това, което пише в досието ми, Джеймс. Да, сигурна съм, че ФБР имат доста дебело досие за мен, особено що се отнася до затварянето ми в лудницата. Аз съм луда, Джеймс. Никой няма да ме смята за надежден свидетел, въпреки огромното ти желание да опандизиш някого. Няма да ти кажа нищо повече. Не ти вярвам, но съм ти задължена за това, че ме отведе от онова място. Сега ме остави да си вървя, преди да се е случило нещо ужасно.
	Той падна на колене пред нея и я притегли към себе си, докато главата й се отпусна на рамото му. Прокара ръце по гърба й.
	— Всичко ще е наред, кълна ти се. Заклевам се, че повече няма да се издънвам.
	Тя не помръдна, не освободи ужасния гняв, който беше насъбрала от толкова дълго време, че вече не знаеше дали би могла да му се противопостави, или да говори за него, защото той можеше да унищожи нея и много други хора.
	Сега този гняв, стаен дълбоко в нея, се смеси с ужасяващото чувство, че е предадена. Тя му се довери, а той я предаде. Чувстваше се глупаво от това, че толкова лесно му бе повярвала.
	Сали се учуди от факта, че изпитваше такава отчаяна необходимост да наранява така, както бе наранявана самата тя. Смяташе, че отдавна се е освободила от подобни чувства. Струваше й се невероятно отново да изпитва ярост, да усеща как потта се стича по кожата й, как силно желае да направи нещо, да иска отмъщение. Да, искаше да си отмъсти.
	Но само стоеше срещу него, разсъждаваше, чудеше се, опитваше се да се успокои, а в края на краищата все още не знаеше какво да прави.
	— Сега трябва да ми помогнеш, Сали.
	— А ако откажа? Тогава може би ще ме заведеш във федералния затвор и там ще ми дадат още опиати, за да кажа истината ли?
	— Не, но ФБР рано или късно ще разберат цялата истина. Обикновено става така. Убийството на баща ти е част от голяма афера, свързана с много други неща. И поради редица причини много хора искат да заловят убиеца му. Така че не ми обяснявай повече, че не си надежден свидетел. Ако сега ми помогнеш, завинаги ще се отървеш от това зло.
	— Странно е, че го наричаш зло.
	— Не зная защо го направих. Знам, че звучи мелодраматично, но просто това ми хрумна. Наистина ли е зло, Сали?
	Тя не отговори. Продължаваше да стои със зареян поглед, мислите й бяха далече от него, а той мразеше това нейно състояние. Искаше му се да знае какви мисли й минават през главата. Предположи само, че не са приятни.
	— Ако ми помогнеш, ще взема паспорта ти и ще те заведа в Мексико.
	Това успя да привлече вниманието й. И с игрива усмивка, каквато вероятно не се беше появявала на лицето й от много дълго време, каза:
	— Не искам да ходя в Мексико. Била съм там три пъти и през цялото време се чувствах ужасно зле.
	— Има едно лекарство, което се взема, преди да тръгнеш. Предполага се, че те пази от паразитите. Аз лично съм го използвал веднъж, когато ходих с приятели за риба в Ла Паз и не се разболях, въпреки че през повечето време бяхме във водата.
	— Не мога да си представя, че изобщо можеш да се разболееш от нещо. Кой ще иска да живее в теб! Просто не си струва.
	— Ти ми говориш!?!
	— О, да. Когато говоря, се успокоявам. Помага ми да забравя как се отнасяш към мене като към малка жертва, как се опитваш да ме успокояваш, да спечелиш доверието ми. Господи, наистина си много добър! Мога да кажа още много неща. Всъщност мисля, че сега вече всичко ми се изясни. И ако обърнеш внимание, господин Куинлан, ще забележиш, че в момента съм насочила собствения ти пистолет в корема ти. Само се опитай да ми го вземеш или да ме нараниш по някакъв начин и ще натисна спусъка.
	Едва тогава той усети дулото на зиг-зауера си, опряно в корема му. Как бе успяла да го извади от кобура му? Фактът, че го е измъкнала, без той да забележи, го изплаши дори повече от мисълта, че пистолетът е с много чувствителен спусък, а пръстът й беше на него.
	— Предполагам, това означава, че все още си ми много ядосана, а? — каза той, с лице, заровено в косата й.
	— Да.
	— Предполагам, това означава, че не искаш повече да говорим за Мексико? Не обичаш подводния риболов?
	— Всъщност никога не съм опитвала. Обаче времето за разговори изтече.
	Той внимателно изрече:
	— Внимавай, този пистолет буквално реагира на мислите ти. Моля те, Сали, не си мисли нищо лошо за мене?
	— Ще се опитам, но не ме предизвиквай. А сега, Джеймс, просто легни по гръб и дори не си и помисляй да ме ритнеш. Не се напрягай така или ще стрелям. Не забравяй, че нямам какво да губя.
	— Това не ми харесва, Сали. Нека поговорим още малко.
	— ЛЯГАЙ ПО ГРЪБ!
	— Добре, по дяволите. — Той прибра ръце до тялото си и се наклони назад. Можеше да се опита да избие пистолета с крак, но се боеше да не я нарани. Легна, като я наблюдаваше как се изправя над него с пистолет в ръка. Много умело държеше проклетия пистолет. Не откъсваше поглед от него дори и за секунда.
	— Стреляла ли си някога с пистолет?
	— О, да. Не се притеснявай, няма да се прострелям в крака. Сега, Джеймс, да не си посмял и да мигнеш. — Тя тръгна назад, изкачи стълбите към верандата, като не откъсваше поглед от него. Взе якето му, бръкна в горния джоб и извади портфейла. — Надявам се, че имаш достатъчно пари — каза.
	— Изтеглих от банкомата точно преди да дойда да те спасявам, по дяволите.
	— Много мило от твоя страна. Не се безпокой, Джеймс. — Тя му махна за довиждане с пистолета и преметна якето през ръката си. — Дилън скоро ще се върне, за да приготви вечерята ти. Мисля, че го чух да споменава някаква риба. Езерото не изглежда замърсено, така че може би няма да се натровиш. Казвала ли съм ти някога, че баща ми оглавяваше граждански комитет против замърсяването? Дори бях написала есе на тази тема и самият президент Рейгън ме похвали за това. Не, не казвай нищо. Сега аз говоря. Всъщност се чувствам доста добре. Така че, нали виждаш, независимо от това какво друго е правил този кучи син, явно е свършил и нещо добро — отбеляза тя, после продължи: — О, да, господин Куинлан, искаше да знаеш всички пикантни подробности за това кой какво ми е направил в санаториума. Изгаряш от желание да разбереш кой го направи, кой ме затвори там. Е, това не беше доктор Бидермайер, нито съпругът ми. Беше баща ми.
	Тя се зачуди как може да си отмъсти на един мъртвец. Миг по-късно побягна, много по-бързо, отколкото той предполагаше, че би могла.
	Когато скочи на крака, тя вече беше до колата. Без да се замисля, той се затича след нея. Видя я как спря до вратата на шофьора и се прицели бързо. Един куршум се заби до десния му крак. След това тя вече беше в колата. Запали мотора. Господи, беше страшно бърза.
	Включи на задна скорост и излезе по тясната алея към малкия черен път. Направи го добре, без да одраска боята на колата, когато се приближи на сантиметри от бряста, което беше много мило от нейна страна, тъй като правителството мразеше да плаща за пребоядисване на колите на ФБР.
	Той тичаше след нея, като се обвиняваше, че е глупак и некадърник.
	Значи баща й я е бил, опипвал и унижавал в санаториума? И именно той я е изпратил там? Защо?
	Цялата тази работа беше чиста лудост. Затова не му е казала. Баща й беше мъртъв, не можеше да бъде разпитан и цялата история звучеше налудничаво.
	— Куинлан, спри — извика Дилън зад него. — Върни се. Не можеш да я настигнеш.
	Обърна се и видя, че Дилън тича след него.
	— Последния път, когато ти засичах време на пистата, не можеше да надбягаш набираща скорост кола.
	— Да, да, по дяволите. Аз съм виновен. Не е нужно да го казваш.
	— Не виждам защо трябва да го казвам. Как успя да ти вземе пистолета?
	Куинлан се обърна към приятеля си, пъхна ръце в джобовете на джинсите си и смутено отвърна:
	— Притисках я към себе си. Опитвах се да я накарам да разбере, че съм постъпил правилно, че не съм я предал. Мислех, че съм я убедил. Май този път наистина оплесках нещата. Не усетих нищо. Нищичко. Тогава ми каза, че е опряла пистолет в корема ми. И така си беше.
	— Не ми допада да имам партньор, който е толкова безумно влюбен, че не може да опази пистолета си.
	— Това да не е някакъв сексуален намек?
	— Ни най-малко. Да отидем да се обадим по телефона. Надявам се, че не се е сетила да пререже кабела.
	— Не е влизала в къщата.
	— Благодаря на Бога за тези дребни услуги. Време беше вече да ни направи една.
	— Имаш ли достатъчно връзки, за да ни уредиш с още една? — попита Куинлан.
	— Ако не стане, ще се обадя на леля Поли. Тя има по-големи връзки и от папата.


>	16.

	Тя знаеше, че Джеймс скоро ще се появи. Жалко, че не се сети да изтръгне телефонния кабел от стената. Това наистина щеше да го забави. Но и така имаше достатъчно преднина.
	Намери свободно място и паркира в пресечка на Купъртън Стрийт. Заключи вратата и бавно тръгна към номер 337, към великолепната сграда на Ларк Стрийт. Един прозорец на долния етаж светеше. „Дано Ноел да е там, а не полицията или ФБР“ — помисли си тя.
	Тя се приведе и притича покрай храстите към библиотеката на долния етаж. Всъщност това бе кабинетът на баща й. Стаята, където за пръв път го видя да удря майка й. Това беше преди десет години. Десет години. Докато беше в колежа, често се обаждаше вкъщи по телефона, правеше изненадващи посещения през седмицата, за да се увери, че баща и не бие майка й.
	Беше усетила разяждащия гняв, който намесата й предизвикваше у баща й. Обаче положението му в обществото и страхът да не разберат, че бие жена си, го възпираха. Оказа се, че ако е ядосан за нещо, започвал да бие майка й веднага щом Сали си тръгне.
	Веднъж беше забравила пуловера си и се бе върнала да си го вземе. Сама си отключи входната врата и влезе в библиотеката, където видя майка си, свита на пода, и баща си, който я риташе.
	— Ще се обадя на полицията — изрече спокойно Сали, застанала на прага. — Не ме интересува какво ще стане. Това трябва да престане, и то веднага.
	Баща й замръзна на мястото си и впери поглед в нея.
	— Проклета малка кучка. Какво, по дяволите, правиш тук?
	— Ще извикам полиция. Всичко свърши. — Тя се отправи към телефона, който стоеше във фоайето на масичка в стил Луи XVI под красиво позлатено огледало.
	Беше набрала първите няколко цифри, когато някой хвана ръката й. Беше майка й. Беше Ноел, която плачеше и я умоляваше да не се обажда на полицията, умоляваше я паднала на колене, умоляваше я настоятелно и сълзите се стичаха по лицето й.
	Сали се загледа втренчено в жената, която бе обгърнала коленете й и сълзите мокреха лицето й. След това погледна към баща си, който стоеше на прага на библиотеката, със скръстени на гърдите ръце, с кръстосани крака, строен и елегантен, с гъста тъмна леко прошарена коса. Приличаше на герой от романтичен филм. Наблюдаваше я спокойно.
	— Хайде, давай — каза й. — Обади се и да видим какво ще направи майка ти, когато полицаите пристигнат. Ще каже, че лъжеш, Сали, че си една ревнива малка кучка, която ме ревнува от майка си, че винаги си я презирала, презирала си собствената си майка.
	— Всъщност не си ли идваш точно затова толкова често от колежа? Давай, Сали. Направи го и ще видиш. — Той не помръдна, просто говореше с омайващ и хипнотизиращ глас, с който беше успявал да убеди колеги и клиенти през изминалите тридесет години. Беше запазил характерното за южняците леко провлачване в говора, тъй като съзнаваше, че то внася допълнителна убедителност.
	— Моля те, Сали, недей! Недей! Умолявам те. Нямаш право. Ще провалиш всичко. Не мога да ти позволя да го направиш. Опасно е. Всичко е наред, Сали. Само не се обаждай, моля те, за Бога, не се обаждай!
	Тя погледна за последен път майка си и баща си и си тръгна. Не се върна до завършването си седем месеца по-късно.
	Може би баща й биеше по-малко майка и просто защото Сали вече не се връщаше.
	Странно, че досега не си беше спомняла за тази случка. Не и докато… докато отиде в Коув и срещна Джеймс, а животът й отново бе започнал да й се струва нормален въпреки убийствата, въпреки телефонните обаждания на баща й, въпреки всичко.
	Сигурно наистина си бе загубила ума. Проклетникът я беше предал. Нямаше съмнение за това. Беше я спасил, но това нямаше значение, тъй като бе част от работата му. Все още не можеше да се начуди на наивността си. Той беше от ФБР. Беше я проследил и я беше излъгал.
	Като стигна до прозорците на библиотеката, се приведе още по-ниско. Погледна вътре. Майка й четеше книга. Беше седнала в любимото кресло на баща й и четеше. Изглеждаше много добре. И така трябваше да бъде. Проклетникът беше мъртъв от цели три седмици. Нямаше да има повече побоища.
	Въпреки това Сали изчака малко, докато се увери, че в къщата няма никой друг.

	* * *

	— Сигурен ли си, че ще си отиде у дома, Куинлан?
	— Не в дома си. Ще отиде в къщата на майка си, а не в тази на съпруга си. Знаеш, че интуицията ми не ме лъже. Но ако трябва да си призная, вече познавам добре Сали. Тя изпитва нещо към майка си. Това е първото място, където би отишла. Обзалагам се, че баща й и съпругът й са я затворили в оня санаториум. Защо? Нямам представа. Зная обаче, че баща й е бил един много лош човек.
	— Надявам се, че по-късно ще ми обясниш какво имаш предвид?
	— Карай по-бързо, Дилън. Къщата е на Ларк Стрийт номер 337. Ще ти обясня, но не сега. Да тръгваме.

	* * *

	— Здравей, Ноел.
	Ноел Сейнт Джон бавно пусна книгата в скута си. После също толкова бавно погледна към вратата и видя, че там стои дъщеря й, облечена в мъжко яке, което стигаше почти до коленете й.
	Майка й не помръдна, просто продължаваше да я гледа втренчено. Когато беше малка, я държеше на ръце, прегръщаше я, целуваше я. Сега не помръдна. Но ако вярваше, че Сали е луда, поведението й беше съвсем логично. Дали Ноел мислеше, че дъщеря й е дошла, за да я застреля?
	— Наистина ли си ти, Сали? — промълви тя.
	— Да. Отново избягах от санаториума. Избягах от доктор Бидермайер.
	— Но защо, скъпа? Той се грижи толкова добре за теб. Защо ме гледаш така, Сали? Какво има?
	И тогава майка й се усмихна, изправи се на крака, изтича към нея и я грабна в обятията си. Годините бяха моментално заличени и тя отново беше малко момиченце. Чувстваше се в безопасност. Беше в обятията на майка си. Сали изпита огромна благодарност. Майка й беше тук и я приемаше. Толкова пъти се бе молила за това.
	— Мамо, трябва да ми помогнеш. Всички ме преследват.
	Ноел леко се отдръпна, като продължаваше да гали косата й и да милва бледото й лице. Прегърна я отново, като прошепна:
	— Всичко е наред, мила. Аз ще се погрижа за теб. Всичко е наред. — Ноел беше по-дребна от Сали, но тя беше майката, а Сали — детето.
	Остави се да я прегръщат, вдишваше уханието на майка си, този аромат, споменът, за който Сали носеше винаги в себе си.
	— Съжалявам, Ноел. Добре ли си?
	Майка й я пусна и отстъпи.
	— Не ми беше лесно да се разправям с полицията. Не знаех къде си и непрекъснато се тревожех. Трябваше да ми се обадиш, Сали. Толкова се безпокоях за теб.
	— Не можех да ти се обадя. Предполагах, че полицаите подслушват телефона ти. Можеха да ме проследят.
	— Не мисля, че биха се осмелили да поставят подслушвателни устройства в дома на баща ти.
	— Той е мъртъв, Ноел. Могат да направят каквото си поискат. Сега те моля да ме изслушаш. Трябва да ти кажа истината. Зная, че бях тук в нощта, когато го убиха, но не си спомням нищо за случилото се. Само ярки образи, но без лица. Само силни гласове, но без да ги свързвам с конкретна личност.
	— Всичко е наред, любов моя. Аз не съм убила баща ти. Знам, че затова избяга. Избяга, за да ме защитиш, точно както се опитваше да ме защитиш през изминалите години. Но, Сали, защо мислиш, че знам нещо за случилото се? Самата аз не бях тук. Бях със Скот, твоя съпруг. Той много се тревожи за теб и се моли да се върнеш вкъщи. Моля те, кажи, че ми вярваш. Не бих могла да убия баща ти.
	— Да, Ноел, вярвам ти, въпреки че ако го беше застреляла, щях да те поздравя. Всъщност никога не съм вярвала, че си го направила. Но просто не мога да си спомня, не мога да си спомня какво се случи през онази нощ, а полицията и ФБР вярват, че зная всичко за това. Няма ли да ми кажеш какво се случи, Ноел?
	— Наистина ли си добре, Сали?
	Тя впери поглед в майка си, която изглеждаше леко уплашена. Страхуваше се от нея, от собствената си дъщеря! Дали се страхуваше, че може да я убие, защото е луда? Сали поклати глава. Ноел наистина изглеждаше уплашена, но беше толкова елегантна в светлозеления си халат. Светлата й коса беше прибрана със златна шнола. Носеше три фини златни гривни. Изглеждаше млада, красива и жизнена. Може би все пак имаше някаква справедливост.
	— Послушай ме, Ноел — каза Сали, надявайки се майка й да й повярва. — Аз не съм болна. Татко ме изпрати на онова място. Беше заговор. Искаше да ме отстрани от пътя си. Защо? Не знам. Може би просто да ми отмъсти, защото му се противопоставях през изминалите десет години. Сигурно си подозирала нещо, усъмнила си се, когато ти е казал. Ти никога не дойде да ме видиш, мамо, никога.
	— Да, права си, когато баща ти ми каза, не му повярвах, но тогава Скот през сълзи ми разказа за всичко, което си правила. Тъй като не си била на себе си, те нямали друг избор, освен да те изпратят в клиниката. Срещнах се с доктор Бидермайер и той ме увери, че ще се грижат добре за теб. О, Сали, докторът ми каза, че ще е по-добре, ако не те посещавам на този етап. Обясни ми, че ме обвиняваш за толкова много неща, че ме мразиш и че ако ме видиш, състоянието ти може да се влоши. Страхуваше се, че може отново да опиташ да се самоубиеш.
	Сали вече не я слушаше. Кожата й настръхна и тя разбра, че той е наблизо. Беше сигурна също, че майка й не й казва истината за нощта, в която баща й беше убит. Защо? Какво всъщност се бе случило в онази нощ? Но сега нямаше време да я разпитва за това.
	Да, Джеймс беше наблизо. Не се чуваха подозрителни шумове, нямаше предупредителни сигнали, но въпреки това тя беше сигурна.
	— Имаш ли някакви пари, Ноел?
	— Само няколко долара, Сали. Защо питаш? Нека да се обадя на доктор Бидермайер. Той вече ми телефонира няколко пъти. Трябва да те предпазя, Сали.
	— Довиждане, Ноел. Ако ме обичаш — ако някога наистина си ме обичала — моля те, задръж агента от ФБР колкото можеш по-дълго. Казва се Джеймс Куинлан. И моля те, не му казвай, че съм идвала.
	— Откъде знаеш името на агента от ФБР?
	— Няма значение. Моля те, не му казвай нищо, Ноел.

	* * *

	— Госпожо Сейнт Джон, видяхме колата, паркирана на Купъртън Стрийт. Сали е идвала в къщата. Тук ли е все още? Укривате ли я?
	Ноел Сейнт Джон огледа служебната му карта, после тази на Дилън. Най-накрая вдигна глава и отвърна:
	— Не съм виждала дъщеря си почти от седем месеца, агент Куинлан. За каква кола говорите?
	— Колата, която Сали караше, госпожо Сейнт Джон — каза Дилън.
	— Защо наричате дъщеря ми с малкото й име? Всъщност Сали е галеното й име. Истинското й име е Сюзън. Откъде знаете галеното й име?
	— Това няма значение — обади се Куинлан. — Моля ви, госпожо Сейнт Джон, трябва да ни помогнете. Имате ли нещо против да хвърлим един поглед на къщата ви? Колата й е паркирана в една пресечка. Може би просто се укрива някъде из къщата и изчаква да си отидем, за да излезе.
	— Това е нелепо, господа, но, моля, оглеждайте колкото си искате. Никой от прислугата не спи тук, така че къщата е празна. Не се притеснявайте, че може да изплашите някого.
	Тя се усмихна и влезе обратно в библиотеката.
	— Първо горния етаж — каза Куинлан.
	Те обиколиха стаите една по една — докато Куинлан претърсваше, Дилън пазеше в коридора, за да бъде сигурен, че Сали няма да им се изплъзне междувременно през някоя от съседните врати.
	Още щом отвори вратата на спалнята в края на коридора, Куинлан разбра, че това е нейната стая. Включи осветлението. Не беше от онези натруфени стаи с покрити с розов или бял балдахин легла и плакати на рок звезди по стените. Съвсем не. Три от стените бяха покрити с рафтове, претрупани с книги. На четвъртата бяха окачени в рамки наградите й, като се започнеше от тези, получавани за есета в долните класове на гимназията на тема „Зависимостта на САЩ от чуждестранния петрол и кризата за бензин“, „Заложниците в Иран“, „Страни, преминали към комунизъм по време на управлението на Картър и причини за това“. Имаше едно есе, получило наградата „Айделберг“, публикувано във вестник „Ню Йорк Таймс“ на тема „Победата на щатския отбор по хокей срещу съветския на Олимпийските игри в Лейк Плесид през 1980 година“. Наградите от по-горните класове на гимназията бяха основно за литературни теми.
	След това, някъде малко преди завършването й, поредицата прекъсваше — нямаше повече награди и свидетелства за отлични разкази или есета, или поне те не бяха в тази стая. Беше специализирала в Джорджтаунския университет. И отново никакъв признак, че е написала и дума или че е спечелила друга награда.
	— Куинлан, какво правиш, за Бога? Там ли е тя или не?
	Върна се при Дилън и каза:
	— Сали не е тук. Със сигурност е била, но отдавна си е отишла. По някакъв начин е разбрала, че идваме. Не зная как, но е разбрала. Да тръгваме, Дилън.
	— Нали не мислиш, че майка й може да знае къде е?
	— Слез на земята! — Въпреки това те попитаха госпожа Сейнт Джон. Тя им отправи любезна усмивка и ги изпрати да си вървят.
	— Какво ще правим сега, Куинлан?
	— Нека помисля. — Куинлан се облегна на волана и му се прииска чаша кафе, от онова долнокачественото, което пиеха в бюрото. Той потегли с колата към управлението на ФБР в Тент и Пенсилвания, най-грозната сграда, строена някога, в която и да е столица.
	Десет минути по-късно вече сърбаше течността, която спокойно можеше да послужи за пробиване на дупки в стена. Наля една чаша и за Дилън и я сложи до дясната му ръка, с която държеше мишката на компютъра.
	— Така, значи тя е с нашия автомобил.
	— Не я обявявай за издирване, Дилън.
	Дилън се завъртя на стола си.
	— Не можеш да продължаваш с това персонално преследване, Куинлан. Изпуснахме я. Аз и ти, приятелю, изпуснахме една аматьорка. Не мислиш ли, че е време да опънем мрежата?
	— Още не. Портфейлът ми също е в нея. Виж какво би могъл да направиш по този въпрос.
	— Ако стойността на покупките й не надхвърля петдесет долара, има голяма вероятност никой да не провери. Ако някой все пак си направи труда, ще я спипаме моментално. Почакай малко, за да вкарам данните в компютъра.
	Дилън Савидж имаше големи ръце и широки къси пръсти. Куинлан наблюдаваше как тези пръсти бързо се движат по клавиатурата. Дилън натисна последния клавиш и кимна със задоволство.
	— Има нещо в тези компютри — каза. — Никога не ти пробутват боклуци, не ти противоречат. Просто им казваш какво трябва да направят и те го правят.
	— Но и не те обичат.
	— Може би го правят по някакъв свой начин. Толкова са безупречни, Куинлан. Сега, ако тя използва някоя от кредитните ти карти и никой не я провери, ще я спипаме след осемнадесет часа. Не е най-добрият вариант, но ще свърши работа.
	— Може да й се наложи да използва кредитна карта, но ще похарчи по-малко от петдесет долара. Тя не е глупава. Знаеш ли, че е печелила първо място в щата на конкурс за есе на тема „Колко струват на американските граждани фалшификациите на кредитни карти“? Сигурно е наясно, че си е осигурила осемнадесет часа, и е сметнала, че са й достатъчни.
	— Откъде знаеш за това? С нея имахте за обсъждане други неща. За Бога, в онова затънтено живописно градче станаха две убийства и вие двамата открихте телата. Това определено ви дава достатъчно теми за разговор поне за три часа.
	— Докато бях в стаята й, забелязах, че стените са отрупани с отличия за различни доклади, разкази, есета, които е писала. Есето за кредитните карти беше едно от тях. Трябва да е била на около шестнадесет, когато го е писала.
	— Добре, значи е добра писателка, дори талантлива бих казал. Но все пак тя е аматьорка. Освен това е уплашена и е в безизходица. Всички я преследват и вероятно ние сме единствените, които й мислим доброто. Но явно това не е от значение за нея, щом насочи собствения ти пистолет в корема ти.
	— Недей да хленчиш. Тя има само около триста долара в брой. Няма да стигне далече с тях. От друга страна, може да прекоси цялата страна почти без пари, ако се качи на автобус „Грейхаунд“.
	— Нали не държиш номерата на личните си кодове за кредитните карти в портфейла?
	— Не.
	— Това е добре. Значи тя няма да може да изтегли повече пари от твое име.
	Куинлан седна на въртящия се стол до Дилън.
	— Тя ми каза нещо, което ме потресе, Дилън, нещо за това как всички около нея мислят единствено и само за себе си. Предполагам, че тя ми се довери толкова бързо само защото имаше нужда от опора.
	— Говориш като психоаналитик.
	— Не, изслушай ме. Тя наистина е уплашена, но се нуждае от някого, който да й повярва и който да е загрижен за нея, някой, който няма да я сметне за луда, а просто ще й повярва. Смяташе, че аз й вярвам, и беше права, знаеш това. Половин година е била затворена в онова място. Всички са я уверявали, че е побъркана. Сега се нуждае от доверие.
	— Но, по дяволите, кой би й повярвал? Майка й? Не вярвам, въпреки че Сали отиде първо при нея. Нещо странно става с госпожа Сейнт Джон. Със сигурност не е и съпругът й Скот Бренърд, въпреки че много ми се иска да го срещна, за да му сменя физиономията.
	Куинлан извади досието й.
	— Да прочетем за приятелите й.
	Той чете доста дълго време, докато Дилън настройваше системите, за да реагират веднага щом Сали използва някоя от кредитните карти.
	— Интересно. — Куинлан се облегна и потърка очи. — Имала е няколко много добри приятелки, повечето свързани с Конгреса. След като се омъжва за Скот Бренърд, тя се отчуждава от тях.
	— Това стеснява кръга, но не ни помага особено. Нали не вярваш, че би отишла при съпруга си?
	— В никакъв случай.
	Компютърният екран примигна и изпиука.
	— Я да видим сега — каза Дилън, потривайки ръце. Написа няколко цифри и добави още две команди.
	— Използвала е кредитна карта за бензин. Сумата е само двадесет и два долара и петдесет цента, но фирмената им политика е да проверяват всички кредитни карти, независимо от сумата. Тя е в Делауеър, Куинлан, малко след Уилмингтън. Много съм добър.
	— Уилмингтън не е много далече от Филаделфия.
	— Не е далече и от много други места, освен може би от Кливлънд.
	— Аз имах друго предвид. Баба й и дядо й живеят в Мейн Лайн, точно до Филаделфия. Баровски район. Улицата се казва „Рибарска“.
	— „Рибарска“? Не ми звучи баровски.
	— Не се подвеждай по името. Имам чувството, че „Рибарска“ ще се окаже една от онези улици с големи каменни фамилни къщи, отдалечени от пътя. Обзалагам се, че има и голяма порта.
	— Скоро ще се уверим сами. Там живеят родителите на майка й. Фамилията им е Харисън. Господин и госпожа Франклин Огилви Харисън.
	— Госпожа Харисън няма ли си име?
	— Не, но така се прави, когато съпругът е богат и възрастен. Чудя се дали понякога не слагат тези префърцунени презимена само за да направят впечатление.


>	17.

	— Исках да ти кажа защо Сали е използвала кредитна карта, а не парите, които има в брой.
	Дилън шофираше поршето си със същата лекота, с която боравеше с компютъра.
	С помощта на джобно фенерче Куинлан четеше информацията, която можа да намери за бабата и дядото. Налагаше се често да вдига глава, за да не му прилошее.
	— Мразя да чета в кола. Сестра ми винаги четеше романи по време на пътуване, седнала на задната седалка. А на мен ми прилошаваше само като погледнех някоя илюстрация. Какво каза, Дилън? А, да, защо Сали е използвала кредитна карта? Докато ти си вземаше палтото, прочетох останалата информация, която ни изпратиха от проверката на кредитната карта. Регистрационният номер на колата е различен. Купила си е кола и вероятно е изхарчила онези триста долара до последния цент.
	Дилън измърмори:
	— Подай ми кафето. Още един час и пристигаме.
	— Отнело й е време да продаде стария автомобил и да купи друг. Това намалява преднината й. Да приемем, че е два часа преди нас. Не е зле.
	— Да се надяваме, че няма да усети, че сме наблизо, както според теб е станало, когато е била у майка си.
	— Тя наистина усети. Чуй това. Господин Франклин Огилви Харисън е президент и почетен председател на Първа обединена филаделфийска банка. Собственик е на три магазина за облекло с името „Магазин за джентълмена“. Баща му е притежавал двата най-големи завода за стомана в Пенсилвания, но е успял да ги продаде доста преди бизнесът да западне и оставил милиони на семейството си. Що се отнася до госпожа Харисън, тя е от известната бостънска фамилия Търмънд. Имат две дъщери — Амабел и Ноел, и един син — Джефри, болен от синдрома на Даун, за когото се грижат в чудесна частна клиника близо до Бостън.
	— Искаш ли да спрем на онази бензиностанция в Уилмингтън? След половин час ще бъдем там.
	— Добре. Все някой ще си спомни каква кола е карала.
	— Ако е купила нещо за триста долара, то би трябвало наистина да прави впечатление.
	За съжаление мъжът, който беше заредил колата й с бензин, си бе тръгнал. Те се отправиха направо към Филаделфия.

	* * *

	Сали отмести поглед от дядо си Франклин към баба си Оливия. Всяка година, с изключение на миналата, тя им гостуваше.
	Сесилия, домашната им прислужница, й бе отворила входната врата, без да реагира при вида на огромното мъжко яке и възтесните джинси и блуза под него, с които Сали бе облечена. Въведе я във всекидневната, където баба й и дядо й гледаха телевизия.
	Сесилия не съобщи за пристигането й, просто я остави там и тихо затвори вратата след себе си. Дълго време Сали не промълви нито дума. Просто стоеше и слушаше как дядо й от време на време избухваше в смях. Баба й държеше книга в скута си, но не четеше, а също гледаше телевизия. И двамата бяха по на седемдесет и шест години, в отлично здраве и два пъти годишно ходеха на почивка в Джъмби Бей — частен курортен остров близо до Антигуа.
	Сали изчака да пуснат реклама и тогава каза:
	— Здравейте, дядо, бабо.
	Баба й рязко извърна глава и извика:
	— Сюзън!
	Дядо й каза:
	— Това наистина ли си ти, Сюзън? Бедничката, в името на всичко свято, кажи как попадна тук?
	Те не помръднаха от дивана, сякаш бяха приковани към местата си. Книгата на баба й се изплъзна от скута й и падна на красивия ориенталски килим.
	Сали пристъпи към тях.
	— Надявах се да ми дадете малко пари. Много хора ме търсят и аз трябва да се скрия някъде. Имам само седемнадесет долара.
	Франклин Харисън бавно се изправи. Носеше жакет и широка вратовръзка. Сали не можеше да си представи, че такива дрехи все още се шият. Внезапно си спомни, че той се обличаше по същия начин по времето, когато тя беше още дете. Спомни си как я държеше на ръце и й позволяваше да гали меката коприна на вратовръзката му. Бялата му коса беше гъста и чуплива, имаше тъмносини очи, високи скули, но тънки и присвити устни. Сега изглеждаха още по-тънки и присвити.
	Оливия Харисън също се изправи, оправяйки копринената си рокля. Протегна ръка.
	— Сюзън, скъпа, защо не си при прекрасния доктор Бидермайер? Нали не си избягала отново? Това не е добре за теб, скъпа, никак не е добре, особено след скандала, който избухна след смъртта на баща ти.
	— Той беше убит, бабо.
	— Да, знаем. Всички го преживяхме много тежко. Но сега сме разтревожени за теб, Сюзън. Майка ти ни разказа колко много е направил за теб докторът, колко по-добре се чувстваш сега. Ние се срещнахме с него веднъж и останахме с добри впечатления. Беше много мило от негова страна да дойде във Филаделфия, за да ни посети. Сега се чувстваш по-добре, нали, Сюзън? Нали вече не ти се привиждат разни несъществуващи неща? И вече не обвиняваш хората за неща, които не са извършили?
	— Не, бабо. Никога не съм го правила.
	Странно беше, че и двамата нямаха желание да се приближат към нея.
	— Нали знаеш, мила — продължи баба й с познатия си привидно благ глас, зад който се криеше желязна непреклонност. С дядо ти обсъдихме този въпрос и колкото и да ни е неприятно да го кажем, смятаме, че е възможно ти да приличаш на чичо си Джефри. Вероятно заболяването ти е наследствено, така че вината не е твоя. Нека да се обадя на доктор Бидермайер, мила.
	Сали не откъсваше очи от баба си.
	— Чичо Джефри е с вроден синдром на Даун. Това няма нищо общо с психичните заболявания.
	— Да, но вероятно е показателно за това, че нестабилността може би е наследствена и се предава от майката или бащата на дъщерята. Но това няма значение. Важното е сега да те върнем обратно в чудесния санаториум, където ще могат да те лекуват. Докато беше жив, баща ти ни се обаждаше всяка седмица и ни казваше, че състоянието ти се е подобрило. Е, имаше и седмици, когато положението се влошаваше, но както той каза, новата лекарствена терапия дава много добри резултати.
	Какво можеше да им каже? Да им разкаже истината, такава, каквато си я спомняше, за да види как лицата им променят изражението си от недоверие към гняв към самата нея? В никакъв случай.
	Баба й беше сурова и непреклонна. Спомни си какво и бе разказала леля Амабел за вечерта, когато Ноел се върнала вкъщи, пребита от съпруга си, а Сали била все още бебе. Те не повярвали на Ноел.
	Разбира се, баба й винаги си е била сурова, но тъй като Сали се виждаше с нея толкова рядко, никога не бе обръщала внимание на това. Сега разбра как баба й се е отнесла с дъщеря си Ноел, когато тя е дошла да я моли за помощ. Тази мисъл я накара да потръпне.
	— Е, радвам се, че се видяхме — с привидна непринуденост каза дядо й, толкова добронамерен и слабохарактерен. — Зная, че нямаш време да останеш, нали? Позволи ни да те изпратим обратно във Вашингтон. Както баба ти каза, този доктор Бидермайер явно много ти е помогнал.
	Тя премести поглед от единия към другия. Дядо й беше прекарал живота си според правилата, определени от съпругата му — или може би от баща му — мъж, който не би имал нищо против, ако някой се отклони от правия път, но който не би защитил този човек, ако жена му е наблизо.
	Винаги го беше смятала за много мил и любезен човек, но всъщност той никога не бе я допускал до себе си и тя се зачуди какво мислеше в действителност за нея.
	— Бях в Коув. Отседнах за известно време при леля Амабел.
	— Сега не става въпрос за нея — възрази баба й, която изглеждаше по-висока, понеже беше изправила гръб. — Тя сама си е виновна и трябва…
	— Тя е много щастлива.
	— Не би могла да бъде. Тя опозори себе си и семейството си като се омъжи за човек, който си изкарва прехраната с рисуване, рисувач!
	— Леля Амабел е талантлива художничка.
	— Леля ти се захващаше с много неща. Ако е добра художничка, защо тогава никой не е чувал за нея? Живее в оня затънтен град и едва свързва двата края. Забрави за Амабел. С дядо ти съжаляваме, че си се срещнала с нея. Не можем да ти дадем пари, Сюзън. Сигурна съм, че дядо ти ще се съгласи. Ти разбираш защо.
	Тя погледна баба си в очите.
	— Не, не разбирам. Кажи ми защо няма да ми дадете пари.
	— Сюзън, мила — започна баба й с тих успокояващ глас, — ти не се чувстваш добре. Съжаляваме за това и сме смаяни, защото подобно нещо не се е случвало досега в семейството ни, освен, разбира се, с чичо ти Джефри. Не можем да ти дадем пари, защото по този начин ще си навредиш още повече. Ако поседнеш за малко или дори ако останеш да пренощуваш, ние ще се обадим на доктор Бидермайер и той ще дойде да те прибере. Довери ни се, мила.
	— Да, Сюзън, довери ни се. Ние винаги сме те обичали и сме искали най-доброто за теб.
	— Искаш да кажеш, че затова накарахте дъщеря си, моята майка, да се върне при мъжа, който я биеше?
	— Сюзън!
	— Това е самата истина и вие двамата го знаете. Пребиваше я жестоко.
	— Не говори така пред баба си, Сюзън — каза дядо й.
	Погледна го и се зачуди защо изобщо е дошла тук. Но все пак беше длъжна да опита. Нуждаеше се от пари.
	— Опитвах се да защитя Ноел през всичките тези години, но не успях, защото тя му позволяваше да го прави. Чувате ли? Ноел му позволяваше да я бие. Беше като всички онези трогателни женици, за които сте чували.
	— Не ставай глупава, Сюзън! — изрече баба й с глас, който можеше да строши и камък. — Ние с дядо ти сме обсъждали този въпрос и знаем, че малтретираните жени са слабохарактерни и глупави. Те са зависими. Нямат мотивация. Нямат желание да постигнат нещо по-добро за себе си. Не са способни да променят положението си, защото се плодят като зайци, съпрузите им пият и са бедни.
	— Баба ти е права, Сюзън. Те не са от нашия кръг. Със сигурност са достойни за съжаление, но много те моля да не причисляваш майка си към тях.
	— Амабел ми разказа как веднъж Ноел е дошла тук — било е в началото на брака й — и ви е казала какво прави баща ми. Вие не сте пожелали и да чуете за това. Настояли сте да се върне обратно. Отблъснали сте я. Били сте ужасени. Да не би да сте смятали, че си измисля?
	За миг й мина през ума, че това не е начинът, по който ще получи пари от тях.
	— Ние няма да говорим за майка ти с теб, Сюзън — каза баба й. Тя кимна леко на съпруга си, но Сюзън я забеляза. Той направи крачка към нея. Тя се зачуди дали ще се опита да я хване, да я завърже и да се обади на доктор Бидермайер. И в този момент наистина й се прииска да опита. Нямаше да има нищо против да удари тази присвита тесногръда уста, издаваща слабохарактерност.
	Отстъпи назад с протегнати ръце.
	— Вижте какво, нуждая се от малко пари. Моля ви, ако изобщо изпитвате някакви чувства към мен, дайте ми малко пари.
	— С какво си облечена, Сюзън? Това е мъжко яке. Какво си направила? Нали не си наранила невинни хора? Моля те, кажи какво си направила?
	Беше глупаво от нейна страна да дойде тук. Какво очакваше? Те бяха толкова закостенели, че и булдозер не би могъл да ги помръдне. Виждаха нещата само по един начин — този на баба й.
	— Ти не си много добре, нали, Сюзън? Иначе нямаше да носиш тези крайно безвкусни дрехи. Искаш ли да си полегнеш за малко, за да се обадим на доктор Бидермайер?
	Дядо й отново се приближи към нея и тя разбра, че ще се опита да я хване.
	Имаше коз и го изигра. Тя дори се усмихна на двамата старци, които вероятно някога са я обичали.
	— ФБР е по петите ми. Скоро ще пристигнат тук. Нали не искаш ФБР да ме хване, дядо?
	Той застина на място и погледна съпругата си, чието лице пребледня.
	— Откъде ФБР могат да знаят, че ще дойдеш тук? — попита тя.
	— Познавам един от агентите. Той е твърде умен. Освен това има страхотна интуиция. Виждала съм го как действа. Бъдете сигурни, че скоро той и партньорът му ще са тук. Ако ме намерят, ще ме отведат. Тогава всичко ще излезе наяве. Ще разкажа на целия свят как баща ми — този страшно влиятелен и богат адвокат — биеше майка ми, а вас не ви беше грижа, как си затваряхте очите и се преструвахте, че всичко е наред, защото бяхте доволни, че имате толкова известен и преуспяващ зет.
	— Ти си лошо момиче, Сюзън — каза баба й, а на бледото й лице избиха две яркочервени петна. — И причината за това е заболяването ти. Преди не беше такава.
	— Дайте ми пари и веднага ще се махна. Продължавайте да говорите и ФБР ще пристигне и ще ме залови.
	Този път дядо й не погледна към баба й. Извади портфейла си, взе всички банкноти, без да ги брои, сгъна ги и й ги подаде. Не искаше да я докосва. Тя отново се зачуди защо. Дали не се страхуваше, че лудостта е заразна?
	— Трябва веднага да се върнеш при доктор Бидермайер — изрече той бавно, сякаш говореше на някой малоумен. — Той ще те защити. При него ще си в безопасност от полицията и ФБР.
	Тя напъха банкнотите в джоба на джинсите си.
	— Довиждане и благодаря за парите. — За момент спря до вратата с ръка на дръжката. — Какво знаете всъщност за Бидермайер?
	— Той има стабилни препоръки, мила. Върни се при него. Послушай дядо си и се върни.
	— Той е ужасен човек. Държеше ме като затворник там. Правеше ми ужасни неща. Както и баща ми. Разбира се, вие и на това няма да повярвате, нали? Той е толкова чудесен — по-скоро беше толкова чудесен. Не ви ли притеснява фактът, че зет ви беше убит? Това е на доста ниско стъпало в социалната стълбица, нали?
	Те продължаваха да я гледат мълчаливо.
	— Довиждане.
	Но преди да излезе от стаята, баба й извика:
	— Защо говориш така, Сюзън? Не мога да повярвам, че постъпваш така. Не само спрямо нас, а и спрямо скъпата ти майка. Ами милият ти съпруг? Нали не разказваш лъжи и за него?
	— Нито една — увери я Сали и излезе от стаята, като затвори вратата след себе си. Усмихна се бегло.
	Сесилия, която стоеше в коридора, й прошепна:
	— Не съм се обадила на ченгетата. Не се тревожете. Но побързайте, госпожице Сюзън.
	— Познавам ли те?
	— Не, но майка ми се грижеше за вас всяка година, когато идвахте тук. Тя казваше, че имате най-умната малка главица и сте много сладка. Разказа ми, че сте пишели най-хубавите стихчета за поздравителни картички. Все още пазя няколко картички с вашите стихчета. Успех, госпожице Сюзън!
	— Благодаря ти, Сесилия.

	* * *

	— Аз съм агент Куинлан, а това е агент Савидж. Тук ли са господин и госпожа Харисън?
	— Да, господине. Моля, последвайте ме. — Сесилия ги въведе в дневната, както беше направила преди тридесет минути със Сали Бренърд. След като влязоха, затвори вратата. Помисли си, че в момента възрастните хора гледат „Хоум Шопинг“. Господин Харисън обичаше да гледа как там дрехите се продават като на битпазар.
	Тя се усмихна. Нямаше намерение да им казва, че сега Сали Бренърд има пари, въпреки че не знаеше точно колко е успяла да получи от стиснатия старец. Сигурно само колкото госпожа Харисън му е позволила да й даде. Пожела на Сали успех.

	* * *

	Сали спря до един денонощен супермаркет и си купи сандвич и кока-кола. Изяде го навън, пред магазина. Изчака и последната кола да замине и преброи парите си. Започна да се смее.
	Имаше точно триста долара.
	Беше капнала от умора. Смехът все още напираше отвътре. Започваше да става истерична.
	Мотел, ето от какво имаше нужда, един чист и евтин мотел. Имаше нужда от поне осем часа здрав сън и след това можеше отново да продължи.
	Спря в мотел „Последната спирка“. Плати в брой, като стоически изтърпя погледа на стареца, който нямаше желание да я приеме, но не можа да устои на парите.
	„Утре трябва да си купя някакви дрехи — помисли си тя. — Ще трябва да използвам кредитна карта.“
	Докато заспиваше, за миг се зачуди къде ли е Джеймс.

	* * *

	— А сега накъде, Куинлан?
	— Дяволите да ги вземат! Сали е била тук. Защо не искаха да ни помогнат?
	— Може би защото я обичат и искат да я предпазят.
	— Глупости! Лъхна ме студ още щом ги приближих.
	— Госпожа Харисън спомена нещо интересно — каза Дилън. — Че Сали е болна и тя се надява скоро отново да се върне при чудесния доктор Бидермайер.
	— Обзалагам се на една седмична заплата, че са се обадили на добрия доктор в момента, в който Сали си е тръгнала. Не ти ли изглеждаше странно как съпругата се опитваше да представи мъжа си като по-силния и по-твърдия? Не бих искал да се изпреча на пътя на тази стара вещица. Тя е страшната в семейството. Чудя се дали са й дали някакви пари.
	— Надявам се — каза Джеймс. — Стомахът ми се свива при мисълта, че тя шофира без пукнат цент в джоба.
	— Нали кредитните ти карти са в нея? Ако не са й дали пари, ще се наложи да ги използва.
	— Обзалагам се, че Сали е капнала от умора. Нека да намерим мотел и след това ще се редуваме да звъним до всички мотели в региона.
	Те се настаниха в „Куолити ин“ — мотел, в който често отсядаха агенти на ФБР. Тридесет минути по-късно Куинлан стоеше втренчен в телефонната слушалка, просто я гледаше и не можеше да помръдне от изненада.
	— Открил си я? Толкова бързо?
	— Тя е на по-малко от десет километра оттук, в един мотел, наречен „Последната спирка“. Не е използвала истинското си име, но старецът смяташе, че изглеждала странно с мъжкото яке и впитите дрехи. Приличала на проститутка, но той разбрал, че не е такава, и затова й позволил да остане. Сторила му се изплашена и объркана.
	— Слава на Бога! — каза Дилън. — Вече не се чувствам толкова изморен, Куинлан.
	— Да тръгваме.


>	18.

	Сали се съблече — всъщност свали джинсите си, защото й бяха прекалено тесни — и се пъхна в леглото. Нямаше сутиен, затова трябваше да остане с якето. Сутиенът, който й беше купил Дилън, можеше да й стане, когато е била на единадесет години.
	Затвори очи, но след миг ги отвори и впери поглед в тавана. През евтините пердета можеше да се види мигащият неонов надпис: „Горещите момичета на Харви по монокини.“
	Страхотен квартал беше избрала, няма що. Отново затвори очи и се запита къде ли е Джеймс. Във Вашингтон? Запита се какво ли им е казала Ноел. Защо майка й не й каза истината за онази нощ? Може би щеше да го направи, ако бяха прекарали повече време заедно. Може би. Дали беше истина това, което Ноел й разказа — че баща й и съпругът й са се наговорили да я затворят в клиниката? Наистина ли им беше повярвала?
	Запита се дали баба й и дядо й са се обадили на доктор Бидермайер и дали този нацист беше вече на път към Филаделфия. Не, вероятно щеше да изчака. Не би искал да гони вятъра, а тя беше точно това и възнамеряваше да остане такава. Сега никой не можеше да я хване. Тристате долара щяха да й стигнат до Мейн. Щеше да отиде до Бар Харбър, да си намери работа и да оцелее. Никой нямаше да я открие там сред многобройните туристи. Знаеше, че гледа на Бар Харбър през очите на седемгодишно дете, но мястото й се струваше толкова вълшебно. Не можеше да е чак толкова променено.
	Къде ли беше Джеймс сега? Беше наблизо, знаеше го. Не беше почувствала присъствието му, но както беше казала на баба си и дядо си, той беше твърде умен.
	Искрено се надяваше, че той е във Вашингтон, потънал в дълбок сън точно както трябваше да направи и тя сега. Дали беше близо?
	„Дяволите да го вземат!“ Размисли още няколко минути и стана от леглото. Налагаше се да стигне по-бързо до Бар Харбър, отколкото смяташе. И все пак беше похарчила близо тридесет долара за тази стая. Ужасно беше да хвърли толкова пари на вятъра, но не можеше да заспи.
	След пет минути вече беше излязла от стаята. Форсира мотоциклета си и свърна към пътя, а ярките светлини от „Горещите момичета на Харви по монокини“ образуваха ореол около каската на главата й. „Странно“ — помисли си тя, като подмина един шевролет. Беше готова да се закълне, че Джеймс е наблизо. Но това беше невъзможно.

	* * *

	Джеймс се оглеждаше за мотел „Последната спирка“. Когато тя мина покрай тях, не можа да повярва.
	— За Бога! Чакай, Дилън, чакай! Спри! — извика.
	— Защо, какво има?
	— Господи, това е Сали!
	— Сали? Къде?
	— На мотоциклета. Бих си познал якето, където и да е. Не си е купила кола, а мотоциклет. Хайде, Дилън. Исусе, ами ако бяхме закъснели с тридесет секунди?
	— Сигурен ли си, че Сали е на оня мотоциклет? Да, прав си, това е твоето яке. Дори оттук си личи, че е проядено от молци. Как смяташ да й пресечем пътя? Може да се окаже опасно с тоя проклет мотоциклет.
	— Карай след нея известно време, докато измислим.
	— Много умно е постъпила, като си е купила мотоциклет — отбеляза Дилън.
	— Те са опасни. Може да си счупи врата.
	— Стига си се държал като че ли си й съпруг, Куинлан!
	— Искаш ли да ти разбия устата? Хей, какво става тук?
	Четири мотоциклета се устремиха към самотния мотоциклетист отпред.
	— По дяволите! — ядоса се Дилън. — Само това ни липсваше. Банда.
	— Ами защо не? Как сме с амунициите?
	— Имаме достатъчно. — Ръцете на Дилън бяха спокойно отпуснати върху волана, а очите му не се откъсваха от пътя. По това време на нощта движението беше много слабо.
	— Не се ли чувстваш отново като самотния рейнджър?
	— И защо не?

	* * *

	Четиримата мотоциклетисти следваха неотклонно Сали.
	„Само не се паникьосвай, Сали — си повтаряше наум Куинлан. — Само не се паникьосвай.“
	Никога преди не се беше чувствала толкова уплашена. Стана й смешно. Всъщност поне през последните пет часа не се беше чувствала толкова уплашена. И четиримата караха огромни мотори и всички бяха облечени в черни кожени якета. Никой не носеше каска. Би трябвало да им каже, че е много глупаво от тяхна страна да не носят каски. Дано да не са разбрали, че е жена.
	Какво да прави? По-важно беше какво би направил Джеймс?
	Би казал, че те са много повече от нея и че трябва да изчезва колкото може по-бързо. Тя даде газ, но четиримата направиха същото, явно доволни, че са успели да запазят позиция, да я разколебаят и да я изплашат до смърт.
	Сети се за безценните си двеста седемдесет и няколко долара, единствените пари, които притежаваше. Не, нямаше да им позволи да й ги вземат.
	Изкрещя на мъжа, който караше до нея:
	— Какво искате? Махайте се!
	Той само се изсмя и извика:
	— Ела с нас. Имаме едно местенце, което много ще ти хареса.
	— Махайте се! — изкрещя тя. Дали този идиот говореше сериозно?
	Той доближи мотоциклета си на сантиметри от нейния и извика:
	— Не се страхувай! Ела с нас. Завиваме на следващата вдясно. Ал — момчето вдясно от теб — има приятно уютно място на около десет километра оттук. Можеш да поостанеш с нас, дори да поспиш. Смятаме, че си свила това яке от някого, но това няма значение. Хей, ние сме почтени граждани. Кълнем ти се.
	— Да, бе — извика тя. — Колкото папата. Искате да дойда с вас, за да ме ограбите и изнасилите, а може би и да ме убиете. Върви по дяволите!
	Тя даде газ. Можеше да се закълне, че чу смях зад себе си. Потърси пистолета на Джеймс в джоба на якето му. Приведе се и се помоли.

	* * *

	— Хайде, Дилън.
	Той даде газ. Мотоциклетистите бяха принудени да отбият в дясното платно на шосето. Чуха се проклятия и викове.
	Куинлан се усмихна.
	— Нека просто да караме между нея и мотоциклетистите. Какво мислиш, Дилън? Дали ще ни се наложи да я следваме, докато ни свърши бензинът?
	— Мога да я изпреваря и да й преградя пътя.
	— С тези мотоциклетисти зад нас това е изключено. Просто карай зад нея.
	— Само след минута тя ще погледне назад — каза Дилън.
	— Тя никога не е виждала поршето.
	— Страхотно! Значи ще си помисли, че я преследват не само банда откачени мотоциклетисти, но и някакъв сваляч с червено порше.
	— Ако бях на нейно място, щях да избера теб.

	* * *

	Защо колата не я изпреварваше?
	Тя мина още по-надясно в платното. Въпреки това колата не я задминаваше. А имаше цели две платна. Наблизо нямаше други коли. Три платна ли искаше този идиот?
	Тогава стомахът й се сви. Мъжът в онова порше преследваше нея. Кой беше той? Сигурно беше човек на Куинлан, можеше да се обзаложи за това.
	Защо не си беше останала в мотелската стая, на приятното твърдо легло и да брои овце, докато заспи? Вероятно така би постъпил Джеймс, но не, тя трябваше да излезе с мотоциклета си, и то след полунощ.
	Тогава видя отвор в перилата, разделящи противоположните платна на шосето. Без да се замисля, направи остър завой и прелетя през отвора. Шофьорът зад нея, който едва не я блъсна, натисна клаксона. Той изкрещя няколко ругатни по неин адрес от прозореца и отмина.
	По посока за Филаделфия движението беше натоварено. Сега беше в по-голяма безопасност.
	— Господи, не мога да повярвам, че го направи — възкликна Джеймс. — Видя ли отвора? Ще трябва да й се накарам, когато я хванем.
	— Е, тя успя. Изглеждаше като професионалистка. Беше ми казал, че има кураж. Аз бих казал, че има стоманени нерви или дяволски късмет. А, да, отново се държиш като неин съпруг. Престани, Куинлан. Плашиш ме.
	— Тебе нищо не може да те уплаши. Сега внимавай и престани да анализираш всичко, което ти кажа. Ще я хванем. Дилън, точно пред нас има отбивка.
	Отне им известно време, докато я видят отново. Тя лъкатушеше в натоварения трафик по посока към града.
	— Ужас — повтаряше Куинлан, опасявайки се, че някоя кола може да я блъсне.
	— Поне си мисли, че ни се е изплъзнала — каза Дилън. — Чудя се за кои ли ни взе?
	— Няма да се изненадам, ако се е досетила, че съм аз.
	— Не, как е възможно това?
	— Интуицията ми подсказва. Да, тя вероятно знае и затова кара като луда. Господи, внимавай, Дилън, о, Боже! Хей, я гледай къде караш! — Куинлан смъкна стъклото и се развива на мъжа. После се обърна към Дилън: — Проклети пенсилвански шофьори. А сега, как ще я хванем?
	— Нека просто я следваме, докато ни се удаде възможност.
	— Това не ми харесва. Мамка му, Дилън, мотоциклетистите се връщат. И четиримата.
	Четиримата мотоциклетисти караха разпръснато през трафика, събираха се, когато имаше пролука, и пак се разпръсваха.
	Сали се чувстваше добре. Беше успяла да надхитри оня кретен с поршето и четиримата мотоциклетисти. Беше минала през отвора без колебание и безпроблемно. Добре, че не беше имала време да размисли. Тя се усмихна. За съжаление се движеше в погрешна посока.
	Погледна отсрещния пътен знак. Наблизо имаше отбивка за Мейтланд. Не знаеше за къде води, но доколкото можеше да види, тя завиваше обратно под магистралата. Това означаваше, че ще се върне на изток.
	Зави в най-дясното платно. Една кола профуча край нея. „Никога повече — помисли си, — никога повече няма да се кача на мотоциклет.“
	Макар че защо не? Тя беше професионалистка.
	Две години беше карала хонда 350, точно като тази. Когато заяви на баща си, че се връща вкъщи, той отказа да й купи колата, която беше обещал. Мотоциклетът беше само временно. Тя си спести пари и си купи червената хонда, един чудесен мотор. Спомни си, че баща й се вбеси, когато разбра. Забрани й дори да се доближава до мотоциклет.
	Тя не го послуша.
	Той й забрани да кара.
	На нея й беше безразлично. В никакъв случай не искаше да остави майка си. След това той просто си замълча за това. Съмняваше се, че той ще страда, ако тя се пребие с мотора.
	Не че имаше някакво значение. Той беше успял да си отмъсти.
	Не искаше да си спомня за това.
	Зави към Мейтланд Роуд. Съвсем скоро щеше да пътува в другата посока и този път никой нямаше да я преследва. Пътят беше тъмен и неосветен. Духаше силен вятър. От двете страни на шосето имаше гъсти, високи храсти. Пътят беше съвсем пуст. Какво беше направила? Защо беше завила? Джеймс не би го направил.
	Беше глупачка, пълна глупачка и сега щеше да си плати за това.
	Всичко стана толкова бързо, че тя нямаше време дори да извика или да почувства страх. Видя първия мотоциклетист отляво. Той й махаше и викаше нещо, но тя не го чуваше. Рязко изви надясно, изхвръкна на банкета, гумите поднесоха и тя загуби контрол. Излетя над мотора и падна в храстите край пътя.
	Имаше усещането, че се е сблъскала с метеор — кръгове ослепителни светлини и пронизваща болка — после тъмнина, по-черна от душата на баща й.
	Куинлан не можеше да повярва на случилото се.
	— За Бога, Дилън, тя е ранена. Побързай!
	Поршето се закова до четиримата мотоциклетисти, които се бяха надвесили над Сали.
	— Хайде, момчета — каза Куинлан. — Сега се отдръпнете.
	Трима се обърнаха и видяха два пистолета, насочени към тях.
	— Ние сме от ФБР и искаме да изчезнете оттук до три секунди.
	— Не сега. — Беше мотоциклетистът, който караше начело. Беше коленичил до нея.
	— Какво й правиш?
	— Аз съм лекар. Е, все още не съм дипломиран. Казвам се Симпсън. Просто се опитвам да разбера дали е ранена лошо.
	— Звучи ми странно, като се има предвид, че вие сте тези, заради които изхвръкна от пътя.
	— Не сме искали да стане така. Гумите й поднесоха. Всъщност ние я следвахме, защото видяхме, че се връщате след нея. Хей, човече, ние просто искахме да й помогнем.
	— Както вече ви казах, ние сме от ФБР — повтори Куинлан. — Чуйте, тя е престъпничка. Известна фалшификаторка. Ще се оправи ли? Можете ли да разберете дали не си е счупила нещо? Дилън, дръж под око тези момчета.
	Куинлан застана на колене.
	— Мога ли да й сваля каската?
	— Позволи на мен. Добре, че носеше каска. Наистина ли сте от ФБР? Тя наистина ли е престъпничка?
	— Разбира се, че е. Какво правиш? А, гледаш дали не си е счупила ръката. Дано да е добре, иначе ще трябва да те размажа. Изплашили сте я до смърт. Да, тя е типична престъпничка. Защо все още не идва в съзнание?
	В този момент Сали простена и отвори очи. Беше тъмно. Чу мъжки гласове. След това чу и Джеймс.
	— Не — каза тя. — Не е възможно да си ме хванал. Мислех, че няма да можеш. Отново сгреших.
	Той се наведе над нея и промълви:
	— Е, хванах те. И това е последният път, когато го правя. Сега просто лежи неподвижно и мълчи.
	— Никога не бих предположил, че е престъпничка — отбеляза Симпсън. — Изглежда невинна и мила като малката ми сестричка.
	— Е, човек никога не знае. Отне ни доста време, докато я заловим. Не знаехме, че се е снабдила с мотоциклет. Преди шест часа караше кола. Е, Сали, добре ли си? Боли ли те нещо? Нямаш нищо счупено, нали? Не можеш ли да й свалиш вече тази каска?
	— Добре, но да го направим много внимателно.
	Веднага щом свалиха каската й, тя въздъхна с облекчение.
	— Боли ме главата — каза. — Боли ме и рамото. Счупено ли е?
	Мотоциклетистът го опипа много внимателно.
	— Не, вероятно си паднала на него. Известно време ще те наболява. Смятам, че трябва да отидеш в болница и да се прегледаш за вътрешни наранявания.
	— Не — каза тя. — Искам да се кача на мотора и да изчезна оттук. Трябва да избягам от този мъж. Той ме предаде.
	— Как така те предаде?
	— Той ме привлече и ме накара да му се доверя. Дори една нощ спах с него, но това беше в Орегон. Тогава има наглостта да ми каже, че бил агент на ФБР. Това ми го каза тук, не в Орегон.
	— Сигурни ли сте, че не бълнува? — каза Дилън, като пристъпи напред.
	— Говори напълно смислено — отвърна Куинлан. — Ако не можеш да добавиш нещо, Дилън, просто си мълчи.
	Куинлан докосна ръката на мотоциклетиста.
	— Благодаря за помощта. Сега вие четиримата можете да си вървите.
	— Бихте ли се легитимирали?
	Куинлан се засмя през зъби.
	— Естествено. Дилън, покажи още веднъж на човека документите ни за самоличност. Първия път не могъл да ги разгледа добре.
	Мотоциклетистът ги огледа внимателно, после кимна. Погледна към Сали, която се беше облегнала на лакти.
	— Все още не мога да повярвам, че е измамничка.
	— Трябва да видиш баба й. Същински айсберг е тази старица. Тя е шефът на бандата фалшификатори. Води съпруга си за носа. Истински кошмар, а тази тук ще стане също като нея.
	Когато мотоциклетистите си тръгнаха, Куинлан каза на Сали:
	— Сега ще те отведем в болница.
	— Не.
	— Не ставай глупава. Може да имаш вътрешни наранявания.
	— Ако ме принудите да отида в болница, ще обявя на всички коя съм аз и кои сте вие.
	— Не би го направила.
	— Само опитай.
	— Как се чувстваш, Сали?
	— Дилън? Ти ли беше скапанякът, който караше поршето? А Джеймс седеше до теб и ти казваше какво да правиш. Трябваше да се досетя. Всъщност дълбоко в себе си го предчувствах.
	— Да — отвърна Дилън, като се зачуди защо не й е дошло наум да припише някои от заслугите и на него. — Нека ти помогна да станеш. Не изглеждаш толкова зле с якето на Куинлан. Малко е дългичко, но все пак добре ти стои. Всеки, който кара мотоциклет като теб, трябва да има най-широките рамене на земята.
	— Как ме открихте? Ох, главата ми! Имам леко главоболие. Наболява ме и рамото, но това е всичко. Никаква болница.
	Куинлан не можеше да понесе да я гледа с разпрано на лявото рамо яке, две скъсани копчета на блузата.
	— Не носиш сутиен.
	Сали погледна към разтворената блуза. По никакъв начин не можеше да я прибере, затова просто закопча якето на Джеймс.
	— Когато беше излязъл, Дилън ми купи спортен сутиен и всичките тия парцалки с три номера по-малки от моя размер. Дори не успях да го закопчея.
	— Ами не знаех размера. Извинявай, че не можах да свърша работата.
	Тя го ритна по кокалчето.
	— Не исках да стане така, по дяволите — каза той. — Все ще измисля нещо по-късно.
	— По-добре недей.
	Куинлан взе ръката й и нежно я стисна.
	— Сега всичко е наред, Сали. Всичко е наред.
	Притегли я към себе си.
	— Сигурна ли си, че не искаш да те прегледа лекар?
	— Никакви лекари. Мразя ги.
	Той разбра какво имаше предвид. Не й изтъкна, че няма да я води при психиатър. Всъщност не знаеха дали Бидермайер наистина е лекар. Обърна се към Дилън:
	— Когато имаш свободна минута, провери този Бидермайер. Започвам да се чудя дали не е просто един безскрупулен шарлатанин. — А на Сали каза: — Добре. Но сега трябва да си починеш. Да намерим място за пренощуване.
	— Как ме открихте?
	— За секунди те изпуснахме при баба ти и дядо ти, точно както и при майка ти. Предположихме, че си уморена, затова се обадихме във всички мотели в околността. Беше лесно. Имаш още много да учиш за бягството, Сали.
	Тогава тя осъзна, че е победена. А за тях е било толкова лесно. Ако не бяха я проследили по магистралата, Джеймс просто щеше да я намери в мотелската стая. Лесно, твърде лесно. Погледна към разбитата си хонда 350 с изкривено кормило и спукана задна гума.
	— Моторът ми е съсипан.
	— Всичко е наред. Това няма значение.
	— Този мотор ми струваше почти всичките пари.
	— Тъй като това бяха моите триста долара, аз съм склонен да ги отпиша.
	Всичко се беше объркало. Тя пъхна ръка в джоба на якето и извади пистолета. Опря го в ребрата му.


>	19.

	— Не го прави отново, Сали — каза той, като все пак внимаваше да не помръдне.
	— Пак ли насочи собствения ти пистолет към теб, Куинлан?
	— Да, но всичко е наред. Хайде, скъпа, махни това. Каквото и да правиш, не забравяй, че спусъкът е много чувствителен. Проклятие, мисля, че ще дам да го модифицират малко следващия път, когато отида в Куантико. Всъщност ще ти бъда много благодарен, ако го върнеш обратно в кобура ми, щом се качим в колата. Откакто ми открадна пистолета, кобурът ми стои празен. Имам чувството, че съм полугол.
	— Не искам да те застрелям, Джеймс, но трябва да избягам от теб. Ти ме предаде. Знаеш, че не мога да ти имам доверие. Остави ме да си отида, моля те.
	— За нищо на света. Знаеш, че можеш да ми вярваш. Вбесявам се, като си помисля, че се съмняваш в това. Чуй ме, Сали. Докато всичко това свърши, ти ще останеш с мен. Или ще се довериш на майка си и на родителите й? О, да, баба ти е истинско съкровище.
	— Не, на никого от тях не вярвам. Е, вярвам на Ноел, но тя е много объркана и не знае на какво да вярва — дали съм луда или не. Обзалагам се, че всички са се обадили на доктор Бидермайер, дори Ноел. Но даже и да се е свързала с него, тя не го е направила, за да ме предаде, а за да получи някои отговори. О, Боже, мислиш ли, че той може да я нарани?
	Куинлан смяташе, че не би й навредил, освен ако самият той не е в голяма беда.
	— Не зная — отвърна Куинлан. — Бидермайер не би се спрял пред нищо, ако се чувства застрашен, а тъй като ние те измъкнахме от клиниката, вероятно се чувства така. Хей, знаеш ли, че за да те спасим, дори хвърлях месо на онези кучета.
	Тя вдигна поглед към него в тъмнината.
	— Какви кучета?
	Дилън поясни:
	— Там имаше кучета — пазачи, Сали. Джеймс им хвърляше месо, за да не се хвърлят върху нас. Едно от тях скочи и се опита да захапе Джеймс за глезена, докато те прехвърляше през оградата.
	— Е. — Тя осъзна, че не може повече да държи пистолета, насочен към него, защото рамото адски я болеше. — Мамка му!
	— За това си мислехме през последните шест часа — каза Дилън. — Хайде, Сали, дай го. Куинлан твърдо е решил да ти помогне, да те защити. Да му позволим да се почувства като закрилник. Никога преди не съм го виждал такъв. Гледката си заслужава.
	— Да се омитаме оттук, преди да са дошли и други мотоциклетисти, или още по-лошо, преди някой да е повикал местните ченгета.
	Куинлан дори не се замисли върху това, просто я взе на ръце и я пренесе до поршето.
	— Не се прави на супермен — горчиво изрече тя. — Това са просто няколко крачки.
	— Това е от пистолета — каза той, като се наведе и я целуна леко по ухото. — Тежък е.
	Настаниха се в поршето и той протегна ръка за пистолета. Тя го изгледа продължително.
	— Наистина ли искаш да ме закриляш?
	— Ти открадна парите ми, кредитните ми карти и снимките на племенниците ми. Трябваше да те заловя, за да си ги върна.
	— Ти си копеле — каза тя и му подаде пистолета.
	— Да, такъв съм — съгласи се той. — Благодаря, Сали. Повече няма да се опитваш да избягаш от мен, нали? — попита и подхвърли пистолета на задната седалка.
	— Не зная.
	— Няма да рискувам. Ще те закопчая с белезниците за мен, как ти се струва това?
	Тя не отговори, беше притиснала глава към рамото му. „Боли я — помисли си той, — а аз я дразня.“
	— Сега си почивай. — Погледна към Дилън. — Какво ще кажеш да ни намериш някой хубав мотел?
	— Трябва да уточниш. Ти ли плащаш или ФБР?
	— По дяволите, сега, когато си върнах кредитните карти, съм богат. Всичко, освен твоята стая, е за моя сметка, Дилън.

	* * *

	— Утре ще ти купим дрехи, които са ти по мярка.
	Тя стоеше и гледаше широката мотелска стая. Имаше кът за сядане, телевизор и двойно легло. Обърна се и го погледна.
	— Време да плащам, а?
	— Какво искаш да кажеш?
	Тя кимна към леглото.
	— Доколкото разбирам, трябва да спя с теб на това легло.
	— Смятах да ти предложа дивана. Прекалено е къс за мен.
	Тя му хвърли неразбиращ поглед и тръгна към банята, като каза:
	— Не те разбирам. Защо не си ми ядосан? Защо не ми се караш? Не съм свикнала да общувам с разумни хора, особено с разумни мъже. Я се погледни, самият многострадален Йов.
	— Щях да ти се разсърдя, ако не те бях видял как излиташ от мотоциклета. От тази каскада ми побеля косата.
	— Мястото беше хлъзгаво. Нищо не можех да направя.
	— Вземи си душ. Ще се почувстваш по-добре.
	Пет минути по-късно на съседната врата се почука. Куинлан отвори.
	— Тя е под душа. Влез.
	Дилън носеше голяма чанта от „Бургер Кинг“ и безалкохолни напитки. Постави ги на масата и се тръшна на дивана.
	— Каква бъркотия! Изглежда, че поне засега тя няма да се опита отново да избяга. Не знаех, че имаш такъв чар.
	— Ами, навъртай се наоколо и може да схванеш нещо.
	— За Бога, какво ще правим, Куинлан? Трябва да се обадим на Брамър. Дори не знаем как върви разследването.
	— Току-що ми хрумна нещо. Утре е събота и ние всъщност не сме на работа. Имаме време до понеделник, когато пак ще бъдем добрите момчета, нали?
	Дилън се беше облегнал на дивана със затворени очи.
	— Брамър ще ни схруска на закуска.
	— Ами! Щеше да го направи, ако бяхме изпуснали Сали. Но не сме. Сега всичко ще се нареди.
	— Не мога да се начудя на оптимизма ти. — Дилън отвори очи и отново ги затвори, щом чу душа да спира. — В баните има всякакви шампоанчета, балсами и разни други такива неща.
	— Накъде биеш?
	— Наникъде. Хайде да хапнем нещо. — После с пълна уста рече: — Много съм напрегнат. Благодаря на Бога, че е събота. Само дето спортната зала ще бъде препълнена.

	* * *

	Беше почти три часът през нощта. В стаята беше тихо и тъмно. Той знаеше, че тя не спи. Това го влудяваше.
	— Сали? — обади се накрая. — Какво има?
	— Какво има? — Тя започна да се смее. — Чувствителен си като носорог. Питаш ме какво има?
	— Добре, де, имаш право, но трябва да поспим. А аз не мога да заспя, докато ти си будна.
	— Глупости! Не съм издала нито звук.
	— Зная и точно това е странното. Зная, че си изплашена до смърт, но ако си спомняш, обещах ти да те закрилям. Обещах, че ще оправим цялата тази каша. Знаеш, че не мога да го направя без теб.
	— Вече ти казах, Джеймс, не си спомням нищо от онази нощ. Абсолютно нищо. Просто образи и звуци, нищо конкретно. Не зная кой е убил баща ми. Може дори да не е бил убит, когато съм била там. От друга страна, може и аз да съм го застреляла. Ненавиждах го. Ноел ми се закле, че не го е убила тя. Има и още нещо, но нямаше време да ми разкаже, ако изобщо е имала такова намерение.
	— Знаеш, че си била там, когато баща ти е бил застрелян. Знаеш много добре също, че не си го застреляла ти. Но на този въпрос ще се върнем по-късно.
	— Мисля, че майка ми не ми каза истината, защото знае, че аз съм го застреляла. Тя се опитва да ме предпази, а не обратното.
	— Не, не си го застреляла ти. Може би не е имала време, защото се появихме ние. Или може би се опитва да предпази някой друг. Ще разкрием цялата истина. Имай ми доверие. Тя каза и на полицията, и на нас, че същата вечер не е била вкъщи, ходила на кино сама.
	— На мен ми каза, че е била със Скот. Което означава, че има свидетел, който ще потвърди, че не е убила баща ми.
	— Скот? Съпругът ти?
	— Недей да остроумничиш! Знаеш, че ми е бил съпруг, но за много кратко време.
	— Добре. Ще уредим всичко. А сега трябва да поспим — каза той и добави: — Ти наистина се справи много добре. Когато те забелязах да напускаш мотела с оня мотоциклет, направо онемях от изненада. Наистина много хитро си постъпила, като си зарязала колата и си купила мотор. Бяхме напълно неподготвени за това.
	— Да, обаче май няма особено значение, щом ме открихте, нали?
	— Не, слава Богу. Ние с Дилън сме от добрите. Освен това сме и адски късметлии. Къде възнамеряваше да отидеш?
	— В Бар Харбър. Дядо ми даде триста долара. Само толкова имаше в портфейла си. Когато ги преброих, си помислих, че в това има някаква ирония на съдбата.
	— Шегуваш се. Точно триста ли?
	— Точно триста.
	— Когато отидохме при баба ти и дядо ти, прислужницата ни въведе в дневната. Те гледаха програмата Хоум Шопинг. Трябва да кажа, че бях много изненадан. Господин Франклин Огилви Харисън и съпругата му да гледат такава плебейска програма.
	— И аз бих се изненадала.
	— Сали, искаш ли да дойдеш тук на голямото легло? Не, не се страхувай. Знам, че ти е студено. Бас държа, че и рамото те боли, нали?
	— Малко. Извадих голям късмет.
	— За това си права. Хайде, обещавам да не се възползвам от близостта ти. Спомняш ли си колко добре спахме заедно в Коув? Това явно не те притеснява особено, щом беше готова веднага да го разкажеш на мотоциклетистите.
	След известно мълчание тя отвърна:
	— Да, спомням си. Не зная защо го казах пред съвсем непознати хора. Появи ми се оня ужасен кошмар.
	— Не, просто си спомни какво ти се беше случило. Беше кошмар, но действителен. Беше баща ти. Поне най-накрая ми разказа. — Ела тук, Сали. Изтощен съм, а сигурно и ти си на края на силите си.
	За негово облекчение и приятна изненада в следващия момент тя вече стоеше до леглото и го гледаше. Беше облечена с една от неговите бели тениски. Той повдигна завивките.
	Тя се настани до него и легна по гръб.
	Той също лежеше по гръб.
	— Дай си ръката.
	Тя се подчини. Той стисна дланта й.
	— Хайде да поспим.
	И учудващо бързо заспаха.
	Когато на следващата сутрин Куинлан се събуди, видя, че тя лежи върху него. Тениската й се беше вдигнала до кръста.
	„По дяволите“ — помисли си той, като се опитваше да остане неподвижен и си повтаряше, че това е само още едно от нещата, с които агент на ФБР трябваше да се научи да се справя. Това обаче не се включваше в шестседмичния курс на обучение в Куантико. Голяма работа. Той имаше опит. Не беше на шестнадесет години. Пое си дъх.
	Да, той щеше да се справи с тази ситуация самоуверено и със самообладание. Почувства топлината на тялото й. Деляха ги само дрехите, а той знаеше, че самообладанието е трудна работа в такъв момент.
	— Сали?
	— Ъхъ?
	Беше се втвърдил като бастуна на чичо си Алекс. Но не биваше да я плаши. Съвсем внимателно се опита да я отмести от себе си. Само че тя не го пускаше. Той нямаше друг избор, освен да легне върху нея. Сега бастунът на чичо Алекс беше между краката й, точно където му беше мястото.
	Всъщност какво, по дяволите, означаваше самоуверено? Точно в този момент това май нямаше никакво значение.
	— Сали, застанал съм лошо. Пусни ме, моля те.
	Ръцете й леко се отпуснаха, но пръстите й останаха сключени около врата му.
	Той не беше в състояние да се откъсне от нея. Тя беше нежна и топла и той си помисли, че би било чудесно да останат така. Обожаваше да усеща как ръцете й обвиват шията му. Харесваше му топлият й дъх да гали ухото му.
	Помисли си, че би било чудесно, ако остане да лежи така върху нея, докато умре.
	Гледаше я. Отвори уста и промълви:
	— Сали, ще се омъжиш ли за мен?
	Тя рязко отвори очи.
	— Какво каза?
	— Помолих те да се омъжиш за мен.
	— Не знам, Джеймс. Аз вече съм омъжена.
	— Бях забравил. Сали, моля те не мърдай. Искаш ли да свалиш ръцете си от врата ми?
	— Не особено. Топъл си, а и ми харесва да усещам тежестта ти върху себе си. Чувствам се в безопасност и ми се струва, че всичко би могло да се оправи. Този, който иска да ме хване, трябва да мине през теб. И няма никакъв шанс, ти си толкова стабилен, толкова силен. Моля те, не слизай от мен.
	Стабилен и силен ли беше наистина? Възбуди се още повече.
	— Сигурна ли си, че не се страхуваш? Не бих искал да те изплаша след всичко, което си преживяла.
	Тя се намръщи и още по-силно обви врата му с ръце.
	— Странно, но ти никога не си ме плашил, освен в деня, когато баща ми се обади за пръв път и ти влетя с гръм и трясък през вратата на Амабел. Но никога след това, дори и когато ме изненада, докато излизах от банята.
	— Беше толкова красива и си помислих, че ще те изпусна.
	— Аз? Красива? — изсумтя тя и той беше възхитен. — Аз съм слаба като вейка, но много мило от твоя страна, че го каза.
	— Това е самата истина. Гледах те и си мислех: „Тя е прекрасна.“ Наистина много ми харесва малката бенка от лявата страна на корема ти.
	— Майчице, чак толкова много ли си видял?
	— О, да. Един мъж забелязва всичко, стига да има мотивация. Защо не зарежеш Скот Бренърд и да се омъжиш за мен?
	— Не че той би имал нещо против — каза тя след известно време. — Всъщност самият той вече ме е зарязал, въпреки прочувствените изявления, които направи по телевизията. — Тя прокарваше ръце по раменете и гърба му. Кожата му беше топла и гладка. — Малко след сватбата ни вече бях разбрала, че бракът ни е грешка. Аз бях толкова ангажирана, почти не се прибирах вкъщи. На мен ми харесваше, а в началото и на него. После ми каза, че е смятал, че ще се откажа от всичко това. Явно е очаквал от мен да си стоя вкъщи, да му поднасям вечерята, може би да му разтривам гърба, докато той ми разказва как е минал денят му, и да се събличам, ако му се прииска секс. Това е очаквал. Нямам представа защо е останал с такова впечатление.
	Опитах се да поговоря с него за това, но той само клатеше глава и повтаряше, че съм лоша съпруга, че съм неблагоразумна. Каза, че съм го излъгала. А това не беше вярно. Когато след сватбата започна да прави сцени, бях шокирана. Докато бяхме гаджета, нещата си бяха същите, но той никога не спомена и дума за това. Веднъж дори ми каза колко се гордее с мен. Когато най-накрая му заявих, че зная, че си има любовница, и че искам да се разделим, той ми отговори, че си въобразявам. Заяви, че се държа глупаво. След няколко дни ми каза, че изпускам нещата от контрол, че съм параноичка, но той не би се развел с мен само защото съм полудявала. Нямало да ми причини това. Не можех да разбера за какво говори, но четири дни по-късно всичко ми се изясни. Той си имаше любовница, Джеймс, залагам живота си на това. Не знам какво е правил, след като ме затвориха в клиниката на Бидермайер. Надявах се, че никога няма да ми се наложи да го видя отново. Така и стана. Посещаваше ме единствено баща ми. Но Скот трябва да е бил в течение на нещата. В края на краищата той беше и все още е мой съпруг. И ми говореше, че съм луда.
	„Интересно“ — помисли си Куинлан, но каза:
	— Да. Вътре е бил. Коя е била любовницата му?
	— Не зная. Вероятно някоя, свързана с работата му, от „ТрансКон“. Скот е важна клечка.
	— Съжалявам. — Той я целуна по ухото. — Но ще се наложи да се срещнеш отново с него, поне още веднъж. Добрата вест е, че аз съм твоят герой, освен това съм служебно лице и ти няма от какво да се тревожиш. — После внимателно изрече: — Сали, може би Скот е убил баща ти. Може би майка ти защитава него.
	— Не, Скот е червей. Той е един стиснат, малодушен жалък червей. Не би посмял да убие баща ми.
	— Добре. — „Стига съм й причинявал болка“ — помисли си. Всичко щеше да се нареди, просто трябваше да се нареди.
	Той се наведе и този път я целуна по устата. Устните й се разтвориха и на него му се прииска да проникне дълбоко, точно както му се искаше да проникне дълбоко в тялото й, но осъзна, че точно сега нейният свят й се изплъзваше от контрол. Не желаеше допълнително да я обърква. Господи, беше й предложил да се омъжи за него!
	— Вероятно би било добре — каза тя и го целуна.
	— Кое би било добре?
	— Да се оженим. Ти си толкова нормален, толкова голям и нормален. В семейството ти не е имало проблеми, нали?
	— Не. Имам две по-големи сестри и един по-голям брат. Аз съм най-малкият. Всички ме глезеха. В семейството ми всичко беше наред. Аз обичах да спортувам, страстта ми беше футболът. Харесваш ли футбола?
	— Да. В училище имах една учителка от Сан Франциско. Беше луда по футбола и ни научи да играем. Бяхме много добри. Единственият проблем беше, че нямаше друг женски футболен отбор, с който да играем. А аз не харесвам баскетбола и бейзбола.
	— Ще го преживея. Може даже да играем тъч футбол.
	Той я целуна по врата. Потрепери, когато усети как тя се притиска към него. Побърза да каже:
	— Голямата ми издънка беше, че на двадесет и шест години се ожених за Тереза Рейглан. Беше от Охайо и ми се струваше идеална за мен. Тя е адвокат, като съпруга ти и скъпия ти татко. Взе, че се влюби в някакъв от морската флота, който продавал държавни тайни. Аз бях този, който го залови. Тя го защитаваше в съда. Отърва го, после ме напусна и се омъжи за него.
	— Звучи невероятно, Джеймс. Какво стана с нея?
	— Сега са в Анандейл, Вирджиния. Има две деца, мъжът й е лобист, печели много пари и май си живеят чудесно. Виждам ги от време на време. Не, недей да драматизираш нещата и да си мислиш, че ми е разбила сърцето. Известно време бях шокиран и ядосан, докато Дилън не ми отвори очите за абсурдността на цялата ситуация.
	— Добрият хваща лошия. Жената на добрия защитава лошия и успява да го отърве, а после се омъжва за него. Голяма бъркотия. Беше прав. Цялата тази история прилича на евтина мелодрама или на сапунена опера. Джеймс, ти си чудесен. Въпреки цялата тази каша ти можеш да се смееш и да ме разсмиваш и не си ми ядосан, че те заплаших с пистолет и откраднах колата ти. Трябваше да зарежа онази кола, Джеймс. След това си купих мотора. Исках да се измъкна. Мисля, че ако можеше да забравиш кой си и да дойдеш с мен в Бар Харбър, всичко би било много по-добре. Преди обичах живота, Джеймс, но всъщност в момента това не е важно.
	— Важно е. Искаш ли да знаеш още нещо? Нещо, което ще докаже колко съм велик?
	— Какво е то?
	— Не се ядосах дори когато за втори път насочи пистолет към мен.
	— Е, това вече урежда нещата, нали? — Тя се раздвижи под него и той си помисли, че няма да успее да се въздържи. Беше се притиснал към нея, а сърцето му биеше силно и бързо.
	Не беше възнамерявал нещата да отидат толкова далеч, поне не и докато тя не се раздвижи под него, сега краката й бяха разтворени, а неговите бяха между нейните.
	Той я целуна, после прошепна:
	— Ти си красива и сигурно усещаш колко много те желая. Но не можем да допуснем това да се случи. Нямам презервативи. Последното нещо, което ти трябва сега, е да забременееш.
	Той чу Дилън да се движи в съседната стая.
	— Освен това Дилън е буден и е станал. Вече е почти седем часът. Трябва да се връщаме вкъщи.
	Тя извърна лице. Очите й бяха затворени. Той си помисли, че може би я боли главата или рамото. Без да се колебае, той се отдръпна назад и измъкна тениската през главата й. Тя примигна и инстинктивно се опита да се прикрие.
	„Не, не е готова за това“ — помисли си той.
	— Успокой се. Искам да видя как е рамото ти. Не мърдай.
	Застана на колене между краката й, наведе се над нея, ръцете му леко и нежно докоснаха лявото й рамо. Тя трепна.
	— Ето, готово, не мърдай, нека да опипам още малко.
	Тя приличаше на италианското знаме. Някои от цветовете се преливаха един в друг, като преобладаваше зеленият.
	Той се наведе и я целуна по рамото.
	Усети как ръцете й се впиха в неговите.
	— Съжалявам, че се нарани.
	Той отново я целуна, този път по лявата гърда. Сложи глава върху гърдата й и се вслуша в ритъма на сърцето й. „Защо пък не?“ — помисли си. Вдигна глава и й се усмихна.
	— Жена, подложена на такъв стрес като теб, трябва да се освободи от напрежението. Това е най-доброто лекарство. — Отново я целуна и внимателно се премести до нея. Плъзна ръка по тялото й, нежно галеше корема й, а после пръстите му слязоха надолу. Не преставаше да я гали дори докато я целуваше, защото знаеше, че е изплашена и нервна, но въпреки това не престана. Пръстите му проникваха все по-дълбоко, той променяше ритъма, а дишането му се ускори, когато усети как тя се отпуска, как възбудата от това, което правеше с нея, постепенно вземаше надмощие над смущението.
	Той вдигна глава и се усмихна.
	— Всичко е наред, скъпа. Имаш нужда от това. Бог ми е свидетел, аз също.
	Той отново започна да я целува и да й нашепва възбуждащи думи. Когато беше готова, той пое стоновете й в устата си, като я притискаше силно към себе си и желаеше до полуда да проникне в нея. Болеше го, беше твърд като камък и се притискаше силно в бедрото й. Но не можеше.
	Дилън тихо почука на междинната врата.
	— Куинлан, Сали, будни ли сте?
	Той взря в най-сините очи, които беше виждал. Тя го гледаше така, сякаш не можеше да повярва на това, което току-що се беше случило.
	— Добре ли си?
	Тя просто го гледаше.
	— Хей, Куинлан, стана ли? Хайде, приятели, доста път ни чака.
	— Това е собственикът на поршето — каза Куинлан. — Трябва да се съобразяваме с него. — Целуна върха на носа й и направи усилие да стане.


>	20.

	— Апартаментът ти ми харесва.
	Застанал зад нея, той се ухили.
	— В сравнение с мотелската стая — отбеляза той.
	Тя се обърна с лице към него. Вече не носеше възтесните джинси, якето му, което й стигаше до коленете, и блузата, която едва скриваше гърдите й.
	На път за Вашингтон се бяха отбили в „Мейси“ на Монтгомъри Плаца. Дилън ги остави и се отправи към магазина за компютърен софтуер. Джеймс и Сали прекараха чудесно, като спореха за всяко нещо — от цвета на нощницата й до модела на обувките й. Най-накрая тя си тръгна, облечена с тъмнокафяви кадифени панталони, които много й отиваха, бежов вълнен пуловер върху кафяво поло и семпли кафяви кожени боти.
	Той носеше в ръка якето си. Чудеше се дали химическото почистване ще може да премахне петната от масло, оставени от катастрофата с мотоциклета.
	— Чувала съм, че самотните мъже обикновено живеят сред купища боклук — нали знаеш, празни кутии от пица, разхвърляни навсякъде, включително и в банята, изсъхнали цветя и отвратителни мебели, които са снели от тавана на майка си.
	— Аз обичам да живея, заобиколен от красиви неща — каза той и осъзна, че това е вярно. Не харесваше мебелите на старо, обичаше цветя и картини на импресионисти. Имаше късмет, че госпожа Мългрейви му беше съседка. Тя се грижеше за дома му, когато той отсъстваше. Поливаше и безценните му африкански теменужки.
	— Много добре се справяш с цветята.
	— Тайната е, че им свиря на саксофон. Повечето от тях предпочитат блусове.
	— Не мисля, че блусовете ми харесват — заяви тя, като продължаваше да го гледа вторачено.
	— Слушала ли си някога Декстър Гордън? Джон Колтрейн? Албумът на Гордън „Сини ноти“ направо прониква в сърцето ти.
	— Чувала съм за Гато Барбиери.
	— И той е страхотен. От него и от Фил Уудс научих много. Все още има някаква надежда за теб, Сали. Довечера ще се наслушаш. Трябва да дадеш шанс на тази музика.
	— Какво е хобито ти, Джеймс?
	Той се смути.
	— Ами в петък и събота вечер свиря на саксофон в клуб „Бонъми“. С изключение на дните, когато не съм в града, като снощи например.
	— Ще свириш ли довечера?
	— Да, всъщност не, няма. Ти си тук.
	— С удоволствие ще те послушам. Защо да не отидем?
	— Наистина ли искаш да отидем? — усмихна се той.
	— Наистина.
	— Добре. Мисля, че едва ли някой ще те познае, но въпреки това нека ти вземем една перука и големи тъмни очила. — Знаеше, че утре той, Сали и Дилън отново ще нагазят в тази каша. Нямаше търпение да се срещне със Скот Бренърд и с доктор Бидермайер. Все още не беше казал на Сали. Искаше поне един ден тя да се откъсне от всичко и всички. Искаше да я види усмихната.
	— Джеймс, мислиш ли, че бих могла да се обадя на няколко мои приятелки?
	— Кои са те?
	— Жени, които работят в правителството. Отпреди шест месеца не съм говорила с тях. Всъщност точно преди да напусна Вашингтон на път за Коув се обадих на една от тях. Казва се Джил Хюс. Помолих я за заем. Тя се съгласи и поиска да се срещнем. Но в гласа й имаше нещо особено и аз не отидох. Бих искала да се обадя на Моника Фрийман. Тя беше най-добрата ми приятелка. Доскоро беше извън града. Искам да видя как ще се държи, какво ще ми каже. Може би съм станала параноичка, но много ми се иска да разбера кой е на моя страна.
	В гласа й не долови никакво съжаление. Въпреки това стомахът му се сви.
	— Добре — съгласи се той. — Нека се обадим на Моника и да видим дали са се добрали и до нея.
	Тя се обади на Моника Фрийман, важна шефка в Министерството на жилищното строителство и градското развитие. Притесни се, защото се налагаше да се обади на „Услуги“ за номера. Преди да се омъжи за Скот, го знаеше като собствения си.
	Телефонът иззвъня два пъти, три пъти, после се чу женски глас „Ало“.
	— Моника? Сали се обажда.
	Джеймс се беше навел и записваше нещо. Последва дълга пауза.
	— Сали? Сали Бренърд?
	— Да. Как си, Моника?
	— Сали, къде си? Какво става?
	Джеймс плъзна листа под ръката й. Сали прочете написаното, кимна леко, после каза:
	— В беда съм, Моника. Можеш ли да ми помогнеш? Да ми заемеш малко пари?
	Отново последва дълга пауза.
	— Сали, чуй ме. Кажи ми къде си.
	— Не, Моника, не мога да го направя.
	— Нека се обадя на Скот. Той ще дойде да те прибере. Къде си, Сали?
	— Преди никога не си го наричала Скот, Моника. Ти не го харесваше, спомняш ли си? Наричаше го „смотаняк“. Искаше да ме предпазиш от него. Казваше ми, че ме манипулира и се опитва да ме откъсне от всичките ми приятели. Не си ли спомняш, че когато се обаждаше след сватбата ни със Скот, първото нещо, което питаше, беше дали Скот е излязъл, за да можем спокойно да си поговорим? Ти не го харесваше, Моника. Веднъж ми каза, че трябва да го ритна в слабините.
	Настъпи пълна тишина, след това другата жена изрече:
	— Грешала съм по отношение на него. Той много се тревожи за тебе, Сали. Дойде при мен с надеждата, че ти ще се обадиш и аз ще му помогна. Скот е добър човек, Сали. Нека да му се обадя вместо теб. Тримата да се срещнем с теб някъде, ние…
	Сали внимателно натисна копчето за изключване. За нейна изненада Джеймс се смееше:
	— Хей, може би току-що открихме любовницата на съпруга ти. Дали не си въобразявам? Ти какво мислиш? А може би като истински расов мъж е свалил и Джил, и Моника? Би ли могъл да го направи, как мислиш?
	Тя си мислеше, че може би в ада би се чувствала по-добре, отколкото се чувстваше сега, но той беше успял да придаде известна нелепост на случилото се, сякаш участваше в комедиен сериал.
	— Не зная. Определено е променила отношението си, също като Джил. И двете? Съмнявам се, Джеймс. Той винаги е толкова зает. Мисля, че сделките му действаха по-възбуждащо от самия секс.
	— Какви сделки?
	— Той работеше в адвокатската кантора на баща ми. Преди да се оженим, дори не подозирах за това. Звучи странно, но е така. Явно не е искал да разбера, докато не се оженим. Беше в отдел „Международни финанси“ и работеше главно с нефтения картел. Понякога ми обясняваше как тази или онази сделка ще впечатли всички, как е надхитрил този или онзи шейх и е докарал половин милион. Ето такива сделки.
	— От колко време сте женени?
	— От осем месеца. Не е ли странно? — Тя примигна и започна да си играе с листата на един филодендрон. — Не включвам шестте месеца в санаториума.
	— Това не е много време за един брак, Сали. Дори моят провал продължи две години.
	— Веднага след сватбата разбрах, че баща ми е причина за брака ни. Мога да се обзаложа, че той ме е предложил на Скот като част от някаква сделка между тях двамата. Тя пое дълбоко дъх. — Мисля, че баща ми ме вкара в клиниката, за да ми отмъсти за всичките онези години, през които защитавах Ноел. Обзалагам се, че част от отмъщението му е било да накара Скот да се ожени за мен. Хванал го е натясно и той е направил каквото му е поискал. Всичко е било отмъщение. Когато казах на Скот, че искам развод, той ми отговори, че съм се побъркала. Казах му, че ако толкова много държи на фамилията Сейнт Джон, може да се ожени за баща ми. Два дни по-късно вече бях в клиниката — или поне си мисля, че са били два дни. Все още ми се губят някои моменти.
	— Но той е имал любовница. Може би е Моника или Джил. Може би някоя, която изобщо не познаваме. Кога разбра за връзката му?
	— Около три месеца след като се оженихме. Отначало мислех, че си въобразявам, но когато намерих няколко любовни бележки и две квитанции от мотел, вече нямаше съмнение. Като разбрах за изневярата на Скот и за намесата на баща ми, реших да се махна.
	— Но баща ти не е искал да се махнеш.
	— Не.
	— Очевидно той е знаел всичко за брака ти. Вероятно Скот веднага му е казал, че искаш развод, и баща ти е предприел незабавни действия. Кой знае? А може и да е било идея на Скот. Искаш ли да се обадиш на някой друг?
	— Не, остана ми само Рита. Не бих могла да го понеса, ако и тя започне да ме убеждава да се обадя на Скот.
	— Добре, стига толкова работа за днес?
	— Това работа ли беше?
	— Естествено. Просто подредихме още едно парченце от пъзела.
	— Джеймс, кой ни нападна в Коув и ме върна при доктор Бидермайер?
	— Самият Бидермайер или негов човек. Вероятно не е бил Скот. Може би е бил мъжът, който се представя за баща ти. Сега обаче, когато си имаш мен, не трябва да се отчайваш от факта колко много лоши хора има по света.
	— И сякаш всички са се събрали около мен. Освен Ноел.
	Искаше му се да я накара да си припомни всичко от деня, когато е срещнала Скот Бренърд, до този момент, но се въздържа. Трябваше да я остави да си почине, да я накара да се засмее. Можеха да се любят пред камината. Много му се искаше да я люби. Спомни си как я галеше и колко мека беше кожата й. Опита се да насочи вниманието си към африканските теменужки.

	* * *

	Същата вечер тя прибра косата си в стегнат кок, който закрепи с шнола на тила си. Сложи си големи слънчеви очила.
	— Никой няма да те познае — каза Куинлан, който застана зад нея и внимателно постави ръце върху раменете й. — Въпреки това ще ти вземем и перука. Знаеш ли какво? Баща ти беше убит преди около три седмици, нали? Цялата история беше подробно изнесена по телевизията и в пресата. За теб, изчезналата дъщеря, също се говори много. Защо да рискуваме някой да те познае? А пък и да ти кажа честно, харесваш ми с тези слънчеви очила. Изглеждаш много загадъчна. Наистина ли си същата онази жена, която се съгласи да се омъжи за мен? Същата жена, която видях да лежи върху мен, когато се събудих тази сутрин?
	— Аз съм същата тази жена, Джеймс, наистина, а другото — мислех, че се шегуваш. Наистина ли го мислиш?
	— Ами, просто исках да те вкарам в леглото си.
	Тя му се закани.
	— Да, Сали, наистина го мисля.

	* * *

	Клуб „Бонъми“ се намираше в стара тухлена сграда на Хътън Стрийт, разположена в средата на това, което наричаме „граничен“ квартал. Хората, които посещаваха клуба, отиваха с такси, защото в противен случай рискуваха да останат без кола.
	До момента, в който подаде ръка на Сали, за да слезе от таксито, Джеймс не беше се замислял за опасностите, които крие този район.
	Уличните лампи бяха изпочупени. По тротоарите имаше много боклук. Пред самия клуб обаче беше чисто, тъй като госпожа Лили не обичаше боклука — истинския, белия, какъвто и да е боклук.
	— Както вече ти казах, момче — му беше заявила тя, когато го наемаше преди около четири години. — Харесваш ми. Нямаш обици, татуировки, развалени зъби и огромен корем. Само трябва да внимаваш с момичетата, защото те са похотливи и щом те зърнат, ще започнат да си фантазират за захарни близалки. — И тя се засмя на собствената си шега, а в същото време Джеймс, който беше опитен агент и беше чувал какви ли не цинизми и ругатни, стоеше вцепенен от смущение. Тя изви ухото му с двата си пръста с дълъг яркорозов маникюр и продължи да се смее. — Ще се справиш отлично, момче.
	И наистина стана така. Отначало клиентите, повечето от които местни чернокожи, го гледаха така, сякаш е избягал от зоологическата градина, но Лили го представи и пусна няколко неприлични шеги за уменията му със сакса и в секса.
	Тя беше една от най-добрите му приятелки. През януари дори го беше повишила.
	— Госпожа Лили ще ти хареса — каза Куинлан на Сали, докато отваряше тежката дъбова врата на клуба. — Аз съм белият й талисман.
	Посрещна ги смръщеният Марвин Изхвърляча, но лицето му засия, щом разбра, че новодошлият е Куинлан.
	— Здрасти, Куинлан! — провикна се той. — Кое е гаджето с теб?
	— Гаджето е Сали. Можеш да й викаш Сали, Марвин.
	— Здравей, Марвин.
	В отговор Марвин само кимна.
	— Госпожа Лили е отзад и играе покер с кмета и няколко от неговите мекерета. Не, Джеймс, няма наркотици. Знаеш, че госпожа Лили по-скоро би застреляла някого, отколкото да му позволи да смърка. Ще излезе, щом дойде редът ти да свириш. Що се отнася до теб, Гадже, просто стой в полезрението ми, когато Джеймс се качи, за да излее сърцето си на сцената. Става ли? — После се обърна към агента: — Тя е много сладко гадженце, Куинлан. Ще се грижа за нея.
	— Ще ти бъда задължен, Марвин. Тя е готина, а много лоши хора я преследват. Ако я държиш под око, ще мога спокойно да си свиря.
	— Госпожа Лили сигурно ще се опита да я нахрани, Куинлан. Изглежда така, сякаш от месец не е слагала хапка в устата си. Гладна ли си, Гадже?
	— Още не, но благодаря все пак, Марвин.
	— Гадже с добри обноски. Това е като мехлем за мъжкото сърце, Куинлан.
	Сали се усмихна и помаха леко на Марвин.
	— Той ще те наглежда, не се притеснявай.
	— Всъщност изобщо не се притеснявам. Не мога да повярвам, че току-що му каза всичко.
	— А, Марвин не ми повярва. Помисли си, че се притеснявам да не би някой да се опита да те свали.
	Сали огледа задименото помещение.
	— Заведението е много стилно, Джеймс.
	— С всяка година става все по-добро. Смятам, че се дължи на стареещото дърво. Барът е над стогодишен. Той е гордостта на Лили. Спечелила го е на покер от някакъв тип в Бостън. Нарича го господин Наздраве.
	— Много стилно наистина.
	Той й се ухили:
	— Тази вечер е само за развлечения, нали? Изглеждаш великолепно, знаеш ли? Харесва ми тази сексапилна блузка.
	— Нали много си падаше по лъскавите черни дрехи? — Но беше доволна. Той бе настоял да й я купи от „Марсис“. Усмихна се. Чувстваше се добре. Повтори си, че тази вечер е само за развлечения. Не помнеше от колко време не се е забавлявала.
	Кошмарите можеха да почакат до утре. А когато се върнат вкъщи, Джеймс може би ще я целуне и ще я люби. Все още усещаше топлината на пръстите му по тялото си.
	— Искаш ли нещо за пиене?
	— Бих пийнала малко бяло вино с удоволствие. Толкова отдавна не съм пила.
	Той повдигна вежда.
	— Не знам дали Пухчо — барманът, някога е чувал за подобно нещо. Седни, а аз ще отида да видя какво може да ни предложи Пухчо.
	Барманът Пухчо! Това беше свят, за който дори не бе подозирала, че съществува.
	Вдигна глава и видя, че Джеймс й прави някакви знаци, докато един огромен чернокож мъж с гола глава, лъскава като топка за билярд, й се усмихваше широко и размахваше прашна бутилка вино. Тя отвърна на поздрава и направи знак на одобрение.
	Защо ли го наричаха Пухчо?
	В клуба имаше само неколцина бели, четирима мъже и две жени. Но явно никой не се интересуваше от цвета на кожата на останалите.
	На малката дървена сцена една азиатка с черна права коса, дълга до кръста, свиреше на флейта. Песента беше мелодична и нежна.
	Наоколо се чуваше само монотонен говор. Джеймс постави чаша бяло вино пред нея.
	— Пухчо каза, че взел това вино преди няколко години от някакъв мъж, който искал да пие уиски, но бил разорен. В замяна Пухчо взел тази бутилка.
	Тя отпи от виното. Беше ужасно и ако беше на мястото на бармана, не би го взела дори и само срещу чаша долнокачествено уиски.
	— Чудесно е — извика на Пухчо.
	Джеймс седна до нея с чаша бира в ръка.
	— И перуката не е лоша. Може би е прекалено червена за моя вкус, прекалено къдрава, но за тази вечер ще свърши работа.
	— Но е възбуждаща — отбеляза.
	— Като се приберем вкъщи, ще измисля нещо много неприлично.
	Щом наближи девет часът, той я целуна по устата, но като усети вкуса на виното, се намръщи.
	— Това е оцет.
	— Но чудесен оцет. Не казвай нищо на господин Пухчо.
	Джеймс се засмя, грабна саксофона си и тръгна към сцената.
	Тя не можеше да откъсне поглед от него. Той прегърна флейтистката, после придърпа една табуретка към микрофона. Извади саксофона от калъфа, леко го полира с меко парче плат, провери платика. После започна да свири.
	Нямаше представа какво е очаквала, но музиката можеше да разчувства и самия дявол.
	— Значи ти си малкото бяло девойче, по което е лапнал Куинлан, а?


>	21.

	— След още шест месеца няма да съм толкова малка.
	— И защо?
	— Обикновено не съм толкова слаба. Ще напълнея.
	— А може и моят Куинлан да ти направи бебе. Само внимавай, Сали, защото на всички жени им потичат лигите, докато той свири. А бедното момче си мисли, че е заради прекрасната му музика. И наистина, докато свири, изглежда толкова прочувствен. — Тя тръсна глава и отбеляза: — Сърце не ми дава да му кажа, че всичко е заради сексапилното му тяло и великолепните му очи. Аха, сега свири Сони Ролинс. А, май пропуснах нещо. Аз съм Лили.
	Едрата чернокожа жена се усмихна широко и разтърси ръката на Сали.
	— Аз съм Сали.
	— Зная. Пухчо ме информира. А после и Марвин. Казаха ми, че явно Куинлан здравата е загазил. Досега не му се беше случвало. Много, много интересно. Хей, нали не смяташ да си поиграеш с Куинлан и после да му биеш дузпата?
	— Да му бия дузпата? На Джеймс?
	— Това, което имам предвид, е дали не си омъжена? Нали не използваш моя Куинлан само за да се позабавляваш? Чувала съм, че е цар в леглото, тъй че и това може да стане, макар че не ми харесва.
	— Всъщност не, нямам намерение да му бия дузпата — отвърна Сали и отпи глътка от бялото вино на Пухчо. — Харесва ми роклята ти. Великолепна е.
	Госпожа Лили се изпъчи и притисна огромните си ръце към още по-внушителните си гърди. Гледката, която се откри в резултат на това движение, накара Сали да онемее. Толкова голота не беше виждала никъде, освен в списание „Плейбой“.
	— Харесваш бялата коприна? Аз също. Чувала съм да казват, че жена с моите пропорции не трябва да носи бяло, но на мен си ми харесва. Кара ме да се чувствам млада и невинна, сякаш излизам за пръв път на любовна среща с мъж. — Жената се изправи. — А сега ще те оставя спокойно да си слушаш моя Куинлан. Сега свири мелодия на Стан Гец. Кара стария Стан да звучи като съгрешил ангел. Куинлан е добър. Слушай и не си мисли само как да го използваш.
	— Ще слушам внимателно.
	Госпожа Лили я потупа по гърба, като едва не потопи лицето й в чашата с вино, след което се оттегли като кораб с развети платна към малка кабинка почти до сцената.
	Куинлан започна да свири тъжна мелодия. Стори й се, че е на Джон Колтрейн, но не беше напълно сигурна. За нея всичко това беше ново и непознато.
	Забеляза, че е настъпила пълна тишина. Всички погледи бяха приковани в Джеймс.
	Видя как няколко жени станаха и се преместиха по-близо до сцената. Господи, той свиреше прекрасно, омайващо. Очите му бяха затворени и тялото му леко се олюляваше.
	Тя беше сигурна, че го обича, но не беше готова да го признае точно в този момент, защото знаеше, че проклетата музика я размеква като онази овесена каша, която Ноел й беше правила веднъж. Агент на ФБР, който свири соул музика — страхотна комбинация.
	Джеймс каза по микрофона:
	— А сега специално за Сали „Върховна любов“ на Джон Колтрейн.
	Трогната, тя преглътна бялото вино на господин Пухчо заедно със сълзите си.
	Още две жени се преместиха по-близо до сцената, което накара Сали да се усмихне.
	Когато Джеймс свърши, й махна с ръка. Изкашля се и извика:
	— Помолиха ме да изсвиря нещо на Чарли Паркър.
	Тя допи виното на господин Пухчо и усети, че трябва да отиде до тоалетната.
	Стана и погледна към бармана, които й посочи една отворена врата точно до бара. Усмихна се, когато мина покрай него и му каза:
	— Може ли още една чаша, господин Пухчо?
	— Разбира се, Сали. Ще бъде готова.
	Когато излезе от общата тоалетна, тя се усмихваше. Чуваше как Джеймс започва да свири следващата си мелодия, нежна, прочувствена мелодия, която й беше позната, но никога не бе предполагала, че това е блус.
	Внезапно разбра, че не е сама. Усети нечие присъствие близо до себе си. Чу дишане.
	Коридорът беше тесен. В тоалетната нямаше други жени. „Това са глупости. Сигурно е някоя жена“ — мина й през ума, докато слушаше мелодията, която Джеймс свиреше.
	Но не беше друга жена.
	Беше Бидермайер. Точно зад гърба й стояха двама мъже. Единият от тях държеше спринцовка.
	Хвана ръката й с нежността на любовник, но тя скоро усети усилващия се натиск на пръстите му. С другата ръка той я сграбчи за челюстта, за да я държи неподвижно. Наведе се над нея и леко я целуна.
	— Здравей, Сали. Колко добре изглеждаш, милата ми. Нали знаеш, че не трябва да пиеш, докато взимаш лекарствата. Наблюдавах те как пиеше онова ужасно нещо. Защо си тук? Предполагам, че онзи мъж, който се прави на глупак в тази дупка, е Джеймс Куинлан, агентът от ФБР, с когото беше в Коув. Той не изглежда зле. Зная, че ти е любовник. Човек с неговото положение не би трябвало да стои с такава жена. Колко отчаян ще бъде бедният Скот, когато разбере. Сега да тръгваме, момичето ми. Време е да се завърнеш в своето малко гнездо. Друго гнездо. Този път това копеле няма да те намери.
	Не разбираше защо доктор Бидермайер продължава да я преследва, след като баща й е мъртъв.
	— Аз ще я държа. Донесете спринцовката. Да се омитаме оттук.
	— И в рая не бих отишла с теб.
	— Разбира се, че ще дойдеш, момичето ми.
	Сега стискаше здраво ръката й, беше я хванал откъм гърба и закриваше устата й. Тя го удари с лакът в стомаха. Докато си поеме въздух, тя успя да се освободи.
	— Джеймс! Марвин!
	После изпищя, но една ръка успя да затули устата й.
	— По дяволите, хванете я! Запушете й устата! Сложете й инжекцията!
	Успя да грабне масичката, на която беше поставен общественият телефон, и я запрати силно встрани. Тя се стовари върху един от хората на Бидермайер. Отново се опита да изпищи, но ръката на мъжа притискаше силно устата й, като покриваше даже и носа й и тя не можеше да диша. Сали се въртеше, риташе с крака и усещаше, че удря някого, но мъжът не я пускаше.
	Усети как нечии пръсти опипват ръката й.
	Игла.
	Щеше да вкара иглата в ръката й. С всички сили ритна назад. За миг мъжът освободи носа и устата й.
	Тя се наведе и ухапа ръката му, тази, с която държеше спринцовката и отново изкрещя:
	— Джеймс!
	Ръката отново се върна върху устата й. Единият от мъжете псуваше, другият дърпаше ръката й, но тя успя да замахне назад и да го удари в корема. Въпреки това усети убождане. Чу тъп звук по дървения под. Беше изтървал спринцовката.
	— Трябваше да се досетя, че ще оплескате всичко. Вземи спринцовката, идиот такъв! Знаех си, че трябваше просто да я ударя, за да изпадне в безсъзнание, тази малка кучка. По дяволите, хайде да се омитаме оттук. Остави спринцовката, остави я.
	Това беше доктор Бидермайер и беше бесен.
	След това тя чу барманът Пухчо да сипе най-цветистите ругатни, които някога беше чувала. Мъжът я пусна. Тя се олюля, после изпищя.
	— Ти загуби, копеле проклето. Омитай се оттук заедно с двамата си копои или Джеймс ще те убие.
	Той дишаше тежко, побеснял от яд.
	— Мислех, че ще стане лесно, просто ще забия иглата в ръката ти. Променила си се, Сали, но това не е свършило.
	— Напротив, всичко свърши. Смятам да те лиша от лекарски права, мръсен нацистки червей. Ще те вкарам в затвора и се надявам всеки един от съкилийниците ти да се забавлява с теб.
	Той вдигна ръка, за да я удари, но двамата мъже го изблъскаха в стремежа си да излязат към аварийния изход отзад. Вратата се отвори и затвори с трясък.
	Тя вдигна глава и видя как Марвин Изхвърлячът лети срещу нея като влак — стрела. Чу как барманът Пухчо събаря масите и ругае още по-цветисто.
	Направи две крачки напред. Видя как Джеймс скочи от сцената и извади пистолета си.
	Лили грабна една бейзболна бухалка и закрачи към нея като амазонка.
	Всичко стана толкова бързо, но се беше изплашила до смърт. Да забият игла в ръката й! Не, не би могла да го понесе отново.
	Едва сега осъзна, че страхът я напуска, и тя тръсна глава.
	Беше спечелила. Беше го победила. Искаше й се да може да го застреля. Или да забие нож в корема му.
	Марвин Изхвърлячът я погледна, после отвори с трясък вратата на аварийния изход и изтича навън.
	Пухчо се стрелна покрай нея и изчезна през вратата след Марвин. Чу стъпки на много хора. Молеше се да заловят Бидермайер.
	Едва се държеше на крака. Клекна и се облегна на стената. Обхвана краката си с ръце и подпря глава на колената си.
	— Дръж се, Сали. Веднага се връщам. — Беше Джеймс, който бягаше след Марвин и Пухчо.
	— Е, момичето ми, Марвин ми каза, че Джеймс му споменал, че те преследват лоши хора. Това няма значение — въпреки че ми прекъснаха една от любимите песни. Що за глупаци трябва да са тия юнаци, за да се опитат да те хванат тук? Трябва наистина да са били много отчаяни. Или пък много глупави. Бас държа, че са глупави. — Госпожа Лили заклати глава. — Сега готова ли си да станеш, Сали?
	— Добре ли е гадженцето?
	— Да, Марвин, тъкмо си поема дъх. Мисля, че се справи с онези мъжаги. Предполагам, че не успяхте да пипнете нещастниците?
	— Не, госпожа Лили. Почти ги бяхме настигнали, но те успяха да се измъкнат с кола. Куинлан заби един куршум в задното им стъкло. Каза, че знае кое е копелето и че ще го пипне утре. След това се засмя и потри ръце. Малко му беше трудно, тъй като все още държеше големия си патлак.
	Марвин Изхвърлячът се обърна:
	— Не е ли тъй, Куинлан?
	— Сали, беше Бидермайер, нали?
	Тя вдигна глава. Беше се поуспокоила и се чувстваше чудесно.
	Госпожа Лили сграбчи ръката й и я изправи на крака.
	— Ето, готово. Пухчо, дай на Сали още малко от чудесното си бяло вино.
	— Да, беше Бидермайер с двама копои и една спринцовка. Мисля, че спринцовката все още е някъде тук на пода.
	Марвин кимна утвърдително.
	— Знаех си, че макар да си кожа и кости, не си безпомощна. Добре си направила, Гадже.
	— Благодаря ти, Марвин. Благодаря на всички.
	— Няма защо — отвърна госпожа Лили. Тя се обърна и се развика: — Сядайте си на масите. Всичко е наред. Това ще научи тези, които искат да се бъзикат с Марвин, че това не е добра идея. Хвърлили са хубав бой на онези, които се опитаха да нападнат Сали. Куинлан, премести си хубавия задник обратно на сцената и ми изсвири Декстър Гордън. За какво мислиш, че ти плащам?
	— За музиката ми — отговори той. — Сали, не желая да се отдалечаваш от сцената, чу ли?
	Преди да тръгне, вдигна спринцовката, уви я в салфетка и я сложи в джоба на ризата си.
	— Искам да разбера какво е смятало да ти даде онова копеле. Утре ще занесем това в лабораторията на ФБР. Хайде, Сали.
	— Аз ще донеса виното — каза Пухчо.

	* * *

	Той напрегнато обикаляше стаята. Дилън се беше разположил пред преносимия си компютър „Гейтуей 486SX Номад“, наречен още „Макс“.
	Сали наблюдаваше Джеймс.
	— Мисля, че получих достатъчно — обади се най-накрая.
	Двамата мъже я погледнаха.
	Тя се усмихна:
	— Не искам да чакам до утре. Искам още тази вечер да приключим с всичко. Да отидем при майка ми. Тя знае какво се е случило в нощта, когато баща ми беше убит. Или поне знае доста повече, отколкото е казала на вас, на полицията или на мен. Искам да знам истината.
	— Мисля, че ще по-добре да съберем и тримата — майка ти, съпруга ти и Бидермайер — възрази Дилън и отново погледна към екрана на компютъра. — Не смяташ ли, че вече е време, Куинлан?
	— Не зная — отговори той. — Може би е още рано. — Погледна разтревожено към Сали. — Сигурна ли си за това, Сали?
	Тя изглеждаше силна, крехките й рамене бяха изправени, а погледът й беше решителен. Изглеждаше готова да понесе товара.
	— Сигурна съм.
	Това беше всичко, от което той се нуждаеше. Да, време беше да разберат истината. Той кимна.
	— Те може би са уморени — каза Дилън. — Спипах те. Най-накрая го открих. — Той се усмихна широко. — Много съм добър — каза, като потриваше ръце. — Дяволски добър.
	— За какво говориш? — попита Куинлан и се запъти към Дилън. Наведе се и погледна към екрана.
	— Всичко, което искаме да знаем за д-р Алфред Бидермайер. Истинското му име е Норман Липси и е канадец. Наистина е завършил медицина — в „Макгил“ в Монреал. Боже мой, специалността му е пластична хирургия. Има и още нещо. Съжалявам, че се забавих толкова. Просто не ми дойде наум, че може да е канадец, не и с име като Бидермайер. Не се свързах с подходящата база данни. — Потри ръце. — Открих го в списък на пластичните хирурзи, има и негова снимка. Там пише, че е завършил в „Макгил“.
	— Невероятно! — каза Куинлан. — Отлична работа, Дилън.
	— Съмнявал ли си се изобщо? А сега нека да потърся някои неща и за Скот Бренърд. Къде е завършил право, Сали?
	— В Харвард.
	— Да, тук пише, че е завършил с отличие Харвард през 1985 година. Жалко. Надявах се, че е излъгал за това.
	Куинлан попита:
	— Сигурна ли си, че все още го искаш, Сали? Готова ли си да видиш Скот? А Бидермайер? След това, което се опита да ти стори тази вечер? Сигурна ли си?
	— Да, сигурна съм. Стига толкова. Това трябва да свърши. Ако съм убила баща си, бих искала да знам. Ако го е направила Ноел или някой друг, нека разберем кой е. Не издържам на тази неяснота, на тези мъгляви образи.
	— Преди да тръгнем, искам да си изясним още някой неща. Ще можеш ли? — попита я Куинлан.
	— О, да — отвърна тя. — Готова съм. Вече говорихме за Скот и за баща ми. — Млъкна, а пръстите й проследяваха райетата на кадифените й панталони.
	— Какво има?
	— Става въпрос за баща ми и за майка ми. — Тя погледна ръцете си — тънки пръсти, дълбоко изрязани нокти. Поне, откакто срещна Джеймс, вече не ги гризеше.
	— Какво има, Сали? Хайде, стига с тези тайни.
	— Той биеше майка ми. Когато бях на шестнадесет години за пръв път го видях да я бие. Това се случи, когато се върнах от девическото училище във Вирджиния. Опитах се да я защитя…
	Дилън вдигна глава.
	— Искаш да кажеш, че баща ти, старши юридически съветник в „ТрансКон Интернешънъл“, е биел жена си?
	— Защо ли не съм изненадан? — обади се Куинлан. Седна до нея, взе ръката й в своята и зачака. Не каза нищо, само й държеше ръката. Трябвало е да преживее и това?
	— Майка ми — Ноел — не искаше да предприеме нищо. Просто търпеше. Предполагам, че тъй като той беше толкова известен, уважаван и богат, а тя беше част от всичко това, не е могла да понесе мисълта за унижението. Или пък се е страхувала, че може да загуби всичко, което има.
	Спомням си, че с нетърпение очаквах различните коктейли, разточителни банкети и обяди в тесен кръг с важни личности, където съпругите се надпреварваха да се показват и да дават интервюта за различни списания, защото знаех, че тогава не би посмял да удари Ноел. Това, че аз знаех всичко, засилваше омразата му към мене.
	Когато отказах да напусна дома и да отида в колеж, мислех, че ще ме убие. Беше разчитал на заминаването ми. Дори не беше допускал, че аз ще си остана вкъщи и ще го наблюдавам. Всъщност той вдигна ръка, но не посмя да ме удари.
	Никога няма да забравя омразата в погледа му. Осъзнаваше, че е много привлекателен. Имаше гъста тъмна коса с едва забележими сребърни нишки в нея, тъмносини очи. Беше висок и строен. Високите му скули му придаваха аристократичен вид.
	В действителност Скот прилича на него. Не е ли странно, че съм си въобразявала, че съм влюбена в мъж, който прилича на баща ми?
	— Да — каза Дилън. — Бих казал, че не е добре. Радвам се, че Куинлан не прилича на никого, освен на себе си.
	— Връщах се съвсем неочаквано вкъщи. Той знаеше това. След едно от посещенията ми при Ноел се сетих, че съм си забравила пуловера. Върнах се в къщата и го видях как рита майка ми. Отидох до телефона, за да се обадя в полицията. Чашата беше преляла. Не ме интересуваше нищо повече. Той трябваше да си плати. Сигурно няма да повярвате, но майка ми пропълзя до мен, сграбчи крака ми и започна да ме умолява да не викам полиция. Баща ми стоеше на прага на библиотеката и ме предизвикваше да го направя. Предизвикваше ме, докато гледаше как майка ми, паднала на колене, хленчи и се моли. Господи, беше ужасно! Оставих слушалката, тръгнах си и не се върнах повече. Просто не можех. Нищо, което се опитвах да направя, не помагаше. Ако бях там, той просто изчакваше да си тръгна. След това може би я биеше още по-жестоко, отколкото ако не бях ходила. Спомням си, че се питах дали тогава не й беше счупил някое ребро, но не посмях да попитам. Какво можех да направя?
	— Но той успя да си отмъсти едва преди шест месеца — отбеляза Дилън. — Чакал е — колко? — пет години, за да ти го върне.
	— Това не е точно така. Отмъщението му започна със Скот. Сега вече съм напълно сигурна. Да, той стои зад брака ми със Скот. Дотогава в живота ми нямаше мъже. Веднага след колежа започнах работа за сенатор Бейнбридж. Бях щастлива. Не се виждах с родителите си. Имах приятели. Обаче бях сигурна, че баща ми все още ме мрази.
	Спомням си как веднъж на един коктейл срещнах случайно майка си в дамската тоалетна. Тя разресваше косата си. Дългият й ръкав се беше смъкнал и аз видях на ръката й огромна виолетова синина. Спомням си, че само я погледнах и казах: „Защо позволяваш на онзи негодник да те бие?“
	Тя ме удари. Предполагам, че си го заслужавах. Повече не я видях до онази вечер, когато избягах от вас и когато отидох при нея, за да й поискам пари.
	— Ти всъщност спомняш ли си дали си ходила в къщата на родителите си в нощта, когато баща ти беше убит?
	— Да, но нищо друго не помня. Откъде съм сигурна, че баща ми е мъртъв? Не зная. Но зная и предполагам, че може би съм смятала, че Ноел в края на краищата не е могла да понесе повече побоищата. Да, сигурно точно това съм си помислила, въпреки че цялата тази работа не ми е съвсем ясна.
	Тя започна да разтрива слепоочията си.
	— Не, не зная, Джеймс. Мисля, че си спомням някакви писъци, че виждам някакъв пистолет и може би кръв. Спомням си кръвта. Но баща ми? Мъртъв ли е? Дали Ноел е там? Нищо не мога да кажа със сигурност. Съжалявам. Не мога да помогна.
	Но Куинлан не се тревожеше. И друг път се беше справял с подобни ситуации. Дилън също не е безпокоеше. Имаха много материал за работа. Сали беше готова.
	За да я успокои, той произнесе бавно, сякаш повече на себе си:
	— Значи баща ти е изчаквал.
	— Да. Едва след като се оженихме, разбрах, че баща ми е шеф на Скот. Никога не ми беше казвал в каква фирма работи. Не се впускаше в подробности, а и аз не го разпитвах. От момента, в който разбрах, всичко се обърка.
	Куинлан крачеше из стаята с бавни и отмерени стъпки. Дилън продължаваше да работи. Сали бършеше праха от малкото каучуково дърво, засадено в красив ориенталски съд.
	Куинлан спря и се усмихна на Сали.
	— Мисля, че е време да проведеш няколко телефонни разговора, Сали. Време е да съберем бандата и да си побъбрим малко. Ще видим какво ще излезе.
	Той й подаде телефона.
	— Най-напред се обади на майка си, после на Скот и накрая на Бидермайер.


>	22.

	— Трябва да разберем защо Бидермайер продължава да те преследва — каза Дилън. — Баща ти е бил този, който те е изпратил при него. Но той е мъртъв. Защо тогава Бидермайер си прави този труд? Кой върви по стъпките на твоя старец? Ти смяташ, че Скот е замесен. Защо продължава и сега? Няма ли да е по-добре за него, сега просто да поиска развод? Сигурна ли си, че си готова за това, Сали?
	— Готова съм. Всъщност даже нямам търпение да заплюя Бидермайер в лицето. Що се отнася до това, защо продължават да ме преследват, аз също дълго мислих по въпроса. И на мене това ми се струва много странно — замълча, после добави: — Може би скоро ще получим отговор на този въпрос. Нека сега да проведа трите разговора.
	Тя вдигна телефона и се обади на Ноел:
	— Мамо, аз съм, Сали. Искам да намина за малко. Трябва да поговоря с теб, мамо. Да, още сега. Може ли?
	Бавно натисна вилката и прекъсна разговора. Започна да набира номера на Скот. Куинлан докосна леко ръката й и поклати глава:
	— Мисля, че майка ти сама ще доведе другите играчи.
	— Той е прав — каза Дилън. — Ако не го направи, ще говорим с нея насаме. И без това трябва да разберем точно каква е ролята й в тази история.
	— Джеймс е прав. — Сали преглътна. — Другите ще бъдат там. Но искам да знаете, че тя се опитваше да ме защити. Залагам живота си на това.
	Прииска му се да я прегърне. Видя как преглътна сълзите си, докато успее да се овладее. Сали беше смела. Освен това имаше и него.
	— Добре. Нека и аз да проведа няколко разговора, след което можем да тръгваме.

	* * *

	Тридесет минути по-късно Джеймс вече чукаше на вратата на семейство Сейнт Джон.
	Ноел Сейнт Джон отвори вратата. Беше облечена в бледосиня копринена рокля. Косата й, по-руса от тази на Сали, беше прибрана в стегнат кок. Беше елегантна, напрегната и пребледняла. За миг се поколеба, после протегна ръце към дъщеря си. Сали не помръдна. Ноел Сейнт Джон изглеждаше така, сякаш всеки момент ще избухне в сълзи. Отпусна ръце и бързо заговори:
	— О, Сали, ти дойде. Много се тревожех. Когато баба ти и дядо ти ми се обадиха, не знаех какво да правя. Влизай, любов моя. Ще уредим всичко.
	Тогава забеляза Куинлан.
	— Вие!
	— Да, госпожо. Може ли и аз да вляза?
	— Не, не може. Сали, какво става тук?
	— Съжалявам, ако не вляза аз и Сали няма да влезе.
	Тя погледна Сали, после Куинлан и поклати глава. Изглеждаше объркана.
	— Ноел, всичко е наред, пусни ни да влезем.
	Тя продължаваше да клати глава.
	— Но той е от ФБР, Сали. Не го искам в дома си. Той дойде тук с още един мъж и претърсиха цялата къща, за да те открият. Защо искаш да дойде с теб? Това не е логично. Последният човек, който ти трябва, е някое ченге. Той те лъже. Манипулира те. Само те обърква още повече.
	— Не, Ноел, аз изобщо не съм объркана.
	— Но, Сали, когато баба ти и дядо ти ми се обадиха, те ми казаха, че той бил по петите ти и ти си знаела. Казала си, че е умен. Но обясниха също, че си искала да избягаш и да се скриеш. Ти каза същото и на мен. Защо сега си с него? Защо искаш да си с него?
	— Той ме залови. Аз съм аматьорка. Повярвай ми, ти също би искала той да е с мен. — Сали направи крачка напред и докосна леко ръката на майка си.
	— Това съм аз, госпожо, специален агент Джеймс Куинлан. Поласкан съм, че ме помните.
	— Бих искала да не ви помня, господине — отвърна Ноел. Хвърли поглед през рамо. Джеймс се усмихна, защото сега беше сигурен, че там, в стаята, има още някой. Скот Бренърд? Д-р Бидермайер? А може би и двамата? Надяваше се те да са там.
	— Или ще бъде с нея, или тя изобщо няма да влезе — каза той. — Навън е доста хладничко. Решавайте, госпожо.
	— Добре, но все още не мога да разбера защо сте с нея. Нямате никакво право, абсолютно никакво. Сали ми е дъщеря, тя е болна и нито ФБР, нито полицията могат да я задържат, защото психически е неуравновесена. Аз съм неин попечител и заявявам, че тя ще се върне в санаториума. Това е единственият начин да бъде в безопасност.
	— Така ли? — учуди се Куинлан. Ноел го изгледа така, сякаш искаше да го удари. — На мен ми изглежда съвсем нормална и уравновесена.
	— През последните шест месеца тя беше много болна — каза Ноел, като се отдръпна.
	Те я подминаха и влязоха във фоайето. На старинната масичка под голямото позлатено огледало имаше ваза с красиви свежи цветя. Сали си помисли: „В тази ужасна ориенталска ваза винаги има свежи цветя, обикновено бели или жълти хризантеми.“
	— Заповядайте в кабинета на баща ти, Сали. Да свършваме с това. После лично ще се уверя, че отново си в безопасност.
	— Отново в безопасност? — прошепна Сали. — Тя да не се е побъркала?
	Куинлан я притисна до себе си и когато тя го погледна, й намигна:
	— Не се тревожи.
	— Я, виж ти, каква изненада! — иронично възкликна той, щом видя д-р Бидермайер, който стоеше до камината. Въпреки че до този момент не се бяха срещали, много пъти беше разглеждал снимката на този мъж и имаше чувството, че вече го е разпитвал. Дали този негодник го беше ударил по главата в Коув? Съвсем скоро щеше да разбере.
	Обърна се към другия мъж:
	— А това, предполагам, е съпругът ти, нали, Сали? Видният адвокат, Скот Бренърд, който работеше за баща ти и който вероятно се е оженил за теб, защото той му е наредил?
	— Името й е Сюзън — обади се мъжът. — Сали е галено име. Аз лично никога не съм го харесвал. Обръщам се към нея само с името Сюзън. — Направи стъпка напред, но се спря. — Изглеждаш малко напрегната, Сюзън, но в това няма нищо чудно. Какво правиш с него? Ноел току-що ми каза, че той е агент на ФБР.
	— Специален агент — добави Куинлан. — Винаги съм бил специален агент.
	— Той я заловил и я върнал обратно — обади се Ноел. — Не зная с каква цел е тук, но ние трябва да го убедим, че Сали не е добре и не носи отговорност за убийството на баща си. Ние можем да я защитим. Доктор Бидермайер ще я отведе обратно в санаториума, където тя ще бъде в безопасност.
	— Тъй като татко е мъртъв — каза Сали, като гледаше майка си право в очите. — Това повдига много въпроси. Например, тъй като той вече не е между нас, кой тогава ще идва всяка седмица да ме бие, да ме опипва и да ме унижава?
	Майка й я гледаше втренчено, устните й се движеха, но не издаваха звук. Беше пребледняла. Изглеждаше зле. Личеше, че се колебае.
	— Господи, Сали, това е невъзможно. Баща ти, Скот, доктор Бидермайер, всички те ми казваха как с всяка седмица състоянието ти се подобрява. Не, това не може да бъде истина.
	— Тя не трябва да говори така за мъртвия си баща — обади се Бидермайер.
	— Той има право. Това само доказва, че тя е болна — подкрепи го Скот. — Тя си измисля всичко това. Еймъри да бие дъщеря си? Да я опипва? Това е лудост, тя е луда и току-що го доказа.
	— Това е класически случай — продължи Бидермайер, който беше застанал до камината. — Някои пациенти смесват реалност и фантазии. Това обикновено са неща, за които дълбоко в себе си те винаги са мечтаели. Баща ти беше привлекателен мъж, Сали. Момичетата често се чувстват сексуално привлечени от бащите си. В това няма нищо срамно. Единствената причина, поради която си въобразяваш, че е идвал при теб, е, че силно си го искала. Това с биенето и унижаването си го измислила само за да можеш да си простиш за тези чувства, като се представиш за толкова беззащитна, че да не можеш да ги предотвратиш.
	— Отвратително! — възкликна Куинлан. — Доктор Бидермайер, какво удоволствие е за мен най-после да ви срещна.
	— За съжаление не мога да кажа същото. Дошъл съм, за да върна Сали в клиниката, и въпреки че сте от ФБР, вие не можете да ми попречите.
	— Защо се опитахте да я отвлечете преди три часа от клуб „Бонъми“?
	— Алфред? За какво говори той?
	— Просто недоразумение, скъпа Ноел. Открих къде е Сали. Смятах, че мога да я отведа без много шум, но не успях.
	— Не успя? — повтори Сали. — Ти се опита да ме отвлечеш и всичко, което имаш да кажеш, е, че не е станало?
	Той само се усмихна и вдигна рамене.
	— Беше довел със себе си двама копои, Ноел — каза Куинлан. — Тримата я хванали тъкмо когато е излизала от тоалетната и се опитани да й инжектират нещо. — Той се обърна към Бидермайер. Така му се искаше да извие врата на проклетото копеле. — Почти те бяхме спипали, тебе, жалко подобие на човек. Поне ще се наложи да си смениш задното стъкло на колата.
	— Няма проблем — отвърна Бидермайер. — Колата не беше моя.
	— Какво става тук? — попита Скот. — Ноел ми каза, че Сали е избягала. Сега е с агент на ФБР. Доктор Бидермайер ми каза, че Сали е срещнала този мъж в онова затънтено градче в Орегон и че двамата са любовници. Това не е възможно. Сали, ти все още си моя съпруга. Какво става тук?
	Куинлан се усмихна любезно на всички:
	— Защо просто не ме приемете като неин адвокат? Тук съм, за да се уверя, че няма да пострада и че добрият доктор няма да се опита да забие още една игла в ръката й.
	Той огледа Скот Бренърд. Беше висок, елегантен. Красивото му лице обаче изглеждаше измъчено. Под очите му имаше тъмни кръгове. Явно всичко това не го правеше щастлив, нещо повече — изглеждаше уплашен. И наистина трябваше. Куинлан беше сигурен, че не носи оръжие. Беше нервен. Сега извади лула от джоба на английското си сако. Един кобур определено би развалил линията на елегантната му дреха. Копеле!
	Куинлан го наблюдаваше как пали лулата си. Представи си как използва тази пауза в своя полза, когато води преговори.
	— Ти си мъжът, който ми отне Сали, нали? Ти си този, който нахлу в санаториума.
	Джеймс се усмихна на Бидермайер.
	— И двата пъти позна. Как са немските овчарки? Много хубави кучета и много обичат сурови пържоли.
	— Нямахте никакво право да нахлувате така в моята клиника. Ще ви съдя за това.
	— Мълчи, Алфред — каза Ноел. — Вие също, господин Куинлан. Сали, защо не седнеш? Искаш ли чаша чай? Изглеждаш изтощена. Трябва да си починеш. Толкова си слаба.
	Сали погледна майка си и поклати глава:
	— Съжалявам, Ноел, но се страхувам, че ще позволиш на Бидермайер да сложи приспивателно в чая.
	Това подейства на жената като плесница. Пристъпи към Сали.
	— Сали, не говори така. Аз съм ти майка. Не бих те наранила. Моля те, не постъпвай така. Искам само най-доброто за теб.
	Сали трепереше. Джеймс я хвана и я заведе до малко канапе. Остана до нея, защото разбираше, че за Сали е важно да усеща близостта му, топлината му, подкрепата му.
	На Скот Бренърд, който ожесточено пафкаше лулата си, Джеймс каза:
	— Разкажи ми как срещна Сали.
	— Да, Скот, разкажи му — повтори тя.
	— Ако го направя, ще му кажеш ли да изчезне от живота ни?
	— Това също е една възможност — отбеляза Куинлан. — Да ти кажа ли какво мога да обещая със сигурност? Че няма да хвърля Сали на кучетата.
	— Добре — каза Ноел. — Тя трябва да бъде в безопасност. Доктор Бидермайер ще се погрижи за това. Той ми обеща.
	„Непрекъснато повтарят едно и също“ — помисли си Куинлан. Дали Ноел участваше в този заговор? Възможно ли беше да е толкова наивна? Наистина ли не можеше да проумее истината за Сали? Да осъзнае, че тя е съвсем нормална?
	Скот закрачи, като местеше поглед от Ноел, която гледаше втренчено дъщеря си, сякаш за да прочете мислите й, към доктор Бидермайер, който се беше разположил в големия фотьойл и се опитваше да подражава на проклетия агент.
	— Срещнах я на изложба на Уислър в Националната художествена галерия. Беше вълнуваща вечер. Бяха изложили петнадесет от японските картини на Уислър. Както и да е, Сали също беше там. Един от адвокатите ни представи. Разговаряхме, после пихме кафе. Заведох я на вечеря и така започна всичко. Открихме, че имаме много общи неща. Влюбихме се и се оженихме.
	Бидермайер стана и се протегна.
	— Много романтично, Скот. Сега вече е късно и Сали има нужда от почивка. Време е да тръгваме, Сали.
	— Не съм на същото мнение — спокойно отвърна тя. Джеймс усети, че ръката й трепери. — Аз съм на двадесет и шест и съм съвсем нормална. Не можеш да ме накараш да тръгна с теб. Скот, всъщност не каза на Джеймс, че докато не се оженихме, забрави да споменеш, че работиш за баща ми.
	— Ти никога не си ме питала, Сали. Беше обсебена от собствената си кариера, от веселите празненства и буйните си приятели. Не се интересуваше особено от това, което аз правех. Никога не си ме питала, по дяволите!
	— Питах, но ти винаги увърташе. Каза ми, че работиш в юридическа кантора и толкова. Спомням си, че те питах, но ти никога не казваше нещо повече.
	Куинлан усети вълнението й. Стисна леко ръката й, но продължи да мълчи. Тя се справяше отлично. Беше доволен и оптимистично настроен. Вече си беше съставил определено мнение и за тримата и си каза: „Моментът скоро ще настъпи.“
	Сали замълча за малко, после спокойно продължи:
	— Определено не се интересувах повече, когато разбрах, че имаш извънбрачна връзка.
	— Това е лъжа. Не съм имал извънбрачна връзка. Бях ти верен. Винаги съм ти бил верен, дори и през последните шест месеца.
	Ноел се изкашля:
	— Това няма да доведе до нищо. Сали, казваш, че си напълно здрава, че баща ти наистина те е малтретирал в санаториума…
	— Както и доктор Бидермайер. Той имаше един подъл дребен помощник на име Холанд, който обичаше да ме къпе, да ме съблича, да си играе с косата ми и да седи до леглото ми само за да ме гледа.
	Ноел се обърна към доктор Бидермайер:
	— Вярно ли е това?
	Той повдигна рамене.
	— Донякъде. Холанд, наистина се грижеше за нея. Възможно е да е преминал някои граници. Тези неща се случват, Ноел, особено с пациенти като Сали. Що се отнася до останалото, това просто е част от заболяването — халюцинациите, фантазиите. Повярвай ми, както повярва на Скот и на съпруга си. Скот е живял с нея. Той е бил свидетел на нейния срив. Нали така, Скот?
	Съпругът й кимна:
	— Беше ужасяващо. Ние не те лъжем, Ноел.
	И Ноел Сейнт Джон им повярва. Куинлан го видя, изписано на лицето й. Тя решително се обърна към дъщеря си:
	— Слушай, Сали. Аз те обичам. Винаги съм те обичала. Ти ще се оправиш. Не ме интересува какво ще ми струва това. Ще получиш най-добрите грижи. Ако не харесваш доктор Бидермайер, ще ти намерим друг лекар. Но сега, моля те, върни се с него в санаториума, където ще бъдеш в безопасност. Съдия Харкин присъди, че не си отговорна за действията си. Но ти дори не си спомняш делото, нали? Е, нищо чудно. Беше толкова болна, че през цялото време стоеше и гледаше в една точка. Говорех ти, а ти сякаш гледаше през мен. Дори не ме позна. Беше ужасно. Сега, когато баща ти е мъртъв, аз съм твоя настойничка. Всъщност, Скот и аз. Моля те, имай ми доверие, Сали. Искам само най-доброто за теб. Обичам те.
	Скот каза:
	— Господин Куинлан, можете да я задържите за един ден. Съдията вече е присъдил, че тя не е отговорна за действията си. Нищо не можете да й направите. Никой няма да я съди за убийството на баща й.
	Тя все още се държеше, макар че това явно я потресе. Това беше някакъв заговор. Все още не можеше да реши дали майка й участва в него. Тя беше толкова искрена, толкова загрижена, но…
	Сега всички изглеждаха убедени, че тя е убила баща си. Беше време и той да се намеси.
	Сали вдигна ръка, сякаш за да възпре думите на майка си, и изрече:
	— Ноел, знаеше ли, че доктор Бидермайер ме държа упоена през цялото време? Затова не си спомням процеса. Казах ти, че баща ми идваше да ме бие два пъти седмично, но знаеш ли, че доктор Бидермайер гледаше? О, да, докторе, зная за онова двойно огледало. Зная също, че позволяваше и на други да гледат, когато баща ми се опипваше, докато аз лежах гола на леглото.
	Тя скочи на крака и Куинлан беше сигурен, че ще се нахвърли върху Бидермайер. Докосна ръката й. Тя застина и изкрещя:
	— Това доставяше ли ти удоволствие, мръсно влечуго?
	После рязко се обърна към майка си:
	— Не си спомням процеса, защото той ме държеше упоена през цялото време, за да не мога да се противопоставя на него или на пазачите му. Нима не разбираш? Трябваше да ми слагат опиати. Иначе щях да ги вдигна във въздуха. Знаеш ли също, че понякога, когато баща ми идваше, ги караше да намалят дозата, за да съм в съзнание, когато ме малтретира? Това е истината, Ноел, повярвай ми. Баща ми, твоят съпруг. Не те лъжа. Не си измислям всичко това. Баща ми беше чудовище, Ноел. Но ти го знаеш, нали?
	Майка й изкрещя:
	— Стига вече, Сали! Престани с тези лъжи. Не мога да издържам повече. Не мога.
	Скот Бренърд извика:
	— Така е, Сали. Наистина прекали. Извини се на майка си за тези ужасни неща, които й наговори.
	— Но те са верни и ти го знаеш, Скот. Баща ми не би могъл да ме прати в клиниката без твоето съгласие. Защо му позволи, Скот?
	— Това беше много трудно решение — отговори Скот. — Но беше за твое добро.
	За облекчение на Куинлан Сали успя да се засмее:
	— Много добре, Скот. Ти си един проклет лъжец. Ноел, когато баща ми ме биеше или просто ме държеше, докато стоеше надвесен над мен, той се смееше и ми говореше как най-после е успял да ме вкара точно където е искал, където съм заслужавала да бъда. Мили Боже, сега си спомням всичко! Каза, че това било неговото отмъщение за всичките онези години, през които съм се опитвала да те защитя, Ноел. Каза, че докато съм на онова място, ще си държа устата затворена и за другото нещо, но не знам какво е имал предвид.
	— Аз обаче знам — обади се Куинлан. — Но на това ще се върнем по-късно.
	Тя се усмихна и му кимна, след което се обърна към майка си:
	— Казвал ли ти е колко много ме мрази? Но мисля, че не му е било достатъчно само да ме затвори някъде. Предполагам, че вече не те е биел толкова често, Ноел, тъй като идваше да бие и мен. Два пъти в седмицата. Точен като часовник. Беше човек с установени навици. Бях толкова упоена, че понякога дори не разбирах, но Холанд, онзи жалък негодник, все повтаряше: „Да, всеки вторник и петък, идва твоят старец, за да те натупа!“ Разбира се, аз си спомням много от случаите, особено когато ми намаляваха дозата. Доставяше му удоволствие да осъзнавам, че това е той и че не мога да му попреча да прави каквото си иска с мене.
	Ноел Сейнт Джон се обърна към д-р Бидермайер:
	— Тя е болна, нали, Алфред? Това не може да е истина, нали? Не само Еймъри, но и Скот. Защо би го направил? Той ми се закле, че тя е много болна. Ти също.
	Бидермайер вдигна рамене. Куинлан си помисли, че това е любимият му отговор.
	— Смятам, че тя е убедена в това, което говори. Тя наистина е много болна. И понеже вярва, че той й е причинил всичко това, е трябвало да го убие, за да намали собствената си вина. Нали ти казах как беше успяла да скрие успокоителните под езика си и да избяга от санаториума? Дошла е направо тук, взела е пистолета на баща си и когато той влязъл, го застреляла. Ти си чула изстрела, Ноел. Както и ти, Скот. Когато пристигнах тук, тя се бе изправила над него и гледаше как кръвта изтича от гърдите му, а вие стояхте и я наблюдавахте. Опитах се да й помогна, но тя насочи пистолета към мен и отново избяга.
	Куинлан се премести към края на дивана. Сега всичко щеше да излезе наяве. Време беше. Нищо от чутото не го изненада. След няколко минути то нямаше да бъде изненада и за Сали.
	Бидермайер се обърна към Сали, а гласът му беше благ като нежното почукване на дъжд по прозореца:
	— Хайде, мила. Аз ще те защитя от полицията. Ще те защитя и от ФБР, от пресата, от всички. Трябва да оставиш този мъж. Дори не знаеш кой е.
	— Сюзън, съжалявам за всичко това, но зная, че сама не можеш да се справиш. Доктор Бидермайер ни разказа за всички твои халюцинации, сънища и фантазии. Ти наистина застреля Еймъри. Аз и Ноел те видяхме наведена над него с пистолет в ръка. Ние искаме само да ти помогнем, да те защитим. Не казахме нищо на полицията. Доктор Бидермайер си тръгна, преди те да дойдат. Никой не хвърли вината върху теб. През цялото това време те защитавахме.
	— Аз не съм убила баща си.
	— Нали ми каза, че не си спомняш нищо? — обади се Ноел. — Каза ми, че си се страхувала, че аз съм го извършила, и затова си избягала. За да те защитя, накарах полицията да ме заподозре, държах се като виновна, въпреки че не съм го убила. Това, което ме спаси, беше, че те не успяха да намерят пистолета. Двамата със Скот не казахме на полицията, че ние практически бяхме свидетели на убийството. Всъщност Скот дори не им каза, че е бил тук. Това засили подозренията им към мене. Те не те откриха. Полицаите са убедени, че знаеш, че аз съм го извършила, и затова си избягала. Но аз не съм, Сали, не съм. Ти го направи.
	— Аз също знам, че не го е извършила тя, Сюзън — каза Скот Бренърд. — Аз я срещнах в коридора и ние влязохме заедно във всекидневната. Ти беше там, наведена над него и държеше пистолета. Трябва да отидеш с доктор Бидермайер, в противен случай ще свършиш зад решетките.
	— А, да — подигравателно изрече Куинлан. — Добрият доктор Бидермайер! А може би трябва да те наричам Норман Липси, от северната ни съседка Канада?
	— Предпочитам доктор Бидермайер — със завидно спокойствие отговори той и се настани още по-удобно във фотьойла.
	— За какво говори той? — попита Скот.
	— Добрият ви доктор е измамник — поясни Куинлан. — Пращат му да държи затворени хора, които трябва да бъдат отстранени от пътя на някого. Чудя се колко ли му е платил бащата на Сали, за да я държи затворена там? Може би ти знаеш, Скот? Може би част от тези пари са твои? Обзалагам се, че е така.
	— Аз съм лекар, сър. Вие ме обиждате. Ще ви съдя за клевета.
	— Била съм в санаториума — обади се Ноел. — Това е една чиста, модерна сграда. Хората там са много любезни. Не успях да видя Сали само защото тя беше много болна. Искате да кажете, че хората плащат на доктор Бидермайер, за да държи враговете им като пленници?
	— Това е истината, госпожо Сейнт Джон. Съпругът ви е искал да отстрани Сали от пътя си. Дали това е било последното му отмъщение, защото се е опитвала да ви защити? Обзалагам се, че това е само една от причините.
	Куинлан се обърна към Сали:
	— Мисля, че може би си загубила времето си, като си защитавала майка си, Сали. Струва ми се, че много скоро тя ще е готова да те хвърли обратно на кучетата.
	— Това не е вярно — каза Ноел. — Не му вярвай, Сали.
	Куинлан само й се усмихна.
	— Във всеки случай, съпругът ви, господин Сейнт Джон, е давал всеки месец една солидна сума на стоящия тук Норман Липси, за да държи дъщеря му упоена и да му позволява да я посещава и малтретира. О, да, той наистина я е малтретирал, унижавал я е, отнасял се е с нея като малка сексуална робиня. Имаме свидетел.


>	23.

	Доктор Бидермайер изобщо не реагира на думите му. Скот стреснато подскочи, а Ноел пребледня.
	— Не — прошепна тя. — Свидетел?
	— Да, госпожо. Агенти на ФБР са хванали Холанд. Обадиха се малко преди да дойдем тук. И той пропя, Норман.
	— Не само Сали са държали там. Има и една дъщеря на сенатор. Казва се Патриция. Доктор Бидермайер й е направил лоботомия, но май е оплескал нещата.
	— Това не е вярно. Всичко е лъжа.
	— Така че, Норман, ФБР всеки момент ще пристигнат в санаториума със заповед за обиск и ще плъзнат из кабинета ти като мравки на пикник. Всички твои мръсни тайни ще излязат наяве. Имам приятел в „Уошингтън Поуст“. Целият свят скоро ще научи тайните ти. Всички онези хора, които си държал в своя затвор, отново ще бъдат свободни.
	— А ти, Ноел, все още ли вярваш на думите на този човек?
	Тя отмести погледа си от Куинлан към Бидермайер.
	— Колко ти плати съпругът ми?
	Неочаквано Ноел се промени до неузнаваемост — изправи рамене, бледността и крехкостта й изчезнаха, превърна се в силна жена, очите й бяха присвити и в тях се четеше гняв.
	— Беше за нейно добро, Ноел. Случаят й е сложен. Тя е шизофреничка. Опитахме няколко лекарства, за да облекчим симптомите, но никога не успявахме напълно. Фантазиите й, свързани с баща й, й бяха достатъчни, за да я мотивират да избяга и да дойде тук, за да го убие. Толкова просто и същевременно толкова сложно. Нищо лошо не съм й направил. Този Холанд, бедният човечец, аз го прибрах. Той е малоумен. Вярно е, че се грижеше за Сали и беше привързан към нея. Само глупак би повярвал на думите му. Той би казал всичко, което поискат от него, само за да им достави удоволствие.
	— Не е зле за човек, който не е психоаналитик, Норман — каза Джеймс.
	— Какво искаш да кажеш с това, че не е психоаналитик? — попита Скот.
	— Той е пластичен хирург. Занимава се с външната част на главата, а не с вътрешната. Освен това е мошеник и престъпник. Наблюдавал е как съпругът ви измъчва собствената си дъщеря. Нямам причини да ви лъжа, госпожо Сейнт Джон.
	— Копеле — просъска д-р Бидермайер. — Добре, Ноел, щом вече не ми вярваш, тогава няма да взема Сали. Тръгвам си. Нямам повече какво да кажа. Единствената причина, която ме доведе тук, беше да помогна на Сали.
	Той пристъпи напред, но Куинлан рязко се изправи. След миг държеше вратовръзката на доктор Бидермайер и като го гледаше право в лицето, каза:
	— Кой ти плаща да държиш Сали сега, когато баща й е мъртъв? Скот ли? Ако е така, защо? Защо я затворихте? Не беше само за отмъщение, нали? — Куинлан знаеше, но искаше да го чуе от неговата уста.
	— Ноел ми плаща само за редовното лечение, същото, което винаги съм получавал.
	— Глупости! Кой ти плаща? Все още продължаваш да лъжеш, нали? Веднага щом ФБР приключи с проверката, ще мога да ви кажа точно каква сума е плащат скъпият ви съпруг на този негодник, госпожо Сейнт Джон.
	— Ще се обадя на адвоката си. Не можете да направите това. Ще ви съдя за всичко, което ми причинихте.
	— Ако госпожа Сейнт Джон ви плаща само да се грижите за Сали, защо тогава дойдохте в Коув, обезвредихте мен и Сали и я завлякохте в клиниката? Удържахте ли на Ноел разходите за самолетни билети? А малката ви екскурзийка до клуб „Бонъми“ с онези двамата бандити? Ще изпратите ли на Ноел сметката за услугите им? Какво ще кажеш за задното стъкло, което улучих? Не вземаш ли пари за извънреден труд, Норман? Този път мълчиш? Няма ли да се опиташ да ни убедиш, че си готов на всичко, за да помогнеш на пациентите си?
	Куинлан се обърна към Ноел:
	— Когато намерих Сали в санаториума, тя беше толкова упоена, че й бе необходимо повече от ден, докато се съвземе. Това прилича ли ти на страхотно лечение, Ноел?
	— О, аз ви вярвам, господин Куинлан, сега вече ви вярвам.
	Д-р Бидермайер само повдигна рамене.
	— Може би Скот е този, който иска да държат съпругата му затворена — каза Куинлан.
	— Това е нелепо — изкрещя Скот. — Не съм направил нищо, само казах на баща й колко съм разтревожен за нея.
	Ноел тихо изрече:
	— Не, Скот, това не е вярно. Ти също лъжеш. Вие всички ме излъгахте. Ако беше само Еймъри, нямаше да му повярвам нито за миг, но не, всички вие бяхте като древногръцки хор, повтаряхте ми едно и също, докато ви повярвах. Проклети да сте, аз ви повярвах! Позволих ви да затворите малкото ми момиченце на онова ужасно място!
	Куинлан бързо се отдръпна, като я видя да се приближава. Тя се втурна към Бидермайер и преди той да успее да се предпази, заби юмрук в челюстта му. Той залитна към камината. Задъхана, Ноел отстъпи назад:
	— Ах, ти, копеле такова! — Обърна се към Скот: — А ти порочна жалка отрепка, защо причини това на дъщеря ми? Колко ти плати съпругът ми?
	Сали стана от дивана. Приближи се до майка си и я прегърна.
	— Благодаря ти — промълви. — Благодаря ти. Надявам се и аз да успея да ударя Бидермайер, преди всичко това да свърши.
	Сали избърса влажните си длани в панталоните си. Почувства такова облекчение, че устата й пресъхна. Всъщност дори се усмихна, когато каза на Скот:
	— Развеждам се с теб. Няма да отнеме много време, тъй като не искам даже и бедния си бръшлян, който вероятно и без това вече е изсъхнал. Адвокатът ми ще ти представи документите веднага щом успея да го уредя.
	— Ти си луда. Нито един адвокат няма да ти повярва.
	— Ако направиш само още една стъпка към нея, Бренърд, ще ме принудиш да те убия. Или ще оставя Ноел да го направи. Виж бедният Норман, устната му кърви. Знаеш ли, харесва ми мисълта Сали да е вдовица.
	Куинлан спокойно се приближи към Скот Бренърд и заби юмрук в корема му.
	— Това е за Сали, Ноел и мен.
	Скот изскимтя, приведе се, като дишаше така, сякаш беше прострелян, и притискаше корема си с ръце.
	— Сали — каза Куинлан, докато разтъркваше кокалчетата на ръцете си. Изпитваше неудържимо желание отново да удари Скот Бренърд, но знаеше, че това е неразумно. — Една от снахите ми е адвокат. Тя ще се заеме с развода. Няма да е трудно да прекъснеш връзките си с това мекотело. Ще отнеме шест месеца. Всъщност дали пък да не го убия? Не искаш ли да направиш опит за бягство, Скот? О, да, забравих да ви кажа, че ФБР проверява и личните документи в кантората на Еймъри Сейнт Джон. Всъщност това е и причината, поради която ФБР е замесено. Цялата работа е много деликатна, затова я пазехме в тайна, но няма причина вие да не знаете. Продажбата на оръжие на страни като Алжир, Ирак и Либия наистина ни ядосва. Именно тази трябва да е другата причина, Сали, поради която баща ти и съпругът ти са те затворили. Страхували са се да не кажеш нещо компрометиращо, нещо, което да докаже, че те са предатели.
	— Но аз не съм видяла нищо — каза Сали. — Така ли е, Скот?
	— Не, по дяволите. Аз нямам нищо общо с това.
	— Но баща й те накара да се ожениш за Сали, нали?
	— Не, това не е вярно. Е, добре, де, наистина се съгласих да я затворят. Но аз вярвах, че е болна.
	— Защо повярва, че съм болна, Скот?
	Той не отговори, само махна с лула към нея.
	— Ти не беше добра съпруга. Баща ти ми се закле, че кариерата ти е нещо, с което ще се занимаваш, докато се омъжиш. Каза, че си била като майка си, жена, която иска да има съпруг, който да се грижи за нея, и деца, които да отгледа. Аз исках съпруга, която да си стои вкъщи и да се грижи за мен, да ми помага, да проявява разбиране, но теб вечно те нямаше.
	— Това не означава, че е била болна, Скот — обади се Куинлан.
	— Отказвам да говоря повече за това — заяви Скот.
	— Защо ли не съм изненадана, че е бил предател? — промълви Ноел. — Тогава може би някой от клиентите му го е убил. Може би все пак не е била Сали. Жалко, че не го е убил Скот. Значи ето какъв си бил ти, Скот, един жалък нещастник.
	Тя се опитваше да си обясни убийството на съпруга си по друг начин. Куинлан беше доволен. Каза:
	— Това е той, госпожо Сейнт Джон. Сега, вие казахте, че сте влезли тук със Скот и сте намерили Сали да стои над него буквално с димящ пистолет.
	Ноел се намръщи. Мислеше усилено.
	— Ами, да, но тя каза, че е дошла да вземе малко пари от мен и да си тръгне. Когато чула изстрела, дотичала и вдигнала пистолета от пода.
	Куинлан извади сгънато късче хартия от джоба си, разгъна го и го прегледа набързо.
	— Това са показанията ти пред полицията, Ноел. Никъде не се споменава за Сали. За съжаление един съсед я е видял да бяга от къщата. Наистина ли бяхте със Скот през онази нощ и когато влязохте тук, видяхте Сали, наведена над тялото на баща си?
	Скот хвърли лулата си в камината. Тя падна с трясък върху мраморното огнище.
	— По дяволите! Разбира се, че бях с нея! И то през цялата вечер.
	Скот все още разтриваше удареното място, което достави удоволствие на Куинлан. Този проклет жалък червей. Обърна се към Ноел.
	— Радвам се, че си опитала да защитиш Сали, но наистина мислех, че си замесена заедно с тези двамата субекти.
	— Не те обвинявам за това — отговори Ноел. — Мисля, че съм голяма наивница. Не, по-скоро съм глупава.
	Сали се усмихна на майка си:
	— И аз съм глупава. Нали се омъжих за Скот? Само го погледни.
	Куинлан каза:
	— Чуй ме, Ноел. Само един зъл човек би се настроил срещу дъщеря си заради това, че се е опитала да те защити, когато е била на шестнадесет. Била е още дете, но въпреки това се е опитала да те защити. Искам да ми кажеш, че това не е истина. Кажи ми, че не си убила съпруга си. Кажи ми, че не си убила това чудовище, което те е тормозило толкова време.
	— Не съм го убила, не съм. О, Господи, нали ми вярваш, Сали? Нали не вярваш, че аз съм убила баща ти?
	Сали не се поколеба нито за миг. Прегърна майка си.
	— Вярвам ти.
	— Има още много неща, Сали — продължи Куинлан. — Време е всичко да излезе наяве. Сега искам да си спомниш. Погледни Ноел и си спомни онази нощ.
	Тя се отдръпна и впери поглед в майка си. След това бавно се обърна към Куинлан.
	— Сега си спомням ясно баща ми, който лежи точно там, гърдите му са облени в кръв. Съжалявам, Джеймс, но не мога да си спомня нищо повече.
	— Майка ти каза, че си държала пистолет. Не си ли спомняш дали не си взела пистолета със себе си, Сали?
	Тя поклати глава, после сведе поглед към кафявите си боти.
	— Пистолетът е бил старинен. Вероятно баща ти го е купил от някой ветеран от Първата световна война. Пълнителят е с десет куршума, опасна работа.
	— Да — бавно изрече Сали, като се отдалечи от него към мястото, където беше открила тялото на баща си, точно пред огромното му махагоново бюро. — Спомням си този пистолет. Много се гордееше с него. Подари му го английският посланик през 1970 година. Беше му направил някаква голяма услуга… Да, сега си спомням съвсем ясно. Спомням си как го вдигам от земята и го държа. Спомням си, че си мислех колко е тежък. Спомням си, че пареше, сякаш току-що беше използван.
	— Той наистина е тежък. Виждаш ли го, Сали?
	Куинлан знаеше, че сега тя си спомня и подрежда разпръснатите парчета. Беше сигурен, че младата жена ще се справи.
	— Той ти пари, Сали — каза той. — Изгаря ръката ти. Какво ще правиш с него?
	— Спомням си, че се зарадвах, че той е мъртъв. Беше зъл. През всичките тези години беше тормозил Ноел. Винаги правеше каквото си иска. Беше ме хванал. Дотогава никога не е имало справедливост. Да, спомням си, че точно това си мислех. Радвам се, че си мъртъв, нещастно копеле такова! Сега всички са свободни. Ти си мъртъв.
	— Спомняш ли си Ноел да влиза? Спомняш ли си как изпищява?
	Тя гледаше надолу към ръцете си и свиваше пръсти.
	— Пистолетът е толкова горещ. Не знам какво да правя с него. Сега те виждам, Ноел, а, да, ето го и Скот зад тебе. Но вие сте с палта. Вие не сте били в къщата, били сте навън. Само татко е тук, никой друг. Ти започна да пищиш, Ноел. Скот, ти не си мръдна и пръста. Гледаше ме, сякаш бях някакво бясно куче, което искаше да затвориш.
	— Мислехме, че си го убила — обади се съпругът й. — Той не трябваше да е вкъщи тази вечер. Трябваше да е в Ню Йорк, но се върна неочаквано. Предположихме, че си грабнала пистолета и си го застреляла.
	Но Сали само поклати глава. Не изглеждаше уплашена, а замислена.
	— Не, спомням си, че когато дойдох тук, се опитах да отворя входната врата. Изненадах се, че е отключена. Точно когато натисках дръжката, чух изстрела. Дотичах в тази стая. Той лежеше на пода целият в кръв. Спомням си… — Млъкна и се намръщи. После притисна челото си със свити в юмруци ръце. — Всичко е толкова смътно, толкова неясно. Проклетите наркотици, които ми даваше, Боже, бих могла да те убия за това!
	Куинлан успокоително рече:
	— Той толкова е загазил, Сали, че убийството ще му се стори като помилване. Искам да похарчи всичките си пари за адвокати. После искам да видя как ще гние в затвора до края на мизерния си живот. Не се тревожи за него. Можеш да си спомниш. Какво виждаш?
	Тя не откъсваше очи от мястото, където той лежеше с разперени ръце, дясната му длан бе обърната нагоре. Толкова много кръв. Ноел беше постлала нов килим. И все пак имаше нещо странно, нещо, което тя не можеше да си спомни, нещо…
	— Там имаше още някой — прошепна тя, — да, в стаята имаше още някой.
	— Как взе пистолета?
	Тя отговори без колебание:
	— Беше на пода. Когато влязох в стаята, той се беше навел да го вземе. Изправи се много бързо и хукна към прозореца.
	Тя бавно се обърна и погледна към прозорците, заели цялата страна с изглед към вътрешния двор. Високи храсти и ограда разделяха тази къща и съседната на нея.
	— Сигурна ли си, че е бил мъж?
	— Да, сигурна съм. Виждам как ръката му натиска дръжката на прозореца. Носи черни кожени ръкавици.
	— Виждаш ли лицето му?
	— Не, той… — Лицето й се напрегна. Започна да клати глава. — Не — прошепна, като продължаваше да гледа към прозорците. — Не е възможно, просто не е възможно.
	— Сега виждаш ли го, Сали? — спокойно попита Куинлан. Тя погледна Джеймс, след това майка си, Скот и най-накрая д-р Бидермайер и каза:
	— Може би те са прави, Джеймс. Може би наистина съм луда.
	— Кой беше той, Сали?
	— Не, не, аз съм полудяла. Имам халюцинации.
	— Кой беше?
	Тя беше сломена, раменете й се приведоха, сведе глава. Прошепна:
	— Беше баща ми.
	— Аха — каза Куинлан. Всичко си идваше на мястото, въпреки че останалите не го разбираха все още.
	Ноел промълви:
	— Баща ти? О, Сали, това е невъзможно. Баща ти лежеше мъртъв на пода. Аз коленичих до него и го видях. Дори го разтърсих. Това беше баща ти. Не бих могла да сгреша.
	Скот размаха лулата си към нея и поклати глава:
	— Тя е по-зле, отколкото предполагахме. Както каза и майка ти, Сали, баща ти е мъртъв. Аз също го видях мъртъв. Не забравяй, че и двамата бяхме тук.
	Д-р Бидермайер рече:
	— Всичко е наред, Сали. Това е само още един симптом на болестта ти. Сега ще тръгнеш ли с мен? Ще се обадя на адвоката на баща ти и той ще дойде, за да можем да сме сигурни, че този мъж няма да те отведе в затвора.
	Куинлан стана и отиде до Сали. Взе ръката й в своята.
	— Браво на теб — каза, като се наведе и я целуна.
	— Ах, ти копеле, това е моята жена! Не я искам, но тя все още ми е съпруга.
	Куинлан я целуна още веднъж.
	— Сега всичко си идва на мястото. — Обърна се към д-р Бидермайер: — Сега всичко съвпада. Ти си пластичен хирург, Норман. Сигурно си много добър. Къде намери мъжа, чието лице превърна в лицето на Еймъри Сейнт Джон?
	— Не знаеш какво говориш. Убитият беше Еймъри Сейнт Джон. Никой не се усъмни. А и защо? Нямаше никакви въпроси.
	— Защото никой не е имал причина да се усъмни. Защо ще проверяват отпечатъци от зъбите например, ако съпругата на починалия идентифицира тялото, ако лицето на убития напълно прилича на снимките върху бюрото? Притеснява ме единствено това, че съдебният лекар не е забелязал белезите от пластичните операции. Сигурно наистина си много добър, Норман.
	— Господи, наистина ли си направил това, д-р Бидермайер? — попита Скот. — Наистина ли планирахте с Еймъри Сейнт Джон да убиете някой друг, който да заеме мястото на Еймъри? Планираше ли той да ме остави да понеса провала? По дяволите, това е истина, нали? Щяха да обвинят мен, защото той привидно е мъртъв. А аз не съм толкова виновен, кълна се. Може би само за Сали, но това, което направихме, беше необходимо, тъй като знаехме, че е прочела няколко кратки бележки, които бях забравил в куфарчето си. Нямахме избор. Съгласих се с него, защото трябваше.
	Куинлан го удари още веднъж, този път по челюстта. Надяваше се, че я е счупил.
	Бидермайер погледна към Скот, който лежеше в безсъзнание.
	— Какво нищожество е само! Но това не е мой проблем. Всичко това са пълни измислици, Куинлан. Мъртвият беше Еймъри Сейнт Джон. Наслушах се на всичко това. Съжалявам, Сали. Опитах се да ти помогна, но вече ми е безразлично. Тръгвам си.
	— Когато дяволът си тръгне от ада, тогава бих тръгнала с теб, доктор Бидермайер — отговори му тя.
	— По-добре намери друго сравнение, Сали — каза Куинлан. — Със сигурност знам, че дяволът отдавна броди по света. Пред нас се намират две от малките му създания. Значи, бащата на Сали все още ти плаща. Това със сигурност отговаря на останалите ми въпроси.
	— Тръгвам си — заяви докторът и се отправи към вратата.
	— Не мисля, че искаш да си тръгнеш толкова рано. — Дилън влезе в стаята.
	— Когато този червей се събуди, бих искала да го ударя — каза Ноел Сейнт Джон. — Всъщност защо да чакам? — Тя отиде до Скот и го ритна в ребрата. — Що се отнася до теб — обърна се тя към Бидермайер, — ако господин Куинлан ми даде гумен маркуч, хубавичко ще те натупам. Какво сте причинили на дъщеря ми, Боже мой, искам да ви убия всичките.
	— Ще направя всичко възможно да получиш гумения си маркуч, Ноел — обеща й Куинлан.
	— Ще те съдя за всичко това. Полицейско насилие и клевета. Само погледнете бедния Скот.
	Сали отиде до Скот и го ритна. После се приближи към майка си и я прегърна.


>	24.

	Дилън кимна на Куинлан и се усмихна на Сали:
	— Много добре се справихте. Куинлан умее да помага на хората да си спомнят. — После се обърна към Бидермайер: — Не мисля, че искаш да си тръгнеш толкова рано. Насам идват още доста наши хора. Всички те са специални агенти, което означава, че могат да те накарат да изпееш всички тайни, които си имал от двегодишен насам. Наистина са професионалисти, затова по-добре не мърдай оттук, докторе.
	Ноел гледаше втренчено Бидермайер.
	— Ще се моля да изгниеш в най-дълбоката дупка, която намерят, за да те хвърлят. А сега, нещастно магаре, кажи къде е съпругът ми? Кой е бил бедният човек, когото сте убили?
	— Чудесен въпрос — каза Куинлан. — Кажи ни, Норман.
	Доктор Бидермайер внезапно извади малък револвер от джоба на сакото си.
	— Нямам какво да ти кажа, копеле мръсно. Ти съсипа живота ми, Куинлан. Нямам вече дом, нито пари, проклет да си, нямам нищо. Боже мой, с радост бих те убил, но тогава няма да си намеря място, нали?
	Чу се как навън се затръшват вратите на няколко коли.
	— Прекалено късно е, за да хленчиш, Норман — отбеляза Куинлан. — Сега отиваш на разпит. Но можеш да сключиш и сделка. Кажи ни къде се крие Еймъри Сейнт Джон. Искаме да знаем и името на човека, чието лице си аранжирал. Разкажи ни цялата тази ужасяваща история.
	— Върви по дяволите, Куинлан.
	— Надявам се да не е за дълго — отговори му агентът. — Значи Еймъри Сейнт Джон е продължавал да плаща, за да държиш Сали като затворник. Този, който я проследи до Коув и надникна през прозореца на спалнята й, наистина ли беше баща й? Ти с него ли беше? Вие двамата ли ни обезвредихте, за да върнете Сали в прекрасния санаториум? Да, струва ми се, че е вярно. Именно Еймъри Сейнт Джон се е обадил по телефона на дъщеря си и той е надничал през прозореца на спалнята.
	— Всичко това е лъжа, всичко. Сега си тръгвам. Ела тук, Ноел. Не мисля, че ще стрелят, ако ти си с мен.
	Сали каза:
	— Баща ми трябва да е бил бесен, че съм го видяла да бяга през прозореца. Мислел си е, че ще го обявя на целия свят. Ето защо е искал да ме задържите в санаториума.
	— Не ставай смешна, Сали — каза Бидермайер. — Ти си луда. Избягала си от психиатрична болница. Даже и да беше разказала всичко това на ченгетата, никой нямаше да ти повярвай.
	— Но щеше да повдигне някои въпроси — отговори Куинлан. — Аз лично бих се зачудил и щях да разнищя случая. Аз съм истински старомоден агент на ФБР по отношение на такива неща. Нямаше да го пропусна просто така. Сали е права. Ето защо ти и баща й сте я държали затворена. Така щеше да бъде отстранена за постоянно. А баща й е мислел, че тя е знаела, че той е предател, или поне е подозирала, че той не е почтен гражданин.
	— Млъквай. Ела тук, Ноел, или ще застрелям проклетата ти дъщеря.
	— За колко пари говорим, Норман? Няколко милиона? Или повече? Чудех се защо искаш Сали толкова силно. Тя е била застраховката ти, нали? Когато е при теб, няма защо да се тревожиш, че Еймъри Сейнт Джон ще те убие. Разбира се, той би могъл да убие и Сали, но това неизбежно би повдигнало много въпроси. Не, най-добре за него е било да продължава да ти плаща, докато не му хрумне някоя по-добра идея как да се отърве от теб. Има ли нещо, което не съм разбрал правилно, Норман? Обожавам престъпните заговори в реалния живот. Романите не могат дори да ги наподобят.
	Д-р Бидермайер размаха пистолета.
	— Ела тук, Ноел!
	Скот се раздвижи на пода, тръсна глава, простена и бавно се изправи.
	— Какво става тук? Какво правиш, Бидермайер?
	— Тръгвам си, Скот. Ако искаш, можеш да дойдеш. Ще вземем Ноел. Ченгетата няма да рискуват да стрелят, защото може да я улучат. Ела тук, Ноел. — Той насочи пистолета си към Сали. — Веднага.
	Ноел пристъпи бавно към него. Той сграбчи ръката й и я придърпа силно към себе си.
	— Ще излезем през прозореца. Бавно и внимателно, Ноел, бавно и внимателно. А, Скот, защо просто не останеш на мястото си? Всъщност аз никога не съм те харесвал, винаги съм смятал, че си само един незначителен червей. Да, просто стой там.
	— Това, което правиш, не е много разумно, Норман — изрече Куинлан. — Повярвай ми, изобщо не е разумно.
	— Млъквай, копеле такова! — Той отвори с ритник прозореца и издърпа Ноел през него. Куинлан не помръдна, само клатеше глава.
	Дилън каза:
	— Ти го предупреди, Куинлан.
	Чуха се гласове и два изстрела. След това гробна тишина. Дилън се втурна навън.
	— Ноел! — Сали изтича през прозореца към вътрешния двор, като непрекъснато повтаряше името й.
	Те се обърнаха и видяха как Ноел залитна към дъщеря си и двете се прегърнаха.
	— Обичам щастливия край — каза Куинлан. — А сега, Скот, защо не ни кажеш коя е любовницата ти — Джил или Моника?
	— По дяволите, аз съм обратен!
	— Господи, това се казва изненада! — възкликна агентът.
	Дилън се върна.
	— Бедният Норман Липси има само драскотина на ръката. Ще се оправи.
	— Радвам се — отговори Куинлан.
	— Скот е обратен, Джеймс? — Сали се вгледа втренчено в съпруга си. — Ти си обратен и се ожени за мен?
	— Нямах друг избор — отговори той. — Баща ти е безскрупулен. Бях фалшифицирал някои от сметките на наши клиенти, но той разбра. Тогава ме въвлече в сделките с оръжие и ми нареди да се оженя за теб. Освен това ми плати, но повярвай ми, не достатъчно, за да те изтърпя през тези шест месеца.
	Куинлан се засмя и придърпа Сали към себе си.
	— Надявам се, че това не те депресира много.
	— По-скоро ме радва.
	Чуха как докторът псува навън, после започна да стене, като се оплакваше, че ще умре от загуба на кръв и че копелетата искат той да умре.
	— Справедливост. И аз искам да видя как ще възтържествува справедливостта — отвърна му Дилън.
	Сали каза:
	— Все още няма справедливост. Джеймс, къде е баща ми?
	Той я целуна по устата и я прегърна.
	— Първо ще проверим дали паспортът му е изчезнал. Ако не е, ще го хванем много скоро.
	— Има още нещо — каза Дилън. — Къде е проклетият пистолет на баща ти?
	— Спомням си, че хукнах след баща ми през прозореца. Хвърлих го в храстите.
	— Ченгетата щяха да го намерят. Но не са.
	— Тогава това означава, че баща й я е видял да го хвърля и се е върнал, за да го вземе. — Куинлан се усмихна. — Този пистолет ще го идентифицира по-добре и от пръстови отпечатъци.
	— А оня беден човечец, когото докторът е оперирал? Кой ли е бил той?
	— Не знам дали някога ще разберем, Сали, освен ако Бидермайер проговори. Бил е кремиран. Проклятие, всички улики са били там, щели са да ми извадят очите. Преди около осем месеца баща ти е направил ново завещание, в което се посочва, че иска да бъде кремиран веднага след смъртта си. Норман Липси е пластичен хирург. Ти беше сигурна, че на телефона е бил баща ти. Трябваше да ти повярвам, но аз смятах, че това, което си чула, е бил някакъв запис на гласа му. Ще го хванем, Сали, обещавам.
	Куинлан я отведе в дома си и я накара да му обещае, че ще стои там. Налагаше се да отиде в управлението и да разбере как върви разследването.
	— Но вече минава полунощ.
	— Голяма работа. Цялата сграда на ФБР ще е осветена. Е, в краен случай поне целият пети етаж.
	— Мога ли да дойда с теб?
	Той си представи около тридесетина мъже и жени, които говорят едновременно, преглеждат купища документи, една група анализират това, което са открили в кантората на Еймъри Сейнт Джон, друга група се ровят в документацията на д-р Бидермайер.
	След това трябваше да разпитва д-р Бидермайер — искаше му се да остане насаме с него, само двамата и един касетофон и да започнат. Той едва се въздържа да не потрие ръце.
	— Да — отвърна той. — Можеш да дойдеш, но агентите ще започнат да те разпитват дотогава, докато не ти се прииска да се върнеш в утробата на майка си и да заспиш.
	— Готова съм да говоря. — Тя му се усмихна широко. — О, Джеймс, изпитвам такова облекчение. Скот е обратен, а майка ми не е била замесена. Освен теб наистина имам още някого на моя страна.

	* * *

	Марвин Брамър, помощник-директор и завеждащ отдел „Криминални разследвания“, поиска да я прегледат лекари и психиатри от ФБР. Куинлан го разубеди.
	В края на краищата Сали проведе дълъг разговор с Мартин Брамър.
	Когато приключи дългият разпит, беше разбрал от нея още подробности за онази нощ. Брамър беше един от най-добрите в това отношение във ФБР. Може би дори по-добър и от Куинлан, но тя се съмняваше дали Джеймс щеше да си признае.
	На излизане от кабинета на Марвин Брамър, докато той вървеше след нея и леко я придържаше за лакътя, тя видя Ноел, която седеше в малката чакалня и спеше. Изглеждаше млада и много хубава. Обаче Сали се страхуваше от баща си. Какво щеше да стане, ако той отново се добереше до Ноел? Ами ако се добереше до нея самата? Беше казала всичко това на Брамър, но той я беше уверил, че и двете ще имат охрана. Еймъри Сейнт Джон не би могъл дори да се доближи до тях. Освен това той смяташе, че баща й не би постъпил толкова глупаво. Не, всичко ще бъде наред.
	— Това е майка ми — каза Сали. — Нали е красива? Тя винаги ме е обичала. — Усмихна се на Брамър по начин, който би обезоръжил и много по-циничен мъж.
	Той се прокашля. Прокара пръсти през гъстата си побеляла коса. Говореше се, че уменията му на разпитващ са нараснали изключително много, откакто косата му побеляла за една нощ при престрелка преди пет години, когато едва не го убили. Видът му будеше доверие.
	— От това, което Куинлан ми каза — той настояваше да говорим със Скот Бренърд — явно Скот наистина е присвоил малки суми от сметки на клиенти. Но баща ви го е хванал и така започнало всичко. Свършил е известна част от мръсната работа на баща ви, така че той наистина го е държал в ръцете си. А, права сте, той наистина е имал любовник, мъж на име Алън Фокс, от британското посолство. Съжалявам.
	— Всъщност това е облекчение за мене. Така не се чувствам наранена, господин Брамър — изрече тя и това беше истина. — Просто съм изненадана. Наистина са ме използвали, нали?
	— Да, но това се случва с много хора. Не толкова жестоко, но много хора са манипулирани от по-могъщите от тях, от по-умните, от тези, които имат повече пари. Но както вече ви казах, този проблем няма да съществува повече, госпожо Бренърд.
	— Наричайте ме Сали. След всичко, което се случи, не знам дали бих поискала да се обръщат към мен повече с името Бренърд.
	— Сали. Хубаво име. Куинлан харесва името ви. Каза, че това име го кара да се чувства комфортно, кара го да се чувства така, сякаш винаги очаква да получи една усмивка или дори още нещо, но не уточни какво. Понякога Куинлан е много сдържан, особено когато е на работа или по-скоро, когато говори с мен, неговия шеф.
	Тя нищо не каза.
	Брамър нямаше представа защо го направи, но тази дребна млада жена, която беше преживяла толкова много, която нямаше понятие как се извлича информация от хората, го беше накарала да си разкаже и майчиното мляко — при това, без да каже нито дума.
	Всъщност много му се искаше да я отведе в дома си, да я нахрани и да й разказва вицове, докато започне да се залива от смях.
	Подтикнат от желанието си да я покровителства, той каза:
	— Познавам Куинлан от шест години. Той е отличен агент, интелигентен. Притежава онова шесто чувство, което в много случаи му позволява да влезе в главата или душата на друг човек. Дори не съм сигурен в кое от двете. Понякога се налага да го обуздавам, да му крещя, защото той обича да работи като единак, а ние тук не одобряваме това. Агентите на Бюрото са обучени да работят в екип, освен, разбира се, онези от Ню Йорк и Куинлан тук в управлението в Метро. Но аз винаги успявам да разбера, дори когато той смята, че ме е заблудил. Притежава също онова умение да накара хората да си спомнят неща, заровени дълбоко в съзнанието им. Точно това направи и с вас тази вечер, нали?
	— Да, но, от друга страна, господин Брамър, вие успяхте да измъкнете от мен много повече.
	— Това стана само защото Куинлан отвори кранчето, така да се каже. Освен че е един от най-добрите агенти в управлението, той е и много талантлив човек. Свири на саксофон. Произхожда от голямо семейство, разпръснато по целия Източен бряг. Баща му, който се пенсионира преди две години, беше един от най-добрите началници, които Бюрото някога е имало. Бракът му с първата му съпруга, Тереза, беше голяма грешка, но тази страница от живота му вече е затворена. Известно време той страда, премисли много неща, а после успя да излезе от летаргията и да се оправи. А сега срещна вас и единственото нещо, което прави, е да се усмихва, да потрива ръце и да говори за бъдещето. Отнасяйте се добре с него, Сали.
	— Искате да кажете да бъда мила с него?
	Марвин Брамър се засмя.
	— Неее, бийте го, вземайте му парите и не му позволявайте да прилага остроумните си шегички на ваш гръб.
	— Шегички?
	Той се усмихна изненадано и поклати глава.
	— Не го познавате от много време. Щом се ожените, ще разберете, Сали. Бащата на Куинлан беше същият. Но Куинлан притежава нещо, което баща му нямаше.
	— И какво е то?
	— Вас — отговори Марвин. Той леко докосна лицето й. — Не се тревожете, Сали. Ще пипнем баща ви и той ще си плати за всичко, което е сторил. Куинлан ми разказа накратко цялата история. Спомена ми как баща ви се е обаждал два пъти по телефона и как лицето му се появило на прозореца на спалнята ви в къщата на леля ви в онова малко градче, наречено Коув. Естествено той е смятал, че това е някой, който се представя за баща ви или просто запис от касета. Каза ми, че сте знаели, че това е баща ви, и сте се изплашили. Каза ми, че никога не би се усъмнил във вас. Нека сега да говорим откровено, Сали. Има нещо друго, освен убийството на непознатия мъж, нещо друго, освен това, което ви е сторил, въпреки че стомахът ми се свива само като си помисля. Това са мръсните сделки, с които се е занимавал от няколко години — продажба на оръжие. Федералните ще го накълцат на парчета заради това. Естествено точно поради тази причина се намесихме и ние след убийството му. Съжалявам, че ви е баща. Убедени сме, че това е още една причина, поради която ви е затворил в клиниката на Бидермайер. Вярвал е, както каза и Скот Бренърд, че сте видели някакви компрометиращи документи. Спомняте ли си да сте видели нещо, което да доказва, че баща ви е замесен в търговия с оръжия?
	Сали поклати глава:
	— Абсолютно нищо, господин Брамър. Но вие наистина сте убедени, че това е една от причините, поради които баща ми ме е изпратил в клиниката, нали?
	— Логично е. Другата причина — отмъщението — само по себе си не е достатъчен мотив. Не, смятам, че причините са комплексни. Разбрал е, че Скот ще ви загуби и така той, Еймъри Сейнт Джон, също губи контрол. А той е бил убеден, че сте видели някакви компрометиращи документи за сделките му с оръжие. Това е повече от достатъчно, Сали. Кое е било от първостепенно значение за баща ви? Не знам. И никога няма да разберем.
	— Нямате представа колко много ме мразеше той. Обзалагам се, че дори майка ми смята, че това е достатъчно основателен мотив.
	— Ще разберем, когато го хванем — каза Марвин Брамър. — Тогава ще го накараме да си плати. Наистина много съжалявам за това, Сали. Не сте имали истинско детство, но това е животът. Понякога злото е дълбоко вкоренено в някои хора.
	— Какво ще стане с доктор Бидермайер?
	— А, Норман Липси. Само ако се бяхме сетили по-рано да възложим на Дилън да се заеме с него. Този човек може да накара компютъра да запее. Ние се шегуваме, че той не е самотник като Куинлан, защото винаги носи компютъра си под мишница и модема, преметнат около врата си като лекарска слушалка. Може да проникне във всяка система на планетата. Страхотен е. Шегуваме се, че дори спи с проклетото нещо. Мисля, че даже някой да му даде съвсем нов модел телефон, той би измислил модем, който да работи. Агентите в Бюрото нямат партньори както ченгетата, но Куинлан и Дилън винаги се справят отлично.
	Боже Господи, защо се отплеснах така? Искахте да знаете за Норман Липси. Той ще отиде в затвора за много дълго време. Не си губете времето да се тревожите за него. Той отказа да говори. Заяви, че Холанд е малоумен и лъжец. Но това е без значение. Ние имаме достатъчно доказателства.
	Тя се сви и потрепери. Прииска му се да я успокои по някакъв начин, но не знаеше как. Само каза:
	— Повярвайте ми, Липси здравата е затънал. Все още не знаем кои са всички онези хора, които държи затворени против волята им. Нашите служители ще разпитат всеки един поотделно, ще прегледат досиетата им, ще говорят с техните роднини. Скоро всичко ще се изясни. Мисля, че когато цялата тази история приключи, на някои много богати и известни хора няма да им е вече толкова весело. Освен това Липси е съучастник в убийство. Свършено е с него, Сали няма защо да се тревожите.
	Господи, какво ли й е сторил този човек? Не можеше да си представи. А и не искаше.
	Когато Куинлан се приближи, очите му грейнаха от удоволствие, че вижда Сали. Тя беше бледа и слаба, с разрошена коса, но в очите й се четеше същата радост, че го вижда. Марвин Брамър се върна в кабинета си, като си мислеше, че не може да си спомни откога не е говорил толкова много.
	Тя можеше да измъкне от Куинлан всяка една тайна, без той да се усети. Но по-добре, че не осъзнаваше какво влияние има върху хората.
	Добре, че не е шпионка, защото тогава здравата щяха да загазят. Освен това се радваше, че майка й не е замесена в цялата тази гнусотия.


>	25.

	Куинлан я заведе в апартамента си, в леглото си и сега я прегръщаше, като нежно галеше гърба й.
	Беше толкова слаба. Изпита силно желание да поръча китайска храна по телефона — говеждо с много захар и клечки за хранене — но реши, че предпочита да продължи с това, което правеше в момента. Освен това я беше накарал да вечеря спагети и топло чесново хлебче, което не беше и наполовина хубаво като това, което правеше Марта.
	— Джеймс?
	— Трябваше да си заспала досега.
	— Господин Брамър беше много мил с мен. Разказа ми някои неща за теб.
	Куинлан я погледна учудено.
	— Шегуваш се. Брамър е най-мълчаливият агент във ФБР. Ако за това раздаваха награди, щеше да я спечели.
	— Не и тази вечер. Може би беше уморен или развълнуван, като теб. Дааа, каза ми много неща. Имал си голямо семейство. И много си приличал на баща си.
	Колко странно! Куинлан се изкашля и продължи:
	— Ами, за какво си говорихте с него — за случая и за заподозрените?
	— Основно да, но не само за това.
	Усети, че пръстите й се движат по бицепса му. Инстинктивно го стегна. Помисли си, че като всеки мъж му се иска жената до него да разбере колко е силен. Едва не се засмя на глас.
	— А за какво друго?
	— За теб. Разказа ми за теб, за баща ти и за Дилън.
	— Брамър и баща ми се познават отдавна. Баща ми беше страхотен човек, Сали. Почина миналата година от сърдечен удар. Беше само на шестдесет и три. Той можеше така да те раздразни, че да ти се прииска да го нокаутираш, но в следващия миг вече ще се държиш за корема от смях.
	— Също като теб. Така каза и господин Брамър. Освен това каза, че обичаш да бъдеш като самотния рейнджър. Той винаги разбирал, когато го правиш, макар да си мислиш, че си го заблудил.
	— Не се и съмнявам в този стар хитрец. Има уши навсякъде.
	— А може би сега има уши и в собствения ти дом.
	— Ще го преживея. — Куинлан я целуна.
	Тя беше нежна и всеотдайна, но мислите й все още бяха далеч и той не можеше да я обвинява за това. Прошепна толкова близо до лицето й, че усещаше топлия й дъх:
	— Остана само баща ти, Сали. Ще го пипнем. Няма да се измъкне. Ще стане голям скандал, ще има дълъг процес. Ще се справиш ли с това?
	— Да — решително заяви тя. — Бих казала, че даже нямам търпение да се изправя срещу него. Искам да разкажа на целия свят как биеше съпругата си и какво ми причини. Джеймс?
	— Да?
	— Имало ли е друга жена в живота на баща ми? Някоя, с която е възнамерявал да напусне страната?
	— Не ни е известно, но идеята не е лоша. Ще поработим върху нея. Както ти казах, хората ни преглеждат всяко късче хартия в къщата и кантората на баща ти. Всичко ще бъде проучено много внимателно. Ще разбереш какво се казва проучване, когато видиш как работят агентите на ФБР. Що се отнася до нашия господин Норман Липси, пластичния хирург, той няма да се измъкне дори и да наеме най-добрите адвокати. Нашите агенти ще го разпитват поне до следващата сряда. Това, че все още не е проговорил, не означава нищо. Рано или късно ще го направи. Ние вече имаме достатъчно доказателства, за да го осъдим по редица обвинения — отвличане, заговор, конспирация. И това е само началото. Сали, все още витаеш някъде. Какво има? Какво става?
	— Джеймс, ами ако греша? Ами ако съм била все още под въздействието на наркотиците и съм видяла несъществуващи неща? Ами ако човекът, който избяга през прозореца, не е бил баща ми? Ако е бил някой друг? Ами ако не съм видяла никого? Ако наистина аз съм го застреляла и всичко останало е просто плод на фантазията ми?
	— Неее. — Той отново я целуна. — За нищо на света. Сигурен съм, че ти не си луда. Бас държа, че даже нямаш и предменструален синдром.
	Тя го удари по ръката. Той стегна мускула си и тя се разсмя.
	— Какъв чудесен звук. Забрави всички тези глупости, Сали. Ти си видяла баща си. За нас — за мен, за Брамър, за Дилън, даже и за госпожа Лили, ако й кажем. Няма съмнение в това. Вероятно баща ти е спрял, когато те е видял да захвърляш ценния пистолет, и се е върнал да го вземе. Това само по себе си е убедително, не мислиш ли? Ако не се е върнал за пистолета, къде тогава е той? Когато го хванем, готов съм да се обзаложа на едно мексиканско ястие с теб, че пистолетът ще е у него.
	Тя се наведе и го целуна по устата.
	— Искрено се надявам да е така. Беше толкова сигурен, че ще си спомня всичко.
	— Този път се молих по-горещо дори откакто бях на седемнадесет и се бях уплашил, че Мелинда Херндон е бременна.
	— Толкова се радвам, че не съм го застреляла, въпреки че много би ми се искало. Чудя се къде ли е сега?
	— Ще го намерим. Паспортът му е изчезнал. Агентите накараха Ноел да прегледа сейфа му вкъщи и хранилищата. Възможно е да е заминал за Каймановите острови или за Швейцария — намерили са банкови документи и от двете месата. Ще го пипнем. Няма да отнеме много време.
	Тя мълчеше. Харесваше му как се притиска в него, харесваше му да я докосва. Той въздъхна. Наведе се да я целуне.
	— Сега готова ли си за сън?
	— Имам предчувствие, Джеймс — каза тя, а топлият й дъх галеше врата му. — Странно е и не мога да го обясня, но мисля, че той не е заминал никъде. Да, мисля, че не е напуснал страната. Той е някъде тук, но нямам представа къде. Не зная да имаме лятна вила или хижа в планината.
	— Това е интересно. Утре ще попитаме Ноел. Хайде, Сали, тук аз съм човекът, известен с интуицията и със страхотния си нюх. Да ме засенчиш ли се опитваш?
	Куинлан се отмести. Все още беше с панталона и ризата си. Искаше му се да е гол. Сали носеше една от новите си нощници от памучна материя, която я покриваше почти от брадичката до петите. Искаше му се и тя да е гола. Въздъхна и я целуна.
	Беше напрегнат и възбуден. За да се разведри, спомена:
	— Забравих да ти кажа. Обади ми се Дейвид Маунтабенк, шерифът, нали го помниш?
	— Беше много мил. Погрижи се за теб. — Усети как пръстите й докосват мястото, където бяха шевовете по главата му. — Вече почти не си личи.
	— Да, всъщност той все още няма улики за двете убийства и освен това Спайвър несъмнено е бил убит. Поиска официално помощ от ФБР и ще я получи, защото тук става въпрос за междущатски престъпления. Успял е да убеди всички, че възрастната двойка — Харв и Марж Дженсън — са убити и че всички случаи на останалите безследно изчезнали са взаимно свързани. Ще изпратят агенти от управлението в Портланд, а аз ще бъда представител от управлението във Вашингтон. Ще претърсим цялото проклето градче.
	Тя целуваше врата му, а пръстите и леко подръпваха косъмчетата на гърдите му. Той промълви бавно:
	— Заминавам, Сали. Да, и Брамър знае, че заминавам. Смята, че идеята е добра. Трябва да поговоря с Амабел. Искаме да разберем къде се вписва тя в тази история. Повярвай ми, тя със сигурност е замесена. Мисля, че трябва да помислиш дали да не дойдеш с мен, Сали.
	Беше премислил опасността от завръщането й в онова малко градче в Орегон и опасността да я остави тук, докато баща й все още е на свобода. Не, искаше тя да е с него. Това беше единственият начин, по който можеше да я защити. В Коув щеше да има достатъчно много агенти, така че никой нямаше да може да й навреди.
	— Как би могла да е замесена, Джеймс? Тя ме обича, нали? Тя ме прибра. Тя…
	— Не бъди толкова заслепена. Замесена е. Разбрах това още когато каза на мен и на Дейвид, че вероятно си избягала, защото си се уплашила. До каква степен е вътре в нещата, скоро ще разберем.
	— Върнах си майка си. Бих искала да стане така и с леля Амабел. Горещо се моля тя да не е замесена.
	— Ти си върна не само майка си, имаш и мен и аз ти се кълна, че никога няма да ме загубиш. Ще имаш и цялото ми семейство. Те са ужасни, много досадни, но, общо взето, са страхотно семейство. И ако Амабел по някакъв начин е замесена в цялата тази история, ние ще се справим с това, ти и аз заедно.
	Той усети как дланта й се спуска надолу по гърдите му, как пръстите й се плъзгат под ризата му и го галят. Не, тя беше изтощена, не можеше да й позволи да го направи, поне не сега, не тази вечер.
	Беше решил. Не искаше да избързват с това. Поклати глава и каза:
	— Сали, сигурна ли си?
	— О, да — отговори тя и го целуна по гърдите. — Нека да сваля тази риза. Джеймс.
	Той се засмя и продължи да се смее, докато устните й се придвижиха надолу към корема му, после още по-надолу, докато стигнаха до желаното място. Той изстена и потръпна от възбуда. Мислеше, че никога няма да престане да стене, да я желае, докато не проникне дълбоко в нея. Ето това искаше повече от всичко сега, да проникне дълбоко в нея, а тя да му се отдаде изцяло, да го обича, да го изкрещи на глас пред него и пред целия свят.
	И когато проникна в нея, той разбра, че е бил прав, дори нещо повече. Тя беше душата му, бъдещето му. Тя беше най-доброто нещо, което беше получавал в живота си.
	Притисната към гърдите му, тя прошепна:
	— Обичам те, Джеймс.
	Той трепереше, движеше се върху нея като подивял, но тя беше също толкова дива, а това го възбуждаше още повече.
	„Мъжът, също както и жената, изпитва нужда да принадлежи на някого — помисли си той точно преди тялото му да се взриви в оргазъм. — Мъжът, както и жената, изпитва необходимост да бъде желан, да бъде обичан.“
	Тя впи устни във врата му, после изстена и тогава Джеймс разбра, че всичко щеше да се оправи.
	— Аз също те обичам — каза той, а топлият му дъх галеше устните й.
	„Животът — помисли си той точно преди да се унесе в дълбок сън — е странно нещо.“ Беше отишъл в Коув, за да търси една луда жена, която може би беше убила баща си.
	Вместо това намери Сали.
	Всъщност животът беше прекрасен.


>	26.

	Денят беше топъл, във въздуха се усещаше солената влага от океана, а слънцето грееше високо в небето. Докато помагаше на Сали да слезе от взетата под наем кола, Куинлан си помисли, че Коув е много красив град.
	— Прилича на пощенска картичка — каза тя, като се огледа наоколо. — Ето, четиримата старци, играещи на карти. Виж, пред магазина за сладолед има паркирани поне шест коли. Ето я и Марта, излиза от супермаркета „Сейфуей“ с две торби. Ето го и преподобният Ворхийс, който върви с наведена глава, сякаш иска да се изповяда пред някого, че е извършил голям грях. Как би могло тук да се случи нещо лошо? Всичко изглежда идеално. Тук е спокойно, никой не избяга, размахвайки брадва, никой не крещи, няма деца, които драскат по стените.
	— Ами да — отговори Куинлан.
	— Какво има?
	Той поклати глава. Имаше предчувствие. Стисна ръката й и само каза:
	— Всичко е прекалено идеално. Чудя се защо е така? Как стана така идеално? Виж тази боя, Сали. Прясна е. Няма нищо порутено. Няма нищо старо.
	— Стига с това живописно местенце. В два часа в заведението на Телма имаме среща с Дейвид и с двама агенти на ФБР от управлението в Портланд. Вече е почти два.
	— Ще се видя с тях и после ще отида при Амабел. Имаш ли нещо против?
	Той отново изглеждаше угрижен и тя го потупа по ръката.
	— Да не мислиш, че ще ме затвори в мазето? Не ставай глупав, Джеймс. Тя ми е леля.
	— Добре. Ще дойда веднага щом мога. Кажи го и на Амабел.
	Дейвид Маунтабенк изглеждаше уморен. Когато представи Куинлан на двамата агенти — мъж и жена, съвсем нямаше вид на безгрижен летовник. Неприятно му беше да му се бъркат в работата, а това се случваше понякога, когато дойдеха федералните и започваха да се отнасят с местните органи на властта като със селяндури. В миналото това често се случваше, сега по-рядко. Искрено се надяваше, че случаят не беше такъв. По време на шестседмичното обучение в Куантико агентите биваха инструктирани никога да не отнемат прерогативите на местните власти.
	Може би грешеше. Може би Дейвид просто беше потиснат от убийствата. Знаеше, че на негово място той също щеше да е потиснат.
	Кори Харпър и Томас Шрьодер също не изглеждаха доволни. Поздравиха се и седнаха в салона на Телма. Марта влезе и се усмихна.
	— Сали! Господин Куинлан! Колко се радвам отново да ви видя! Кафе за всички? Или парче от специалния ми солен кекс със сирене?
	— О, кекс със сирене? — възкликна Куинлан и я целуна по бузата.
	— По-хубав е, от които и да е солен кекс със сирене в цял Ню Йорк — каза тя и прегърна Сали. — Вие, приятели, си гледайте работата. Веднага се връщам.
	— Как е Телма, Марта? — попита младата жена.
	— В момента се конти. Не за теб, Сали, а за господин Куинлан. Можете ли да си представите, дори ме накара да изляза и да й купя червило с прасковен цвят. — Марта излезе от големия салон.
	— Може ли вече да се заловим за работа? — припряно попита Томас Шрьодер.
	Шрьодер беше тридесетинагодишен, висок и мършав и много напрегнат — беше от онези хора, които Куинлан се стараеше да избягва като чумави. Те го изнервяха просто защото никога не се усмихваха, не разбираха от шеги и обикновено виждаха нещата в тяхната цялост, но не и подробностите.
	Що се отнася до жената, специален агент Кори Харпър, тя все още не беше казала нито дума. Беше висока, със светла коса и много красиви сиво-сини очи. Тя също изглеждаше нетърпелива, седеше на края на стола, бележникът й беше на коленете, а химикалът сочеше отворената страница. Явно наскоро беше излязла от Куантико. Той беше готов да се обзаложи, че работата в управлението в Портланд й е първото назначение.
	— Кори ми разказа за всичко, което си преживяла във Вашингтон — каза Дейвид, като пренебрегна думите на Томас Шрьодер. — Господи, какъв ужас! Сега по-добре ли си, Сали?
	— Да, сега съм по-добре. Все още не са заловили баща ми, но Джеймс обеща, че скоро и това ще стане. Просто е въпрос на време.
	Куинлан си помисли, че Томас Шрьодер ще се пръсне всеки момент. Той му се усмихна и обясни:
	— Дойдох тук, за да търся Сали. Представих се за частен детектив, нает да разследва изчезването на двойка възрастни хора, случило се преди три години в този район. И това е самата истина. Тези хора наистина са изчезнали някъде в този район. Странното беше, че когато започнах да задавам въпроси, се случиха ужасни неща. Сали, разкажи им за женските писъци.
	Тя го направи, като пропусна факта, че Амабел не й беше повярвала.
	— На следващата сутрин, докато се разхождахме край скалите, попаднахме на тяло на жена — продължи Куинлан. — Била е убита и хвърлена от скалите. Трудно е да се вярва, че това не е същата жена, чиито писъци Сали чу през две поредни нощи. Явно са я държали в плен някъде около къщата на лелята на Сали. Но защо? Нямаме представа, но съм готов да се обзаложа, че тези убийства са пряко свързани с изчезналите.
	— Да, да, това го знаем. — Шрьодер махна с ръка към Куинлан сякаш той беше муха, която трябваше да се пропъди от хляба. — Знаем и мнението ви за така наречената „връзка“. До този момент обаче нямаме реално доказателство, че наистина съществува такава връзка. Това, което имаме, са две убийства, едното на местния жител доктор Спайвър, а другото на жена, която явно не е от местните. Това, което ни трябва, е връзката между тях двамата, а не връзката между тях и изчезването на онези старци преди три години.
	— Добре тогава. — Куинлан се обърна към шерифа: — Дейвид, защо не ме информираш какво сте направили по случая, след като си заминах миналата седмица?
	Шрьодер нетърпеливо го прекъсна:
	— Шериф Маунтабенк не е направил много. С агент Харпър сме тук от понеделник, все още не достатъчно дълго, за да разрешим случая, но вече приближаваме към края.
	Кори Харпър се изкашля.
	— Всъщност Дейвид е разпитал почти всички в града. Разпитите са много подробни, но никой не му е казал нещо съществено. Всички са шокирани и потиснати от убийствата, особено от това на Спайвър.
	— Вече започнахме да повтаряме разпитите — добави Томас Шрьодер. — Все някой трябва да е видял нещо. Ние ще разберем. На възрастните хора им е трудно да си спомнят, освен ако не ги насочат по подходящ начин. Изисква се специално обучение, за да се научиш да го правиш.
	— Ами — отговори Куинлан. — И преди обучението си се справях доста добре. Освен това Дейвид познава тези хора. Той би разбрал, когато го лъжат и защо го правят.
	— Ще видим — рече Шрьодер. Кори Харпър изглеждаше притеснена.
	На вратата се появи Марта, която носеше огромен поднос.
	Куинлан стана и го пое от ръцете й.
	— Той е толкова мил. — Обърна се тя към Сали. — Ето там, господин Куинлан. Точно така. Зная, че не искате да слушам важните ви разговори, затова просто ви оставям всичко. Нали ще се справите?
	— Разбира се. Благодаря ти, Марта — отговори той. — Как е Ед?
	— Ох, бедният човечец. Телма не го оставя на мира. Сега го упреква, че ме е изложил, и тя щяла да купи пистолет. В момента е в болницата, прави си изследвания на простатата. Бедничкият!
	Томас Шрьодер погледна към Кори Харпър, после към таблата. Сали прехапа устни и започна да поставя чашите върху чинийките. Куинлан й се усмихна и се зае да й помага. Сали напълни една чаша и попита:
	— Сметана, Дейвид?
	Томас Шрьодер остана неподвижен, докато всички си сервираха един на друг. Куинлан му отправи широка усмивка и посочи последната чаша върху подноса.
	— Заповядай, Томас. И по-добре побързай, защото бас държа, че тези солени кексчета ще изчезнат само за миг.
	— Боже мой, превъзходни са — каза Кори Харпър.
	— Джеймс и аз смятаме да помолим Марта да дойде с нас във Вашингтон — пошегува се Сали. — Тя е най-добрата готвачка, която съм виждала. Сладкишите й нямат равни на себе си.
	Куинлан усещаше, че Шрьодер всеки момент ще избухне. Е, подразни го достатъчно. Каза непринудено:
	— Забрави за разпитите, Томас. Трябва да подходим по друг начин. Сигурно ти се струва странно, че изчезналите са свързани с двете убийства, но истината е, че по времето, когато Марж и Харви са изчезнали, Коув е било едно западнало градче. С олющена боя по сградите, с дупки по пътищата, паднали огради, дори дърветата били клюмнали, нямало деца, били останали само старци, живеещи от социални помощи. Питам се защо сега Коув е толкова по-различен, отколкото е бил преди три години? Защо всичко тук се пробужда по същото време, когато Харви и Марж са изчезнали?
	— Боже мой! — възкликна Кори. — Не бях се замисляла за това.
	— На мен ми направи впечатление — каза Дейвид. — Но никога не съм си задавал въпроса, защо е така, по простата причина, че всички знаеха, че Спайвър получи доста пари по това време. Тъй като нямаше наследници, той ги инвестира и използва всички приходи, за да направи подобрения в града. Но ти май не мислиш така, Куинлан?
	— Смятам, че си струва да се провери. Ти ми каза, че според завещанието си Спайвър оставя цялото си имущество, оценено на около двадесет хиляди долара, на града. Ако наистина е притежавал само толкова, то много скоро градчето отново ще започне да запада, не мислиш ли? Направо да се чудиш! Ще се обадя на Дилън. Той е компютърният гений в Бюрото. Ще го помоля да се поразрови тук-там. От теб искам да ми кажеш банката и номера на сметката, Дейвид. Ние със Сали ще останем тук. Ще се свържа с Дилън веднага щом ми се обадиш.
	— За Дилън Савидж ли става въпрос? — попита Кори и вдигна глава.
	— Да, той е гений, но никога не му го казвайте, защото ще си помисли, че му се подмазвате.
	— Зная. Казах му го, когато бях на обучение в Куантико. Той изнесе няколко превъзходни лекции и, да, всъщност май наистина си помисли, че му се подмазвам.
	— Не съм чувал за Дилън — обади се Томас Шрьодер. — Кой ли се интересува от един компютърен маниак? Те са си добре във виртуалния си свят, но това тук е действителността. Значение има само това, което правим тук. Да не забравяме защо сме дошли в това забравено от Бога място.
	— Независимо от това, дали изчезналите хора имат някаква връзка с тези убийства или не, това, което се опитваш да ни намекнеш, Куинлан, е много трудно да се преглътне, да се приеме за истина — каза Дейвид. — Повечето от тези хора познавам през целия си живот. Те са калени, но животът им налагаше да бъдат такива, за да преживеят всички икономически несгоди, които сме имали. Господи, само като си помисля, че някой от тях може да е убиец, и ми прилошава. А да са замесени в убийствата повече хора е просто невъзможно.
	— Малко е да се каже, че е трудно да се преглътне — саркастично изрече Томас Шрьодер. — Ти си параноик, Куинлан. Това е истинска лудост.
	Куинлан само вдигна рамене.
	— Този град прилича на холивудски декор. Спомням си, че това беше първата ми мисъл, когато пристигнах тук. Искам да разбера защо и как е станало всичко това.
	— Добре. Вече имаме с какво да започнем — каза Дейвид, като се наведе напред. — Ще проверя внимателно банковата сметка на доктор Спайвър. Още нещо, събрах справките за всички обявени за изчезнали в този район през последните три години. — Той си пое дълбоко дъх. — Те са около шестдесет.
	— Боже мили! — възкликна Кори Харпър.
	— Джеймс греши — заяви Сали. — Леля ми живее тук повече от двадесет години. Не може да е замесена в заговор за убийство. Просто не би могла.
	— Надявам се да греша, Сали. — Той хвана ръката й. Беше студена. Наля й малко кафе и сложи фината чаша от китайски порцелан в ръцете й, за да ги стопли. — Но има много въпросителни. Не мога да измисля друг начин, по който да продължа.
	— Аз също — добави Дейвид.
	— Е, аз пък мога. — Томас Шрьодер се изправи и застана до камината. Приличаше на Еркюл Поаро, готов да разреши загадката. Липсваха му само мустаците.
	— Надявам се да е добър, Томас — каза Куинлан. — Ние вече си платихме билетите. Да продължим с представлението.
	— Няма никакъв смисъл в това да се приписват тези убийства на хората от градчето. А да го свържем с всички изчезнали хора от списъка на Дейвид е просто нелепо.
	— Но, Томас… — възрази Кори, но той вдигна ръка, за да я накара да замълчи.
	— Това е само една теория, нищо повече. А това, което имаме са солидни факти. Поразрових се за преподобните Хал и Шери Ворхийс. Наистина те живеят тук от двадесет и седем години, но преди това са били в Темп, Аризона. Имали са две осиновени момчета. За една година след осиновяването им от семейство Ворхийс и двете момчета са починали. Едното паднало от дърво и си счупило врата. Другото се обгорило до смърт, когато се опитало да си запали газовата печка. И двата пъти е било нещастен случай, или поне така е записано и прието. Всички били много разстроени от случилото се, защото семейство Ворхийс били много мили хора, мъжът бил свещеник. Защо Бог ще отнема и двете им деца?
	— Обаче възникват някои въпроси. Явно и други деца са претърпели нещастни случаи, докато Ворхийс са живели там. После семейството е напуснало и е дошло тук. Не е имало повече деца. Но кой знае?
	Той изчака за аплодисменти и ги получи.
	— Това вече е нещо — каза Дейвид. — Добро начало, Томас. Има ли и още нещо?
	— Има също и една история за Гюс Айзнър, старецът, който поправя всичко, що е на колела в градчето. Излиза, че Велма не е първата му съпруга. Първата му жена е била убита. Обвинили са него, но прокурорът не успял да събере достатъчно доказателства, за да го изправи пред съда. След един месец Гюс се оженил за Велма и се преместил от Детройт тук. По дяволите, трябва да проверим всеки един човек в този град. Кори проверява семейство Кийтън.
	— Да, прав си. Трябва да проверим всички — съгласи се Куинлан, при което другият мъж го погледна изненадано, а в тъмните му очи се четеше задоволство. — Надявам се да се окажеш прав. Въпреки това не ми изглежда съвсем убедително.
	— Виж какво, Куинлан — каза Томас Шрьодер. — След убийството на доктора ние се поинтересувахме от миналото му.
	— Всъщност, Томас — прекъсна го Кори Харпър. — Дейвид направи всички справки.
	— Да. — Дейвид се приведе напред. — Дошъл е тук в края на четиридесетте със съпругата си. Тя починала някъде около средата на шестдесетте от рак на гърдата. Имали са двама сина. Сега и двамата са мъртви: единият загинал във Виетнам, а другият в Европа при катастрофа с мотоциклет. Имал е богат чичо, който починал. Това е всичко, което успях да открия, Куинлан.
	— Ще проверим това, нали? Ако парите не са дошли от богатия чичо, все отнякъде трябва да са дошли, нали?
	На прага някой се изкашля и ги накара да погледнат натам.
	— Е, значи се върна, Сали и ти, господин Куинлан. Чух от Амабел, че ФБР са прочистили всичко в столицата ни, това свърталище на безчестието. — Тя млъкна за момент, като поклати глава. — Мили Боже, много ми се иска да отида там.
	Телма Нетро беше отворила вратата и сега стоеше, облегната на бастуна си, грейнала от радост, червилото й с цвят на праскова се беше размазало, а част от него беше полепнало по изкуствените й предни зъби.
	— Здравей, Телма — каза Куинлан и се приближи към нея. Наведе се и я целуна по бузата. — Изглеждаш като френски топмодел. Какъв е номерът?


>	27.

	— Много ти знае устата, момче — засмя се Телма и потупа Куинлан по бузата. — Помогни ми да седна на стола си и ще ти разкрия всичките си трикове.
	След като Куинлан я настани, тя каза:
	— Кажи сега, какво чувам по Си Ен Ен — че бащата на Сали е убил човек, за когото е платил да му направят пластична операция, за да прилича на него. Той те е затворил, така ли, Сали? И после избягал?
	— Точно така, Телма — отвърна тя. — Баща ми все още е на свобода за съжаление, но те ще го хванат. Показаха снимката му във всички канали. Все някой ще го забележи. Не ни е известно да е напускал страната.
	— Той може да си е извадил нов паспорт — каза Томас Шрьодер. — Това изобщо не е проблем.
	— Мамка му! — възкликна Куинлан. — Извини ме, Телма. Не се бях сетил за това. Прав си Томас.
	— Чувала съм и по-лоши думи в живота си, Куинлан. Значи тук има още агенти на ФБР и искате да разкриете онези убийства, а?
	— Да, госпожо — отговори Кори Харпър.
	— Всички ние смятахме, че докторът се е самоубил, но онази жена от Портланд каза, че не било вярно.
	— Съдебният лекар — уточни Дейвид. — Имах късмет, че тя беше толкова добра в работата си. В противен случай можеше да мине за самоубийство.
	— Бедният Спайвър — каза Телма. — Кому е притрябвало да завира пистолет в устата му? Ами това никак не е цивилизовано.
	— Не, не е.
	— Що се отнася до онази млада жена с трите деца, за нея също е жалко, но в края на краищата тя не беше една от нас. Беше от проклетите околности.
	— Да, Телма, живяла е на някакви си шест километра оттук — изрече Куинлан с лека ирония в гласа. — Факт е обаче, че тя умря точно тук.
	Куинлан седна до Сали и когато отново заговори, тя веднага разпозна онзи негов глас — тих, успокояващ, интимно близък. Този глас можеше да измъкне информация дори и от мъртвец.
	— Кажи ми, Телма, срещала ли си някога богатия чичо на Спайвър?
	— Не, никога. Дори не си спомням откъде беше, ако изобщо някога съм знаела. Но всички знаеха за него и за това, че беше по-стар от самия Господ, и само ако имаме още малко търпение, той ще ритне топа и докторът ще получи парите. Разбира се, и аз имам пари, но не толкова много, колкото богатия му чичо. Всички ние се страхувахме, че старият хитрец ще изхарчи всичко по старческите домове, но просто той умрял в съня си, така ни каза Спайвър, а после той получи големия тлъст чек. Казвам ви, на него имаше повече нули, отколкото всеки един от този град някога е виждал.
	— Телма, сещаш ли се за някого от града, който би могъл да познава чичото? — попита Дейвид.
	— Не знам, но мога да разбера. Марта-а-а!
	Викът едва не проглуши ушите на Сали. Тя примигна няколко пъти и се усмихна на реакцията на Кори, която подскочи и изпусна химикалката и бележника си.
	— Ама че здрави дробове — отбеляза Куинлан.
	На прага се появи Марта, като бършеше ръце в престилката си.
	— Какво готвиш за вечеря, Марта? Наближава четири часът.
	— Любимата ти пармиджана с патладжани, Телма, поръсена с много пармезан, чесново хлебче, толкова люто, че ще накара зъбите ти да затанцуват, а също и голяма гръцка салата с козе сирене.
	— Забрави чичото, Телма — подсети я Куинлан.
	— О, да. Марта, виждала ли си някога богатия чичо на Спайвър?
	Марта силно се намръщи, после леко поклати глава.
	— Не, само съм чувала за него. Когато положението ни се влошеше, ние започвахме да говорим за него, да обсъждаме колко е стар, какви лекарства взема, и да се опитваме да предположим кога ще почине. Не си ли спомняш, Телма? Хал Ворхийс все ни казваше, че сме като някакви вампири и че е грях да говорим за бедния старец така, сякаш отправяме молитви за смъртта му.
	— Ами то така си и беше — каза Телма. — Мисля, че даже и Хал отправяше по някоя и друга молитва, когато наоколо нямаше никого. Аз самата не съм се молила, защото не бях бедна като останалите в града, но когато докторът получи чека и аз се радвах наред с всички.
	— Ти живееш тук от четиридесетте години, нали, Телма? — попита Дейвид.
	— Да. Дойдох тук със съпруга си Боби Нетро през 1945 година. Децата ни вече бяха пораснали и ние останахме съвсем сами в онази голяма стара къща в Детройт. Дойдохме тук и решихме, че мястото е точно като за нас. — Тя изтръгна от гърдите си дълбока въздишка, която през изкуствените й зъби прозвуча като подсвиркване. Бедният ми Боби почина през 1956 година точно след преизбирането на Айзенхауер. Нали знаеш, умря от пневмония. Но ме остави доста заможна. В края на шестдесетте взех Марта да живее при мен и не сгреших. Тя преподаваше в едно училище в Портланд, но работата не й харесваше заради всички онези хипита, наркотици и свободна любов. Аз се познавах с майка й, преди да почине, познавах и Марта. Поддържахме връзка. Ама знаеш ли, Куинлан, аз разочаровах майка й. Все още не мога да намеря съпруг за Марта, а й бях обещала. Бог ми е свидетел, че годините, през които съм търсила, са повече от зъбите в устата ми.
	— Ти нямаш никакви зъби, Телма — заяви Марта. — Защо не си спестиш малко от хубавото червило с аромат на праскова, като млъкнеш за известно време и се съсредоточиш върху мисълта за патладжана с пармезан?
	— Навремето зъбите ми бяха здрави като тесли. Казвам ти, Куинлан, направо е пощръкляла, навира се насам-натам, за да й зяпат в пазвата. Вземи например бедния Ед…
	Марта завъртя очи с досада и излезе от стаята.
	— Всъщност би ли ни разказала за децата си, Телма? — попита Куинлан.
	— Две момчета, едното го убиха във войната — по време на Голямата война, не в Корея или във Виетнам. Другото, ами той си живее в Масачузетс. Пенсионира се, има големи внуци, които също имат деца, а това ме кара да се чувствам толкова стара, че направо не мога да понеса тази мисъл.
	Сали се усмихна, стана, приближи се до Телма и я целуна по меката, набръчкана буза.
	— Сега отивам да видя Амабел, Телма, но с Джеймс ще отседнем в онази стая в кулата.
	— Ти май още го въртиш на пръста си, а, Сали? Бедното момче, няма никакъв шанс. Още щом ви видях заедно, си помислих, че за нула време ще му свалиш гащите.
	— Телма, опитай кексчетата със сирене.
	Телма се обърна и изгледа сърдито Марта, която току-що се беше върнала в стаята с още един поднос с кексчета.
	— Ама такава си пуританка, Марта! Бас държа, че си фригидна и Ед ще трябва да ти се моли за всяка дребна услуга.
	— Ще се видим по-късно — каза Сали, като се обърна с усмивка към двамата онемели от изненада агенти от Портланд, към Джеймс и към Дейвид.
	— Ще дойда след малко, Сали — рече Куинлан.
	Когато Сали излезе от хотела, Куинлан вече задаваше следващите си въпроси на Телма.
	Денят беше прекрасен, топъл, въздухът леко пощипваше, а соленият полъх от океана галеше лицето нежно като крило на птица.
	Сали пое дълбоко дъх. Пред магазина за сладолед стоеше Шери Ворхийс. Сали й махна, а тя й отвърна на поздрава. От магазина зад нея излезе Хелън Кийтън, чиято баба беше измислила рецептата за сладоледа, погледна към Сали и също й махна. Такива приятни жени! Със сигурност не знаят нищо за убийствата или за изчезналите хора.
	— Тази седмица продаваме сладолед с вкус на банан и орехи — извика Хелън. — Елате и го опитайте с господин Куинлан. Не е точно по рецепта на баба ми, но аз обичам да експериментирам с нови аромати. Ралф обожава банан с орехи. Казва, че е толкова вкусно, та сигурно е адски вредно.
	Сали си спомни, че Ралф Кийтън беше собственик на погребалното бюро. Видя стария Хънкър Долсън, ветерана от Втората световна война, който винаги носеше двата си медала забодени върху джоба на фланелената си риза. Той повдигна провисналите си панталони и извика:
	— Станала си известна, Сали Бренърд. Докато живееше тук, не разбрахме, че си луда. Ама сега май се оказа, че не си луда, а? Мисля, че медиите ти бяха много сърдити, че не си била луда. На тях лудите и злото им харесват повече от невинността и жертвите.
	— Да — извика Пърн Дейвис. — На медиите много им се искаше да си пълно куку. С голямо неудоволствие съобщиха, че не си. След това се захванаха с баща ти.
	— Радвам се, че най-накрая го направиха — отговори Сали.
	— Недей да се притесняваш за баща си, Сали — извика Гюс Айзнър. — Показваха лицето му повече от това на президента. Ще го пипнат.
	— Да — потвърди Хънкър Долсън. — Щом медиите забият куките си в него, ще забравят всичко останало. Винаги стана така. За тях всяка нова история е новината на деня.
	— Надявам се да е така — извика тя.
	— Жена ми, Арлийн, гасна години наред на люлеещия се стол — изрече с безизразен глас Хънкър, като опъваше старите си тиранти. — Години наред, преди да почине.
	— Хънкър иска да каже, че не била съвсем наред с главата.
	— Тези неща се случват понякога — отговори тя, но вероятно не достатъчно високо, за да я чуят.
	Четиримата мъже бяха прекратили играта си и гледаха Сали. Дори и след като се обърна и тръгна надолу по красивата дървена пътечка, боядисана по края със свежа бяла боя към къщата на Амабел, тя усещаше погледите им. Видя Велма Айзнър, съпругата на Гюс, и й махна. Велма не я забеляза и продължи да върви с наведена глава към магазина на Пърн Дейвис.
	Къщата на Амабел изглеждаше като пролетна приказка. Около нея в идеален ред имаше лехи с виолетови ириси, бели божури, жълти минзухари и оранжеви макове. Тя се огледа и видя кутии с цветя и градинки, пълни със свежи цветя. Безброй оранжеви макове и жълти нарциси. Какъв прекрасен град. Жителите му се гордееха с къщите и градините си. Всички улици бяха много чисти.
	Запита се дали Коув има викториански град близнак в Англия.
	Спомни си какво беше казал Джеймс за всички онези изчезнали хора. Знаеше какво има предвид, но не можеше да го приеме. Просто не можеше. Беше немислимо.
	Тя се качи на верандата на Амабел и почука на вратата. Никой не отговори. Почука още веднъж, след това извика.
	Леля й не беше вкъщи. Е, сигурно скоро щеше да се върне.
	Сали знаеше къде трябва да отиде.

	* * *

	Застана в средата на гробището. То беше кръгообразно като най-старите гробове бяха разположени в самия център. И то беше добре поддържано. Тревата беше прясно окосена и излъчваше онзи прекрасен аромат на сено. Внимателно положи ръка върху една мраморна надгробна плоча, на която пишеше:
C>
	Илайджа Батъри
	най-добрият барман в Орегон
	Починал на 2 юли 1897 г.
	На 81 пълноценни години
C$
	Улеите на буквите бяха грижливо повторени и освежени. Тя разгледа и другите надгробни плочи, някои от които невероятно украсени, други, които вероятно първоначално са били само дървени кръстове, очевидно са били подменяни многократно. Тези, които не са устояли на времето, са били сменени.
	Нищо в този град ли не беше забравено? Всичко ли трябваше да бъде съвършено, дори и надгробните плочи?
	Тя започна да се отдалечава от центъра на гробището. Естествено, надгробните плочи ставаха все по-нови. Тя разгледа тези от двадесетте, тридесетте, четиридесетте, всички до осемдесетте години. Хората, предвидили местоположението на гробището, наистина са били много прецизни, като са започнали са го използват от средата навън, така че ако искаш да те погребат тук през деветдесетте, ще бъдеш почти до самия му край.
	На четвъртия ред от центъра навън намери гроба на Боби Нетро. Беше идеално поддържан.
	Доколкото можеше да предположи, бяха се придържали към това кръгообразно разположение от самото начало. Сега имаше толкова много гробове. Тя си помисли, че когато първите заселници са решили да направят гробището си тук, те са сметнали, че парцелът, който заделят, е огромен. А всъщност не беше. Беше останало много малко място, тъй като западната страна на гробището граничеше със скали, а източната и северната — с църквата и с нечия къща. На юг достигаше до единствената пътека, която водеше покрай скалите.
	Тя тръгна към западния край на гробището. Тук гробовете бяха пресни и също така добре поддържани като останалите. Наведе се, за да разгледа надгробните плочи. Върху тях бяха изписани само имена, дати на раждане и смърт, но нищо повече. Нищо индивидуално, нищо лично, нищо от рода на „той беше прекрасен съпруг и баща“ или „тя беше прекрасна съпруга и майка“. Само бегла информация.
	Сали извади малък бележник от чантата си и започна да преписва имената от надгробните плочи. Обиколи периферията на гробището, като преписа около тридесет имена. Всички тези хора бяха починали през осемдесетте години.
	Нещо не беше в ред. Това беше градче, което намаляваше с всяка изминала година. А само за осем години бяха починали тридесет човека. Тя предположи, че все пак е възможно. Може би някаква епидемия беше отнела живота на всички тези хора.
	След това нещо друго й направи впечатление и тя усети как косата й настръхна.
	На всички надгробни плочи бяха написани имена на мъже. Нямаше нито едно женско име. Нямаше и детски имена. Само имена на мъже. На една от плочите беше написано само „Били“ и датата на смъртта. Нищо повече. Какво ставаше тук? Нито една жена ли не беше починала през този период? Това не беше логично.
	Тя притвори очи за момент и се запита какво, по дяволите, беше открила. Знаеше, че трябва да занесе този списък на Дейвид и на Джеймс. Трябваше да се увери, че тези хора са живели и са починали тук. Трябваше да се увери, че тези хора нямат нищо общо с всички онези безследно изчезнали. При мисълта, че може би между тях имаше някаква връзка, й се прииска да накара Джеймс да избягат от града колкото се може по-скоро.
	Докато гледаше към една от надгробните плочи, тя поклати учудено глава. Името беше странно — Люсиен Грей. Беше необичайно име, но какво от това. Всички те бяха местни хора, които по някаква случайност бяха починали за период от осем години. Да, и то само мъже. Тя се улови, че търси гроб на Харви Дженсън. Естествено, такъв нямаше. Но имаше плоча с името на Люсиен Грей. И изглеждаше съвсем скорошна.
	Започна да се изпотява.
	Не, не. Този град беше истински. Този град беше населен с добри хора, а не със зло и смърт, повече смърт, отколкото можеше да си представи.
	Сложи бележника си в чантата си. Нямаше желание да се връща в къщата на Амабел.
	Страхуваше се.
	Защо онази нещастна жена, чиито писъци беше чула в две поредни нощи, беше затворена?
	Дали беше видяла нещо, което не е трябвало да вижда?
	Защо е бил убит Спайвър? Дали той е убил жената и после някой от града е разбрал и го е застрелял за възмездие?
	Тя се опита да се освободи от тези мисли. Мразеше да изпитва страх. Прекалено дълго се беше страхувала.


>	28.

	Тя спря пред магазина за сладолед. Амабел не беше там, но завари Шери Ворхийс.
	— Сали, радвам се да те видя. Със сладкия господин Куинлан ли си тук?
	— Ами да. Мога ли да опитам банановия сладолед с орехи?
	— Ммм, много е вкусен. За една седмица продадохме повече сладолед с този вкус, отколкото който и да било друг от съществуването на магазина досега. Вече имаме толкова много редовни клиенти, които идват от околностите в радиус от сто километра, че май ще се наложи да наемем някои от онези мързеливи старци там, дето играят карти около бъчвата.
	От задната стая, отделена от магазина с красиво перде на цветни мотиви, се появи Велма Айзнър. Тя изпъшка:
	— Ами да, Шери, мога да си представя как тези стари глупаци продават сладолед. Ще ометат всичко, ще се оригнат, а после ще ни гледат жално.
	Тя се обърна към Сали и се усмихна.
	— Вече сме обсъждали дали да не включим и мъжете. Естествено, те ще започнат да мърморят, че това е женска работа. Затова решихме да ги държим настрана и ние да бъдем тези, които печелят парите.
	— Сигурно си права — каза Сали и взе фунийката сладолед. Опита го и усети божествения му вкус. Въздъхна: — Прекрасен е.
	Шери отговори:
	— Много път извървяхме, откакто държахме сладоледа на склад, нали, Велма?
	Велма само се усмихна мълчаливо. Сали й плати и каза:
	— Ходих в къщата на Амабел, но нямаше никого.
	От задната стая се появи и Хелън.
	— Здравей, Сали. Амабел отиде в Портланд.
	— Да напазарува и да си набави някои неща за рисуването — добави Велма. — Каза, че ще се върне след няколко дни. Вероятно в петък.
	— Аха.
	Тя близна от сладоледа и затвори очи.
	— Да изядеш това сигурно е по-лошо и от три яйца на ден.
	— Е, в случай, че ядеш само по една фунийка на седмица, какво значение има това? — отговори Хелън и се обърна към Велма. — Миналият вторник видях Шери да изяжда три фунийки.
	— Не е вярно!
	— Видях те. Всичките бяха полети с шоколад.
	— Не е вярно!
	Трите жени започнаха да се заяждат една с друга. Явно го правеха от години. Познаваха слабите си места и се дразнеха. Сали се беше заела със сладоледа с вкус на банан и орехи. Велма ги наддума и преди Шери и Хелън да успеят да й отговорят, се обърна към Сали:
	— Не, няма да позволим на мъжете да застанат зад тезгяха. Те ще изядат всичко.
	Тя се засмя:
	— Аз съм по-лоша и от мъжете. Мога да изям всичко само за една сутрин. — Потупа се по корема. — Вече не се чувствам толкова слаба.
	— Остани тук, Сали, и за нула време ще станеш закръглена и пухкава като нас — увери я Шери Ворхийс.
	— Любувах се на града ви — каза Сали. — Толкова е красив, направо съвършен. С всички тези цветя, всяко пролетно цвете, готово да цъфне, е засадено и прилежно отгледано. Тревата е окосена, надгробните плочи са добре поддържани. Чудя се дали не сте пропуснали нещо, което може да направи града ви още по-съвършен?
	— Опитваме се да мислим за всичко — отговори Хелън. — Веднъж седмично правим градско събрание.
	— Какво, за Бога, си правила на гробището? — попита Велма, докато бършеше ръцете си в престилката, която имаше същите красиви сини флорални мотиви като пердето.
	— Ами просто се разхождах, след като разбрах, че Амабел не е вкъщи. Забелязах нещо странно.
	— И какво е то? — попита Хелън.
	За миг Сали се запита дали не трябваше да си замълчи. Но не, за Бога, преди малко тези жени се бяха шегували за сладоледа. Те знаеха кой кога е починал. Щяха да й кажат. И защо не? Нямаше нищо страшно.
	— Ами, в края на гробището има около тридесетина гроба. Всички тези хора са починали през осемдесетте и всички са мъже. Върху надгробните плочи нямаше нищо индивидуално, само имена и дати. Останалите плочи имат нещо лично. Имаше една, на която пишеше само „Били“. Просто си помислих, че е странно. А може би на всички им е омръзнало да бъдат някои. Толкова много мъже са починали, а нито една жена. Сигурно сте били изненадани от това.
	Шери Ворхийс въздъхна дълбоко и поклати глава.
	— Беше ужасно — каза тя. — Хал беше страшно потиснат, че загубихме толкова хора от паството в онези години. Да, права си, Сали, наистина починаха само мъже. Всеки по различна причина, но ние все още го изживяваме.
	Хелън Кийтън бързо добави:
	— Не забравяй, че доста от починалите бяха хора от околностите. Близките им смятаха, че гробището ни е много романтично, в близост до скалите. Позволихме им да погребат починалите тук.
	— Тук ли е погребана онази нещастна жена, която намерихме при скалите?
	— Не — отговори Велма Айзнър. — Съпругът й беше много груб младеж. Развика се, че ние сме били виновни. Казах му да ни види и да помисли малко. Сякаш имахме нещо общо със смъртта на съпругата му. Замина си с гръм и трясък.
	— Даже не си купи и сладолед — допълни Хелън. — Онази седмица имахме ванилов с пресни боровинки. Оттогава не се е връщал.
	— Не е било много любезно от негова страна — съгласи се Сали. — Сега трябва да тръгвам. Благодаря за сладоледа. — На вратата се обърна: — Не видях гроба на доктор Спайвър.
	— Той не е там — отвърна Велма. — Пожела да го кремираме, а праха му да изпратим в Охайо. Каза, че за нищо на света няма да позволи на Ралф Кийтън да го положи в мир.
	Хелън Кийтън се засмя.
	— Ралф беше много сърдит, казвам ви.
	— Не, Хелън — поправи я Шери. — Ралф беше бесен. Сърдита можем да наречем теб, когато Ралф забрави да си хвърли гащетата в коша за пране.
	Жените избухнаха в смях, а заедно с тях и Сали. Тя пресече улицата и влезе в хотела на Телма.

	* * *

	Шери Ворхийс пусна края на пердето от прозореца на магазина за сладолед и каза на останалите две жени:
	— В града има трима агенти на ФБР и шерифът.
	— Тези дози би трябвало да ги обезвредят — каза Велма.
	— О, да — отговори Хелън, като гребна с пръст от сладоледа и го облиза. — Безопасни като бълхи в миньорско одеяло.

	* * *

	Най-после Куинлан затвори телефона.
	— Отне ми малко време, докато прочета всички онези имена и дати. Дилън вече ги проучва. Да намери данни за всички онези хора за него е фасулска работа. Много скоро ще ни се обади.
	Сали промълви:
	— Казах на жените от магазина за сладолед, че не съм видяла гроба на доктор Спайвър. Те ми отговориха, че е бил кремиран, а прахът му е изпратен в Охайо.
	— Интересно — отбеляза Куинлан и отново вдигна слушалката. — Дилън? Пак е Куинлан. Би ли проверил дали доктор Спайвър е бил кремиран, а прахът му изпратен в Охайо? Не е толкова важно, колкото другите имена, просто ни интересува, мен и Сали. Предполага се, че той няма живи роднини. Тогава защо ще го кремират, без да го погребат в градското гробище? Недей да говориш така. Не е учтиво. Бас държа, че Сали те е чула. Да, чула те е и клати неодобрително глава заради езика, който държиш.
	Той се усмихваше широко, докато слушаше.
	— Нещо друго? Не? Добре тогава, обади ни се, когато научиш нещо. Ще останем тук за вечеря. — След това, все още усмихнат, остави слушалката. Обърна се към Сали: — Обичам да слушам как Дилън псува. Не го прави много добре, все повтаря едни и съши думи. Опитах се да обогатя речника му, но той просто не възприема. — И той й даде няколко примера, като ги онагледяваше с различни пози. — Ето тази, която Брамър най-често използва, когато е ядосан на някого от агентите.
	Тя се търкулна на леглото от смях. После започна да хълца. Дали се смееше?
	— Стига, Сали. Трябва да забравиш. Страхотно е да те слуша човек как се смееш. Продължавай в същия дух. Сега, след като задоволих нечестивите ти инстинкти, да отидем да опитаме от гозбите на Марта.
	Беше истински пир, по-богат дори и от този, който се прави в Деня на благодарността. Така каза Кори Харпър. Марта внесе огромен поднос с печено месо и артистично подредени около него моркови, картофи и лук. Имаше и огромна салата „Цезар“, плодова пита, чеснов хляб, а за десерт хрупкави ябълкови резенчета. От едната страна имаше и пармиджана с патладжан. Телма не беше успяла да издържи. Беше изяла патладжана си още в четири и половина.
	Марта се появяваше точно навреме, за да долее чашите им с прекрасно „Каберне Совиньон“. Тя се навърташе основно около мъжете, като ги окуражаваше да си хапват, докато най-накрая Куинлан остави вилицата си, облегна се на стола и изпъшка.
	— Марта, ако продължаваш, Господ ще ме порази заради лакомия. Само погледни Дейвид, копчетата на ризата му всеки момент ще изхвръкнат. Даже Томас, който е толкова мършав, бързо ще се охрани при теб. И тъй като съм възпитан, няма да коментирам до каква степен жените си натъпкаха търбухчетата.
	Сали го замери с хапка чеснов хляб и се обърна към сияещата Марта:
	— Ябълкови резенчета ли каза, Марта?
	— О. да, Сали, с много френски ванилов сладолед от най-страхотния сладолед в света.
	Те изпиха кафето си с „Амарето“ — почерпка от Телма, която се хранеше в стаята си, защото Куинлан я беше предупредил да се съобразява какво говори, или поне така твърдяла, каза Марта.
	Когато Марта се върна в кухнята, Сали разказа за гробището на Томас Шрьодер, Кори Харпър и на Дейвид Маунтабенк, когото лесно успяха да убедят да се върне за вечеря и за още един разговор.
	Куинлан каза:
	— Обадих се на Дилън. И като знам колко бързо действа, предполагам, че още довечера ще ми позвъни. Ако има нещо странно, ще събудя всички.
	— Не знам дали изобщо някой ще успее да ме събуди — изрече Дейвид, докато отпиваше от кафето си. — Забрави за кафето като стимулант. Това е най-доброто „Амарето“, което някога съм опитвал. Вече съм готов да си облека пижамата. Надявам се, че моите момичета няма да се нахвърлят върху мен, когато се прибера. С малко повече късмет Джейн вече ще ги е сложила в леглата.
	Сали нищо не каза. Тя мразеше „Амарето“. Отпи само глътка, после дискретно изля кафето си в чашата на Куинлан, докато Кори Харпър разказваше някаква история за неин колега от подготвителното училище в Куантико, който по грешка арестувал група висши офицери след банков обир в Хоугън Али, изкуствения американски град, изграден в Куантико за целите на обучението. Най-старшият офицер сметнал, че упражнението е страхотно, докато един от стажантите не сложил белезниците на ръцете му и го прибрал.
	Куинлан обеща, че ще се обади, ако Дилън открие нещо спешно. Но не можеше да си представи как ще се събуди.
	— Мисля, че си пийнала — каза той на Сали, докато я подкрепяше с една ръка, а с другата отключваше вратата на стаята.
	— Пийнала?
	— Мисля, че госпожа Лили много щеше да се зарадва, ако можеше да те види сега.
	— Като я видя следващия път, ще й кажа, че дори и пийнала, съм свалила панталоните ти за рекордно кратко време.
	И тя избухна в смях. Хвърли се в прегръдките му, а той я хвана през кръста и се хвърли по гръб на леглото. Започна да я целува, а в топлия му дъх се усещаше тръпчивият вкус на „Амарето“.
	— Ако ми дадеш нещо в замяна, няма да кажа на Марта какво направи. Нали знаеш, за това, че изля питието си в чашата ми. Я кажи сега какво говореше за панталоните ми?
	Тя се опита да изглежда сърдита. Той едва не припадна от смях. Тя го погали и той изстена.
	— Господи! — Започна да я целува, езикът му проникна в устата й, а тя обожаваше това усещане, вкуса му. Ръцете му обхванаха ханша й, силни ръце, които я опипваха и я притискаха към него. Беше станал твърд като решетките на прозореца й в санаториума на Бидермайер. Защо, за Бога, си беше спомнила точна това?
	Тя потрепери от студ. Не, това беше само един ужасяващ спомен, който принадлежеше на миналото. Вече не можеше да й въздейства. Целуна го отново. Устните му бяха отпуснати. Вече не го усещаше толкова твърд до корема си. Не прокарваше длани по бедрата й.
	Тя се подпря на лакти и го погледна, като очакваше да й намигне или да я обърне по гръб.
	— Джеймс?
	Той само й се усмихна вяло.
	— Уморен съм, Сали — промълви с тих и отпаднал глас. — А ти?
	— Само малко — отговори тя, наведе се и пак го целуна. Изведнъж той затвори очи, а главата му клюмна.
	— Джеймс? Джеймс!
	Нещо не беше наред. Явно не се шегуваше. Нещо съвсем не беше наред. Тя притисна пръсти към шията му, за да напипа пулса му. Долови бавен и равномерен пулс. Сложи длан на гърдите му. Сърцето му биеше равномерно. Тя повдигна клепачите му и още веднъж извика името му. Удари го през лицето.
	Никаква реакция.
	Спеше дълбоко. В проклетото кафе е имало приспивателно. За щастие тя беше отпила една-единствена глътка и затова все още беше бодра. Нямаше друго обяснение. Успя да се измъкне от прегръдката на Куинлан. Чувстваше се съвсем безсилна. И това само от една глътка „Амарето“.
	Трябваше да извика помощ. Трябваше да стигне до Томас Шрьодер и Кори Харпър. Те също бяха отседнали в хотела. Стаята им беше на същия етаж. О, Боже, но те също пиха кафе. Както и Дейвид, а той беше с кола. Трябваше да провери дали Томас и Кори спят. Трябваше да отиде в стаите им и да провери. Можеше да се справи.
	Падна от леглото и се претърколи. За момент остана по гръб, като се взираше в красивия корниз, който опасваше тавана. Във всеки ъгъл дори имаше по едно голо викторианско херувимче, което държеше арфа и цветя.
	Трябваше да направи усилие да стане. Изправи се на ръце и колене. В коя стая беше Кори Харпър? Беше й казала, но сега не можеше да си спомни. Е, няма значение, щеше да ги намери и двамата. Сигурно стаите им бяха следващите поред в коридора. Успя да се протегне и да натисне дръжката на вратата.
	Коридорът беше осветен съвсем слабо. Ами ако човекът, сложил приспивателно в кафето, чакаше някъде наблизо, за да види дали лекарството не е подействало на някого и да го убие? Тя тръсна глава и успя да се изправи на крака. Направи усилие да премести краката си, стъпка по стъпка, това беше всичко, което трябваше да направи, да мести краката си един след друг. Успя да намери Томас и Кори. Най-накрая пред нея се появи врата — номер 114. Почука.
	Тишина.
	Опита се да извика, но от гърлото й се изтръгна само жалък шепот.
	— Томас? Кори?
	Отново почука. Натисна дръжката. За нейна изненада вратата се отвори. Отвори се прекалено бързо и тя залитна към стаята, а коленете й се подгънаха. Падна на една страна.
	— Томас? Кори? — извика тя.
	Успя да се изправи на ръце и колене. В стаята светеше само една лампа — на нощната масичка до леглото. Томас Шрьодер лежеше по гръб с широко разперени ръце и крака. Спеше дълбоко. Или може би бе мъртъв. Опита се да извика. Искаше да извика, но от устата й се изтръгна само тих стон.
	Зад себе си чу стъпки. Направи усилие да се обърне. Джеймс? Дали вече се беше оправил? Но тя не изрече името му. Боеше се, че това не е той. Джеймс беше изпил цяла чаша от онова кафе. Не можеше да е той. Страхуваше се да си помисли кой би могъл да бъде.
	На прага стоеше мъж с ръце в джобовете.
	— Здравей, Сали.


>	29.

	— Не — каза тя, като гледаше втренчено неясната фигура със съзнанието и убедеността, че това е самият той, и въпреки това, повтори: — Не, това не може да си ти.
	— Разбира се, че може, скъпа. Ти би разпознала баща си навсякъде, нали?
	— Не. — Тя клатеше глава.
	— Защо не можеш да станеш, Сали?
	— Вие сте ни сипали нещо в кафето. Аз пих само глътка, но опиатът трябва да е бил много силен.
	— Не ти е било достатъчно, а? — Той започна бързо да се приближава към нея, прекалено бързо.
	— Доктор Бидермайер експериментира толкова много нови лекарства върху теб. В действителност съм озадачен, че мозъкът ти остана незасегнат. Е, ще се погрижа и за това.
	Той се наведе, сграбчи я за косата и дръпна силно главата й назад. Изля някаква течност в гърлото й. После я блъсна настрана и тя падна по гръб.
	Тя го гледаше и виждаше как той избледнява и се изпарява в сумрака, чертите му се сливаха, устата му се движеше и ставаше все по-голяма. Вратът му се удължи толкова, че тя вече не виждаше главата му. Сигурно точно така се е чувствала и Алиса в страната на чудесата. Без глава.
	— О, не! — прошепна тя. — О, не.
	Главата й се отпусна на хладните гладки дъски на дъбовия под.

	* * *

	Баща й е тук. Това беше първата й мисъл, когато се събуди.
	Нейният баща.
	Несъмнено беше той. Баща й. Беше тук. Беше я упоил. Сега щеше да я убие. Тя отново беше безпомощна, както и преди това — дни, седмици, месеци наред.
	Не можеше да помръдне, не можеше да вдигне пръста си. Осъзна, че ръцете й са завързани. Леко се поотмести. Глезените й също бяха завързани. Но за щастие беше в съзнание. Ако отново изпаднеше в онова състояние на зомби, нямаше да може да го понесе. Но не, можеше да мисли. Можеше да си спомня. Можеше също да отвори очи. Но дали искаше?
	„Джеймс“ — помисли си тя и направи усилие да отвори очи.
	Намираше се в някакво легло. Когато помръдна, пружините изскърцаха. Опита се да различи повече подробности, но не успя. От коридора се процеждаше слаба светлина. Струваше й се, че се намира в малка спалня, но не можеше да разбере нищо повече.
	Къде ли беше? Дали все още беше в Коув? И ако е така, къде?
	Къде беше баща й? Какво възнамеряваше да направи?
	Тя забеляза една неясна фигура да влиза в спалнята. Светлината беше прекалено бледа, за да различи лицето му. Но тя знаеше. О, да, тя знаеше, че това е той.
	— Ти! — каза тя, изненадана, че този звук е излязъл от нейната уста. Звучеше хрипливо и безкрайно тъжно.
	— Здравей, Сали.
	— Значи наистина си ти! Молех се да съм сгрешила. Къде съм?
	— Малко е раничко да ти кажа.
	— Все още ли сме в Коув? Къде е Джеймс? А другите двама агенти?
	— И за това е още рано да научиш.
	— Проклет да си! Отчаяно се молех да си напуснал страната или да си мъртъв. Не, всъщност се молех да те хванат и да те хвърлят в затвора до края на жалкия ти живот. Къде съм?
	— Бедната Ноел страда с години заради този твой език. Ти винаги се заяждаше с нея, винаги морализаторстваше и й казваше какво трябва да направи. Искаше да се обади на полицията. Искаше да ме напусне. Но всъщност тя не го желаеше, Сали. Може би в началото, да, но не и по-късно. Но ти не се отказваше. Депресираше я с вечната си критичност, с презрението си. Затова тя не дойде да те види в санаториума. Страхуваше се, че ще продължиш да я поучаваш.
	— Глупости! Естествено можеш да си говориш каквото си искаш. Ноел я няма, за да ти каже какво мисли за теб в действителност. Бас държа, че ще бъде най-щастливата жена във Вашингтон, щом разбере, че повече няма да ти служи като боксова круша. Обзалагам се, че вече носи дрехи с къс ръкав, без да се притеснява, че някой ще забележи синините. Обзалагам се също, че това лято ще сложи и бански костюм от две части. От колко години не е носила такъв? Ти я малтретираше. И ако изобщо има някаква справедливост, ще си платиш за това. Жалко, че не си умрял.
	— Това е много повече от всичко, което каза през онези шест месеца. През повечето време от твърде краткия ти престой в санаториума беше в блажено мълчание. Колко жалко, че доктор Бидермайер вече не работи. Благодарение на онова копеле Куинлан. Всичко така се обърка, и то само заради теб, Сали. Бяхме уредили всичко, докато Куинлан не те измъкна отново от ръцете на доктор Бидермайер.
	— Името му е Норман Липси и е пластичен хирург. Той е престъпник. Превърнал е лицето на оня нещастник в копие на твоето, но ти си този, който го е убил. Ти си един мръсен убиец и предател на страната си.
	— Защо говориш само за по-маловажните неща? Аз извърших и едно истински добро дело, нещо, с което много се гордея, а ти дори не го спомена. Затворих скъпата си дъщеричка за шест месеца. Смятам това за любимия си проект през последните няколко години. Да те затворя. Да те контролирам. Никога да не виждам презрението и омразата, изписани на лицето ти всеки път, когато ме срещнеш. Боже, какво удоволствие беше за мен да те гледам, когато приличаше на парцалена кукличка, с полуотворена уста, толкова глупава и безмозъчна на вид, че даже ми беше скучно да наблюдавам как жалкият Холанд те съблича и те къпе, а после отново те облича сякаш си малката му кукличка. Накрая даже не ми доставяше удоволствие да те удрям, за да привлека вниманието ти. Беше твърде отнесена и прекалено слаба. Настоявах Бидермайер да те храни повече, но той каза, че може само да те поддържа. След това ти избяга, като скри таблетките под езика си. За мен беше истински шок да те видя в къщата си, в кабинета си тъкмо когато бях застрелял Джаки.
	Той зае любимата си поза. Подпря лакътя на едната си ръка върху другата и подпря брадичката си с длан. Тя предположи, че по този начин иска да изглежда интелигентен и замислен. Трябваше му само лулата на Скот и може би шапката на Шерлок Хомс.
	— Ето те и теб, наведена над бедния Джаки — този алчен негодник, — после се обърна и ме видя съвсем ясно. По погледа ти разбрах, че ме разпозна. Грабна пистолета ми. Бях го оставил на пода, за да взема някои документи от бюрото си. Тогава ти го вдигна и аз нямах друг избор, освен да избягам. Скрих се навън и те наблюдавах как клатеше глава. Не можеше да повярваш, че си ме видяла. Видях как Ноел и Скот влязоха. Чух я да надава продължителен писък. Скот едва не прегриза проклетата си лула.
	После ти избяга, нали, Сали? Избяга и захвърли пистолета ми в храстите. Тогава не можах да те хвана, а и да си призная честно, бях уплашен. Първо трябваше да си взема пистолета, както и направих. Но да ти кажа, доста дълго време бях много притеснен. Какво щеше да стане, ако беше разказала на всички, че си ме видяла? Въпреки че беше обявена за луда, можеха да настояват за аутопсия, за сравняване на зъбните отпечатъци, но ти толкова се уплаши, че просто избяга. Избяга тук в Коув, при Амабел. Четири дни не знаех, че паметта ти е блокирала и че си избягала, защото си смятала, че или ти самата, или скъпата Ноел сте ме убили.
	Тя се опитваше да възприеме чутото, да разбере, че наистина е била права в мнението си за това, какво всъщност представлява този човек. Промълви:
	— Куинлан ме накара да си спомня. Както и пресъздаването на мястото на престъплението, както би казал ти. Тогава си спомних всичко, всичко.
	— Обзалагам се, че би искала да знаеш кой е мъжът, който изглеждаше като мен. Това беше просто един човек, когото срещнах в Балтимор, където имах среща с един иракски агент. Беше разорен, много приличаше на мен — същата височина, почти същото тегло — и още щом го видях, разбрах, че той ще ме спаси.
	Тя се зачуди защо й говори толкова много. Защо стои до нея и й разкрива всичко. И тогава осъзна, че му доставяше удоволствие да се хвали пред нея със собственото си величие. Да я накара да разбере, че е недосегаем. В края на краищата тя беше в неведение за всичко това. О, да, той се забавляваше.
	— Джаки кой?
	— Знаеш ли, наистина не си спомням фамилното му име, а и не ме интересува. Той изигра ролята си, и то чудесно. — Еймъри Сейнт Джон се засмя. — Обещах му купища пари, ако се превъплъти в мен. Да можеше да го чуеш как имитира гласа ми, интонацията ми. Беше жалка картина, но с доктор Бидермайер му казахме, че има страхотен слух, че е възприел маниерите ми и ще ме замести. И той вярваше, че точно това ще се случи. Смяташе, че ще заеме мястото ми на голяма конференция. Това беше шансът му да направи нещо велико. Беше невероятен глупак.
	— Сега е само един мъртъв глупак.
	— Точно така.
	Докато незабелязано се опитваше да се развърже, тя каза:
	— Доктор Бидермайер е заловен, както вече знаеш. Ще прекара остатъка от жалкия си живот в затвора. Холанд е разказал всичко на ФБР. Всички онези хора ще бъдат освободени от затвора, който ти наричаш санаториум, сякаш това е някакъв курорт, където хората отиват да си починат и да се възстановят.
	— Така е, но онези хора не ме интересуват. Съжалявам само, че санаториумът ще бъде затворен. Беше идеално място за теб. Извън строя завинаги. Още щом срещнах Джаки, всичко си дойде на мястото. Вече познавах Бидермайер и знаех за дребните му мошеничества. Преди около седем месеца всичко си пасна идеално.
	Отстраних те от пътя си, с помощта на Скот, разбира се. Беше такъв жалък глупак! Страхуваше се, че ще го хванат, но те уверявам, че парите, които взе, за да ми помага, много му харесаха. Аз знаех всичко за любовника му. Поне се уверих, че не си се заразила със СПИН. Заплаших Скот, че ако прави любов с теб, ако можеше да се насили да го направи, трябва да използва презерватив. Доктор Бидермайер те изследва. Благодарение на мен си добре. Но Скот си изигра ролята. Още щом се отърва от теб, той започна да си харчи парите и открито се показваше с любовника си. Беше добра пионка. Къде бях аз ли? О, да, тогава Джаки мина под ножа и аз осъществих плана си докрай. Но ти трябваше да ми попречиш, нали, Сали? Заключих те и въпреки това ти трябваше да избягаш и да се опиташ да провалиш плановете ми. Е, стига толкова.
	— Наистина ли ме мразиш толкова само защото се опитвах да защитя майка си от юмруците ти?
	— Всъщност не. Съвсем в реда на нещата е да не те харесвам много.
	— Защото смяташе, че съм разбрала за незаконните ти сделки с оръжие?
	— А ти разбра ли наистина?
	— Не.
	— Сделките ми с други правителства нямат нищо общо с това. Скот се боеше, че си видяла нещо, но аз знаех, че ако е така, ти щеше да реагираш моментално. Не, това не ме засягаше. Проблемът е, че ти не си моя дъщеря. Ти си мръсно копеленце. И заради това, скъпа ми Сали, Ноел никога не ме напусна. Веднъж се опита, още когато ти беше бебе. Не ми повярва, когато й казах, че ще остане с мен завинаги. Може би смяташе да ме изпита. Избяга при богатите си превзети родители във Филаделфия и те постъпиха като истински сноби, точно както и очаквах. Казаха й да се върне при съпруга си и да престане да говори лъжи за мен. В края на краищата аз им спасих честта. Как можеше да говори такива неща за мен, прекрасния човек, който се съгласи да се ожени за нея, когато беше бременна от друг?
	Той се засмя — смях, който накара кожата й да настръхне. Тя продължи да се мъчи да изхлузи въжето. Вече не беше толкова стегнато, но тя всъщност съвсем не мислеше за въжето сега. Опитваше се да го разбере, да проумее това, което й казва. Но беше толкова трудно.
	Той продължи:
	— Когато си спомня за това, разбирам, че в действителност Ноел не ми е повярвала. Не е повярвала, че цената да се оженя за нея, освен онези петстотин хиляди долара, които взех от родителите й, беше да остане с мен завинаги или поне докато аз исках. Когато се върна при мен с теб — врещящото малко копеленце, аз те взех от ръцете й и те провесих над буйния огън в камината. Огънят опърли малкото коса и вежди, които имаше. О, как пишеше тогава. Казах й, че ако още веднъж направи подобно нещо, ще те убия. И наистина го мислех. Обзалагам се, че се чудиш кой тогава е баща ти.
	Тя се чувстваше така, сякаш в тялото си има цял тон наркотици. Не можеше да възприеме това, което й говореше. Разбираше думите му — че не й е баща — но не можеше да вникне в съдържанието им.
	— Ти не си ми баща — повтори тя, като гледаше към отворената врата. Идеше й да подскочи от радост. Значи не беше дъщеря на това чудовище. — Принуждавал си Ноел да остане с тебе, като си я заплашвал, че ще ме убиеш, мен, единственото й дете.
	— Да. Най-накрая скъпата ми съпруга ми повярва. Не мога да ти опиша какво удоволствие ми доставяше да бия тази богата малка кучка. И тя трябваше да търпи. Нямаше друг избор.
	После, когато ти беше на шестнадесет, ме видя да я бия. Твърде жалко. Това промени всичко, но пък ми даде основателна причина да се отърва от тебе. Спомняш ли си последния път, когато се върна вкъщи и ме видя да я ритам? Вдигна телефона, за да извикаш помощ, а тя допълзя до теб и те умоляваше да не се обаждаш. Повярвай ми, достави ми невероятно удоволствие да те видя как се отдръпваш от нея.
	Щом си тръгна, я ритнах още няколко пъти. Тя стенеше. След това правих секс с нея, а тя плака през цялото време.
	След този случай се отървах от теб за доста дълго време. Животът наистина беше прекрасен през онези четири години, когато излезе от дома ми и от живота на майка си. Но аз исках да ти отмъстя. Накарах Скот да се ожени за теб. Това те отстрани за известно време, но ти май не го харесваше, нали? Почти веднага разбра колко е фалшив. Всъщност това нямаше кой знае какво значение.
	Трябваше само да изчакам. Когато срещнах Джаки, разбрах какво трябва да направя. Нали разбираш, федералните ме бяха надушили. Аз не съм глупак. Знаех, че е само въпрос на време. Бях станал много богат, но сделките с оръжие на места като Ирак винаги носят риск. Да, беше просто въпрос на време. Исках да ти отмъстя за всички неприятности, които ми причини. Шестте месеца, които прекара в санаториума на доктор Бидермайер, бяха прекрасни. Обичах да те усещам под себе си, да ме гледаш как галя теб и себе си. Изпитвах истинска наслада да те удрям, да гледам как се гърчиш от болка. Но тогава ти се измъкна и провали всичко. — Той се наведе и я удари по едната страна, после по другата. После отново и отново.
	Тя усети вкуса на кръвта. Беше разцепил устната й.
	— Ах, ти жалък страхливец! — Тя го заплю, но той успя да се отдръпне навреме. След това отново я удари.
	— Никога не съм изпитвал желание да правя секс с теб, докато беше в санаториума — каза той, като приближи лицето си към нейното. — Въпреки че можех. Толкова пъти съм те виждал гола, но никога не съм те пожелавал. А Скот дори не искаше да те погледне. Посети те един-единствен път само защото аз настоях. Сега жалкото копеле ще понесе провала, защото мен няма да ме има. Хайде, Сали, защо не ме заплюеш още веднъж? Аз не съм страхливец като тебе.
	Тя го заплю отново и този път го улучи. Гледаше го как избърсва устните и бузата си с опакото на ръкава. След това й се усмихна. Тя имаше ярък спомен за същата тази усмивка от санаториума.
	— Не! — прошепна, но това не промени нищо.
	Той я удари силно и тя припадна. Последната й мисъл беше, че му е благодарна за това, че не й беше дал никакви опиати.


>	30.

	— Здраво сме загазили — каза Куинлан, но в действителност не беше загрижен за себе си и за другите агенти, а за Сали. Ако беше тук в тази тъмна дупка, значи все още е в безсъзнание. Или мъртва.
	В отговор се чу сумтенето на Томас Шрьодер, Кори Харпър се съгласи. Това беше самата истина. Здравата бяха загазили. Истина беше също, че в стаята, където ги държаха затворени, беше тъмно като в казана на вещица.
	Всъщност това не беше стая. Беше барака с пръстен под. Вероятно бараката зад къщата на доктор Спайвър.
	— Така е — каза Томас. — Куинлан е прав. Много сме загазили, но ние сме обучени. Можем да се измъкнем. Ако не го направим, те ще ни застрелят. Ще загубим работата си и федералните си пенсии. А аз със сигурност не искам да загубя тези придобивки.
	Кори Харпър се засмя, въпреки че глезените й се бяха схванали. Ръцете й бяха добре. Не ги бяха вързали много стегнато, може би защото беше жена. Въпреки това възлите бяха много здрави и не можеха да се разхлабят или изхлузят.
	— Това е най-смешното нещо, което съм те чувала да казваш, Томас.
	Докато се опитваше да разхлаби въжето около китките си, Куинлан каза:
	— Сигурно някой от онези клоуни е бил във Флотата по време на Втората световна война. Въжетата са много добре завързани, не мога да помръдна. Някой да опита с ръце или със зъби?
	— Бих опитала аз — каза Кори. — Но съм завързана и за стената. Да, около кръста ми има въже, а доколкото усещам, то е увито около една от гредите. Да, и е много здраво. Даже и с големи зъби и дълги ръце не бих могла да ви стигна.
	— Аз също съм завързан — каза Томас. — Проклятие!
	— Поне всички сме живи. Чудя се какво ли е станало с Дейвид? — Всъщност се питаше за Сали, но се страхуваше да произнесе името й на глас.
	— Вероятно е катастрофирал — каза Томас. — Може би вече е мъртъв.
	— А може би някой го е спасил — каза Кори.
	— Какво искаш да кажеш с това „вече е мъртъв“? — попита Куинлан. Продължи трескаво да върти китките си, но въжето не поддаваше.
	— Смяташ ли, че ще ни държат тук и през следващите десет години?
	— Не, надявам се — отговори той. — Те са толкова възрастни, че дотогава самите те ще са измрели. Никак не ми харесва мисълта да стоя забравен тук.
	— Никак не си забавен, Куинлан.
	— Е, може и да не съм, но поне се опитвам.
	— Продължавай в същия дух — каза Кори. — Не искам да изпадна в паника. Трябва да помислим. Първо, кой ни подреди така?
	— Това е доста очевидно, не смяташ ли? — отбеляза Томас. — Онази стара реликва. Сигурно е накарала Марта да й занесе амаретото и е сложила нещо в него. Заспах още щом се докоснах до леглото си.
	— Къде е Сали? — внезапно попита Кори.
	— Не знам — отговори Куинлан. — Не знам.
	Беше се молил горещо тя да е затворена заедно с тях и все още да спи.
	— Нека всеки да си протегне краката пред себе си. Да проверим колко е широка тази барака.
	Куинлан успя само леко да допре пръстите на Томас.
	— Сега се наклонете на едната страна, после на другата.
	Успя да докосне бузата на Кори.
	Сали не беше при тях.
	— Сали не е тук с нас — каза той. — Къде ли са я отвели? — За Бога, защо беше задал този въпрос на глас? Не му се искаше да чуе отговора на Томас.
	Томас каза:
	— Добър въпрос. Защо са си направили труда да я отделят от нас?
	— Защото — изрече Куинлан — лелята на Сали, Амабел, е част от всичко това. Може би Сали е при нея. Може би ще я защити.
	Томас въздъхна и неочаквано каза:
	— Да се надяваме, че имаш право. По дяволите, главата ми е като барабан на рок група.
	— Моята също — каза Кори. — Но все пак мога да мисля. Значи, Куинлан, ти смяташ, че всички старци участват в заговор? Смяташ, че жителите на този проклет град са убили поне шестдесет човека през изминалите три-четири години заради парите им? И след това са ги заровили в гробището?
	— Това е знак на уважение — отговори Куинлан. — Представи си как тези старци поглаждат брадички, докато гледат възрастната двойка, която току-що са очистили, и казват: „Е, Ралф Кийтън ще ги подготви, след това ще им направим хубаво погребение, а преподобният Ворхийс ще каже каквото се полага.“ Да, Кори, всички жители на този дяволски град. Какво друго обяснение може да има?
	— Това е лудост — каза Томас. — Всички жители на града да са убийци? Никой няма да повярва на това, още повече че по-голямата част от хората са възрастни.
	— Аз вярвам — заяви Куинлан. — О, да, вярвам. Обзалагам се, че всичко е започнало с нещастен случай. Но от него са получили пари. Тогава на някого му е хрумнало, че това е начинът да спасят града си.
	Кори допълни:
	— Примамвали са жертвите си с огромния рекламен знак на магистралата.
	— Точно така — каза Куинлан. — „Най-вкусният сладолед“. Между другото, това наистина е най-хубавият сладолед, който някога съм ял.
	Трябваше да се шегува, защото иначе щеше да се побърка. Къде ли беше Сали? Дали Амабел наистина би могла да я защити? Той се съмняваше.
	— Заповядайте и купете последния си сладолед! — отбеляза Томас. — Това би трябвало да пише отдолу.
	— Ами онази жена, която е била убита? А доктор Спайвър? — попита Кори.
	Куинлан продължи да се бори с въжето на китките си и отвърна:
	— Жената сигурно е чула нещо, което не е трябвало. Държали са я затворена поне три нощи, а може би и повече. Сигурно е успяла да освободи устата си, защото Сали чу виковете й още първата нощ, когато дойде в Коув. Две нощи по-късно отново я чу да пищи. На следващата сутрин намерихме тялото. Предполагам, че се е наложило да я убият. Не са искали, но са го направили. Нямали са друг избор. Убили са я. Сигурно са били бесни — просто са я хвърлили от скалите, не са си направили труда дори да я погребат в скъпоценното си гробище.
	— Ами Спайвър? — попита Томас. — По дяволите, тези въжета наистина са много стегнати!
	— Продължавайте да опитвате — каза Куинлан. — Що се отнася до Спайвър, просто не знам какво да мисля. Възможно е да се е оказал слабото звено във веригата. Като лекар всички тези убийства са го отблъснали. Може би убийството на жената е била последната капка. Не е могъл да издържа повече. Огънал се е. Простреляли са го в устата, като са се опитали да изглежда като самоубийство. И този път са сметнали, че нямат друг избор.
	— Господи! — възкликна Кори Харпър. — Момчета, знаете ли, че повечето от агентите на ФБР даже не са преживявали и частица от това, което преживяваме ние в момента? На някои от тях не им се е налагало даже да извадят пистолета си. Целият им служебен път минава в разпити на хора. Казвали са ми, че доста агенти след пенсионирането си стават психоаналитици — толкова са добри в извличането на информация от хората.
	Куинлан се засмя:
	— Ние ще се измъкнем, Кори, повярвай ми.
	— Мислиш се за много умен, нали, Куинлан? Как, по дяволите, ще се измъкнем оттук? Всеки момент при нас ще се втурнат старците. Мислиш ли, че ще изберат наказателен отряд, който да ни разстреля? Или просто ще ни пребият до смърт с бастуните си?
	Кори каза тихо:
	— Не говори така, Томас. Трябва да се освободим. Сигурно има някакъв начин. Не искам да бъда безпомощна, когато дойде някой, а вие и двамата знаете, че те ще дойдат.
	— Какво говориш, по дяволите? — изкрещя Томас. — Какво можем да направим? Въжетата са прекалено стегнати. Даже са ни завързали и за стените, за да не можем да се стигаме един друг. Тук е тъмно като в рог. Какво, по дяволите, ще правим?
	— Трябва да има някакъв начин — каза Кори.
	— Може би наистина има — отговори Куинлан.

	* * *

	Сали усещаше болка в челюстта. Отвори и затвори уста, като продължи да го прави, докато започна да изпитва само тъпа пулсираща болка. Лежеше в тъмното, а единствената светлина се процеждаше през отворената врата от коридора.
	Беше сама. Ръцете й все още бяха завързани. Тя ги вдигна към устата си и се опита да развърже възела със зъби.
	Беше толкова съсредоточена в това, което правеше, че едва не извика, когато чу тих глас:
	— Безполезно е, Сали. Просто се отпусни, скъпа. Не мърдай. Само се отпусни.
	— Не — прошепна Сали. — О, не!
	— Не позна ли къде си, Сали? Мислех, че веднага ще разбереш.
	— Не, тук е прекалено тъмно.
	— Погледни през прозореца, скъпа. Може пак да видиш лицето на мъртвия си баща.
	— Аз съм в спалнята, която се намира до твоята.
	— Да.
	— Защо, Амабел? Какво става?
	— О, Сали, защо трябваше да се връщаш? Бих дала всичко да не се беше появявала на прага ми през онзи ден. Господи, бях длъжна да те прибера. Наистина не желаех да се забърквам в това, но ето те отново тук и аз нищо не мога да направя.
	— Къде са Джеймс и другите двама агенти?
	— Не зная. Вероятно са в бараката зад къщата на Спайвър. Тя е сигурен затвор. Никога няма да успеят да се измъкнат оттам.
	— Какво ще правите с тях?
	— Не зависи от мен.
	— А от кого?
	— От жителите на града.
	Дъхът на Сали секна. Значи беше истина. Участваха всички.
	— Колко хора са убити в този град, Амабел?
	— Смъртта на първата възрастна двойка, Харв и Марж Дженсън, тези, които Куинлан уж беше дошъл да търси, беше нещастен случай. И двамата получиха инфаркт. Намерихме пари в брой в колата им. Следващият беше един мотоциклетист. Той започна да бие стария Хънкър и Пърн го удари по главата с един стол, за да защити Хънкър. Това го уби. Още един нещастен случай. Приятелката на мотоциклетиста разбра, че е убит. Шери Ворхийс нямаше друг избор, освен да я ликвидира. Удари я по главата с гаечен ключ.
	След това вече беше лесно, нали знаеш как става? Някой забелязваше възрастна двойка или просто някого, който изглеждаше богат. Или пък някоя от жените, които работят в магазина за сладолед, виждаше пачки с пари, когато клиентът си отвореше портфейла. И тогава го правехме. Да, и ставаше все по-лесно. Беше почти като игра, но не ме разбирай погрешно, Сали. След смъртта им винаги се отнасяхме с уважение към тях.
	Ти ми каза колко красив е станал градът ни. Е, преди това тук имаше само развалини. Обаче инвестициите ни се оказаха успешни, всички се чувстват комфортно и много туристи идват не само заради сладоледа, но и да видят града ни, да си купят сувенири и да пият кафе.
	— Толкова по-добре за вас. Можете да избирате между повече хора. Дали тази двойка не изглежда по-богата от онази там? Играете на руска рулетка с живота на хората. Господи, та това е отвратително!
	— Аз не бих се изразила толкова глупаво, но щом градът ни започна да става туристическа атракция, естествено имахме възможност да избираме. Но ние убивахме само възрастни хора, Сали. Всички те бяха изживели живота си.
	— Но не и приятелката на мотоциклетиста.
	Амабел вдигна рамене.
	— Нищо не можеше да се направи.
	Сали продължаваше да клати глава. Не можеше да проумее.
	— Господи, Амабел, вие сте убивали хора. Не разбираш ли? Убили сте невинни хора. Това, че са били възрастни, не ви оправдава. Вие сте ги ограбили. Погребали сте ги в гробището. Да, сега разбирам. Погребали сте ги по двама, но сте използвали само едно мъжко име за надгробния надпис. Имате ли списък, за да знаете кой лежи във всеки един гроб?
	— Не, но върху телата оставяме знаци. Не бъди толкова ужасена, Сали. Ние тук загивахме. Отчаяно искахме да оцелеем. И го направихме. Успяхме.
	— Не, сега всичко ще се стовари върху главите ви, Амабел. Тук има трима агенти на ФБР, а и шериф Дейвид Маунтабенк знае всичко, което знаят и те, а може би дори и повече. Ако убиете агентите, всички ще свършите в газовата камера. Не разбираш ли? Замесено е ФБР.
	— О, Сали, ето те пак да се бъркаш в нещо, което не те интересува. Ами ти, скъпа? Ами баща ти?
	— Благодаря на Бога, той не ми е баща. Поне това успях да разбера.
	— Я виж ти, тук усещам гняв. Страхувах се, че все още се опитваш да вярваш, че той е само един кошмар, който се е върнал, за да те преследва.
	— Искаш да кажеш, че той е тук с теб ли, Амабел? И ти го приемаш? — Тя знаеше отговора, но не искаше да го чуе.
	— Разбира се, Сали.
	Тя отправи поглед към мъжа зад леля си. Баща й. Не, не й беше баща и слава Богу! Беше мръсникът, който я беше отгледал, който спукваше майка й от бой, а нея заключи в санаториума на доктор Бидермайер, който я беше бил само защото това му доставяше удоволствие.
	— Е, как се чувства малкото ни копеленце, Ейми?
	Ейми? Какво пък означаваше това?
	— Не аз съм копеле, а ти.
	— Сали, не искам да те удрям пред леля ти. Това я притеснява, въпреки че тя знае каква мръсна уста имаш, въпреки че знае, че се налага да го правя, за да те контролирам.
	— Амабел, защо му позволяваш да стои тук с теб? Той е убиец и предател на страната си.
	Амабел седна до нея. Сали усети как нежните й меки пръсти се докосват до челото й, прибират косата й зад ушите, леко приглаждат веждите й.
	— Амабел, моля те. Зная, че когато бях тук, именно той ми се обаждаше по телефона. А той си призна, че е надничал през прозореца на спалнята.
	— Да, мила.
	— Защо е бил тук?
	— Трябваше да дойде, Сали. Трябваше да те отведе обратно в санаториума. Надяваше се, че телефонните обаждания и лицето му на прозореца ще те накарат да се усъмниш в здравия си разум.
	— Но откъде е разбрал, че съм тук?
	— Аз му се обадих. Беше отседнал в малка странноприемница в Оклахома. Взе следващия самолет за Портланд и оттам пристигна тук. Но ти се досети за отговора още щом ме попита, нали, Сали?
	Обаче ти изобщо не се усъмни в себе си. Това отчасти се дължеше на Куинлан. Ах, този човек! Пребиваването му тук затрудни всичко. Не е ли странно? Той измисли тази история с възрастната двойка. А това, което всъщност искаше, беше ти. Не го интересуваха никакви изчезнали старци. Единствено ти. Смяташе, че си убила баща си или че се опитваш да защитиш майка си.
	Превратностите на съдбата винаги са ме забавлявали. Сега обаче не се забавлявам. Сега имам големи неприятности.
	— Ейми, смяташ ли, че именно съдбата е довела всички онези приятни старци тук, за да можете да ги убиете и да откраднете парите им?
	Амабел се обърна и го изгледа намръщено.
	— Аз не знам, нито пък ти, Еймъри. Не ме интересува какво ще стане с Куинлан, но не желая Сали да пострада.
	— Той не е съгласен с теб, лельо Амабел — каза Сали. — Той ме мрази. Знаеш, че той не ми е баща. Изобщо не изпитва бащински чувства към мен. Що се отнася до майка ми, знаеш ли, че я принудил да живее с него?
	— Да, разбира се, Сали, защо?
	Тя зяпна от изненада. Не можеше да го повярва. От друга страна, защо беше толкова изненадана? През последните седем месеца животът й беше поднасял повече изненади, отколкото можеше да понесе. Сякаш никога не е знаела коя е и защо нещата стоят точно по този начин. А беше мразила майка си заради слабостта й. О, Господи, беше я презирала, беше искала да я накаже за това, че позволява на съпруга си да я бие.
	— Кой е баща ми?
	— Сега пък й се е приискало да знае — подигра се Еймъри Сейнт Джон, докато крачеше из малката стая с ръце в джобовете на панталоните.
	— Кой?
	— Всъщност, мила — отвърна Амабел, — баща ти беше моят съпруг. А, да, беше мой съпруг и преди да срещне Ноел и двамата да се влюбят един в друг.
	— Искаш да кажеш, да се любят, Ейми.
	— Да, това също. Както и да е, Ноел винаги е била доста глупава, а и Карл все витаеше из облаците. Макар че ги познавах добре, трудно ми беше да се досетя кой кого е вкарал в леглото. Но явно са успели, защото тя забременя. За щастие по онова време излизаше с Еймъри и нещата се уредиха по най-добрия начин.
	— Не и за майка ми.
	— О, напротив! Тя беше на седмото небе от щастие, че няма да се наложи да прави аборт. Разбира се, щеше да се наложи, ако нямаше съпруг.
	— Доведох Карл тук, в Коув, за да може да рисува и да прекара остатъка от безполезния си живот в изработване на маслени пейзажи, които се продават за двадесетина долара заедно с просташките им позлатени рамки по изложбите на летищата. Карл повече никога не ми изневери. Всъщност ме молеше да му простя, каза, че би направил всичко само за да не го напусна. Накарах го доста да се потруди, преди да почине преди двадесет години.
	— Не си го убила, нали?
	— Еймъри го направи, но Карл вече беше много болен. Имаше рак на белите дробове. Никога не престана да пуши „Кемъл“ без филтър. Да, за Карл беше истинско щастие, че спирачките му отказаха и той умря толкова бързо. Благодаря ти, Еймъри.
	— Няма защо, Ейми.
	— И откога сте любовници?
	Амабел се усмихна мило и се обърна, за да погледне мъжа, който стоеше на прага.
	— Много отдавна.
	— Значи нямаш нищо против да те пребива, а, Амабел?
	— Еймъри, недей! — Леля й се приближи бързо до него и хвана ръката му. Каза: — Чуй ме, Сали. Не говори така. Няма защо да ядосваш баща си.
	— Той не ми е баща.
	— Въпреки това внимавай какво говориш. Разбира се, че не ме бие. Биеше само Ноел.
	— Бил е и мен, Амабел.
	— Ти си го заслужи — заяви Еймъри.
	Сали премести поглед от единия към другия. В сумрака не можеше да види ясно лицата им. Еймъри хвана Амабел и я притегли към себе си. Сенките около тях сякаш се сгъстиха, сляха се и ги превърнаха в едно цяло. Сали потрепери.
	— Мислех, че ме обичаш, Амабел.
	— Обичам те, мила, наистина. Ти си дете на съпруга ми и моя племенница. И бях съгласна с Еймъри, че в санаториума ще се чувстваш по-добре. Необходимо беше да те прати там. Той ми каза колко непостоянна си станала, как изневеряваш на съпруга си, как си се събрала с неподходящи хора и вземаш наркотици. Увери ме, че доктор Бидермайер ще ти помогне. Аз се срещнах с него. Отличен лекар. Каза, че се справяш добре, но се нуждаеш от пълна почивка и непрекъснато лекарско наблюдение.
	— Всичко това е лъжа. Даже и да не искаш да повярваш, че той наистина е чудовище, само си помисли. Чела си по вестниците, гледала си новините. Всички го търсят. Всички знаят, че много от пациентите му са били негови затворници, също като мен.
	— О, мила, не прави така. Не искам да запушвам устата ти, но май ще се наложи. Няма да ти позволя да говориш за него така.
	— Добре, но не се ли запита дали наистина съм луда, когато той се появи тук, удари ме по главата и ме упои? Когато едва не уби Джеймс?
	Еймъри Сейнт Джон се откъсна от Амабел. Приближи се до леглото и се изправи пред Сали.
	— На тази светлина не мога да преценя дали ще ти останат синини или не.
	— Наистина ли я удари толкова силно, Еймъри?
	— Не се заяждай, Ейми. Тя си го заслужи. Тя ме заплю. С времето се научих с каква сила да удрям Ноел, за да получи точно определена синина. Но всеки има различна кожа. Ще трябва да почакаме и ще видим, нали?
	— Ти си луд! — каза Сали.
	— Ако все още живееше под моя покрив, щях да те набия с камшик за тези думи.
	— Не й обръщай внимание, Еймъри. Тя е уплашена. Не знае какво ще стане с нея.
	— Зная съвсем точно какво ще стане с мен — изрече Сали. — Доктор Бидермайер вече не може да ме държи затворена, затова Еймъри ще ме убие, Амабел. Ти също го знаеш, иначе нямаше да си признаеш всичко това пред мен. Не, не отричай. Вече си го приела. Но всъщност на мен ми е все едно. Това, което ще ви погребе, е убийството на агентите на ФБР. Само се опитайте да убиете Джеймс и целият свят ще се изправи срещу вас. Познавам шефа му и ви уверявам, че можете да бъдете сигурни в това.
	— Те са глупаци — каза Еймъри и вдигна рамене. — Зная, че нещата ще се усложнят, но ще се справим. Всъщност вече съм започнал да действам. Истината е, че не вярвах това копеле да успее пак да те измъкне от ръцете на Бидермайер. Ето това обърка всичките ми планове, Сали. Наложи се да правя нови планове. Това ме забави. А сега вече благодарение на вас двамата дори не съм мъртъв. Ще се наложи завинаги да напусна страната.
	— Само се опитай. Ще те хванат. Заради тези оръжия, които си продавал на Хюсейн, федералните са готови да разровят земята, за да те открият.
	— Знам. Колко жалко. Но всичко ще се оправи. Още преди година успях да изтегля по-голямата част от парите си от Каймановите острови и от Швейцария. Оставих само дребни суми в тези сметки, колкото да подразня федералните и да ги накарам да разберат, че аз знам точно какво правя. Това ще ги вбеси, но няма да успеят да ме хванат.
	— Джеймс ще те хване.
	— Твоят Джеймс повече няма да може да хване и настинка, тъй като ще го пратя под земята.
	Тя не успя да овладее гнева си. Завъртя се и с всичка сила го удари по лицето с вързаните си ръце. Той изпсува, блъсна я назад и вдигна юмрука си. Чу как Амабел извика:
	— Еймъри, недей!


>	31.

	— Е, по дяволите! — каза Куинлан. — Съжалявам, приятели, но старците са се справили много добре. Ножът ми го няма. Държах го завързан за глезена си. Проклятие!
	Томас отговори:
	— Проклятие е точната дума. Кори, какво правиш? Защо се мяташ като риба на въдица? Защо надаваш такива странни звуци?
	Тя дишаше тежко.
	— Ще видиш. Не съм и очаквала, че Куинлан ще си намери ножа. Почакай само малко, почти съм готова.
	— Готова с какво? — попита Куинлан, като напрегнато се взираше в мрака.
	— Бях гимнастичка. Имах честта да бъда най-гъвкавият агент, преминал през програмата в Куантико. Само след минута ще освободя ръцете си. Господи, сега е по-трудно от времето, когато бях по-млада и по-слаба. — Спря задъхана и напрегната. — Готово. Успях! — смееше се тя.
	— Какво, Кори? За Бога, какво направи?
	— Сега ръцете ми са завързани пред тялото ми, Томас. Да благодарим на Бога, че са оставили достатъчно място между мен и стената. Въжето около кръста ми беше по-високо от това около китките ми. Сега ще се обърна и ще развържа въжето около кръста си. Когато се освободя, ще развържа и краката си, а после и вас, момчета.
	— Кори — каза Куинлан, — ако ни измъкнеш оттук, ние двамата с Томас ще те препоръчаме за специален агент, който да ръководи управлението в Портланд. Нали, Томас?
	— Ако ни измъкне оттук, ще я помоля да се омъжи за мен и да стане върховният главнокомандващ в семейството.
	— Томас, ти си сексист! Аз няма да се омъжа за сексист.
	— Кори, как се справяш?
	— Става. Възелът около кръста ми не е толкова стегнат.
	— Добре. Само побързай.
	Колко ли време им оставаше, преди старците да дойдат? Къде беше Сали? Куинлан не беше се молил много в живота си, но сега се молеше горещо. Дали Амабел я беше взела?
	— Развързах го! Сега да се погрижа и за краката си.
	— Ужас! Чувам нещо — каза Томас. — Побързай, Кори, побързай!

	* * *

	— Не я удряй, Еймъри!
	Амабел хвана ръката му и я отдръпна. Юмрукът му се стовари върху леглото само на сантиметър от Сали. Той дишаше тежко. Завъртя се с вдигнат юмрук.
	— Не трябваше да правиш това, Ейми, не трябваше.
	Сали се надигна и му изкрещя:
	— Не смей да я удряш, гаден кретен!
	Но той го направи, юмрукът му попадна в челюстта на Амабел, като запрати тялото й към стената. Тя се свлече на пода.
	Сали мълчеше и се молеше леля й да не е мъртва.
	— Как можа? — Погледна към мъжа, който вероятно беше луд. — Та вие сте любовници. Тя ме е издала, че съм тук, за да дойдеш и да ме прибереш. А ти я удари така, както удряше и Ноел.
	— Всъщност — каза той, като разтриваше кокалчетата на ръцете си — за пръв път се наложи да я ударя. Отсега нататък няма да ми противоречи. Чудя се дали ще й останат синини.

	* * *

	Никаква светлина не влезе през вратата, която се отвори със скърцане — отначало леко, после по-широко, докато и тримата видяха звездите и изгрялата луна.
	— Хей, вие там, будни ли сте? — попита старчески глас. — Още е рано, но вие сигурно сте будни.
	— Да, будни сме — отговори Томас. — Да не би да сте се надявали, че сте ни убили?
	— Не, нямахме достатъчно от лекарството на доктора, за да ви приспим завинаги. Макар че така би било по-лесно. Сега изобщо няма да ни е забавно.
	Куинлан се зарадва, когато чу Кори да хленчи:
	— О, моля ви, не се чувствам добре. Моля ви, заведете ме до тоалетната. Моля ви. — Тя стенеше тихо, но убедително.
	— Мамка му! — каза старецът. — Ти ли си, младо девойче?
	— Да — отговори Кори и се закашля. — Моля ви, побързайте.
	— Добре, по дяволите. Не очаквах, че на някого ще му прилошее. Досега не се е случвало.
	Кори беше свита на пода до задната стена на бараката, точно пред стареца. Той отвори още по-широко вратата и влезе. Куинлан разпозна Пърн Дейвис, старият мошеник, който държеше бакалията. Видя, че Кори е сложила ръце зад гърба си, за да изглежда, че са вързани.
	— Моля ви, побързайте — прошепна тя.
	Куинлан погледна към Томас и му кимна.
	Точно когато Пърн Дейвис минаваше покрай Куинлан, той замахна с крака и удари стареца по бедрата, като го запрати право в скута на Кори.
	— Пипнах те! — каза младата жена. Когато старецът започна да се съпротивлява, тя го нокаутира.
	— Браво, Кори! — каза Томас. — Сигурна ли си, че не искаш да се омъжиш за мен? Дори и ако обещая да се променя?
	— Попитай ме отново, ако се измъкнем живи оттук — отвърна тя. — Хайде, момчета, сега ще ви развържа. Дръжте стареца под око.
	Отне й около три минути, докато развърже Куинлан. След още три минути всички бяха свободни. Станаха и се раздвижиха.
	— Смятам да го завържа здраво — каза Кори. — Виж, Куинлан, в него е един от нашите пистолети.
	— Слава Богу! — Той надникна през вратата на бараката. — Почти се зазорява. Не виждам жива душа. Предполагам, че са го пратили тук, за да провери дали сме живи. Защо, не мога да кажа. Все пак не могат да си позволят да ни оставят живи… Виж ти! Старецът ни е донесъл сандвичи. Как е смятал, че ще ги ядем с вързани ръце?
	— Готова съм — каза Кори и застана зад двамата мъже. — А сега, какво, Куинлан?
	— Томас, залости вратата, след това ще отидем в къщата на Спайвър. Да се надяваме, че телефонът му все още не е изключен. Ще се обадим за подкрепление. После ще потърсим Сали.

	* * *

	— Той е луд, Амабел, луд!
	Амабел разтъркваше челюстта си. Изглеждаше озадачена.
	— Никога преди не ме е удрял, никога — каза тя. — Винаги ме е галил и обичал. Никога не ме е удрял. Смятах, че Ноел го предизвиква да я удря, сякаш изпитва някакво перверзно удоволствие.
	— Напротив, ужасяваше се от това. Той я унижаваше, Амабел, а тя търпеше само защото я заплашил, че ще ме убие, ако го напусне, ако не понася тормоза му. Не те е удрял, защото не сте прекарвали достатъчно дълго време заедно. Освен това може би се е страхувал, че ако го направи, ти ще го застреляш или просто ще го зарежеш. А Ноел не можеше. Трябвало е да остане, за да ме защитава. Сега, след като има теб, ще те пребива от бой, когато си поиска.
	— Ще му заявя, че ако само още веднъж ме удари, ще го напусна.
	— Можеш да опиташ, но се обзалагам, че ще намери начин да те задържи, както направи и със сестра ти.
	— Грешиш. Сигурна съм, че грешиш. Ние сме любовници от двадесет години, Сали. Двадесет години. Познавам го. Той ме обича. Тази вечер ме удари само защото беше уплашен. Разстроен е и е разтревожен, че няма да успеем да избягаме, а ти го предизвикваше. Да, ти го ядоса. Ти си виновна.
	— Ти си луда, Амабел. Събуди се. Той е побъркан.
	— Тихо, Сали, той идва.
	— Амабел, развържи ме, побързай! Можем да избягаме.
	— Какво пък е това сега? Двете ми момичета заговорничат против мен?
	— Не, скъпи — отговори Амабел, като стана и тръгна към него. Прегърна го и го целуна по устата. — Съвсем не. Бедничката Сали смята, че само защото си ме ударил един-единствен път, ще го направиш отново. Но аз зная, че няма, нали?
	— Разбира се, че не. Извинявай, Ейми. Бях толкова напрегнат, а ти започна да ми противоречиш. Моля те, прости ми. Никога няма да се повтори.
	— Лъже! — извика Сали. — Трябва да си много глупава, за да му повярваш, Амабел. Да, хайде, подобие на човешко същество, ела тук и пак ме удари. Аз съм завързана, така че можеш да ме удряш колкото си искаш. Хайде, дяволско изчадие, ела и ме удари.
	Той позеленя от яд.
	— Млъквай, Сали!
	— Погледни го, Амабел. Иска да ме убие. Не може да се контролира. Той е луд.
	Еймъри се обърна към Амабел:
	— Аз ще се погрижа за нея. Знам какво да направя. Кълна се, че няма да я убивам.
	— Какво ще правиш?
	— Имай ми доверие, Ейми. През последните двадесет години ми се доверяваше. Направи го и сега.
	— Мислиш ли, че няма да ме убие, Амабел? Той е долен лъжец. Искаш ли да станеш съучастник в убийство?
	Думите заседнаха в гърлото й. Господи, та Амабел вече беше съучастница в убийството на шестдесет човека. Сали млъкна.
	Еймъри Сейнт Джон се изсмя:
	— Виждам, че разбираш, Сали. Ейми ми принадлежи. Ние си приличаме. А сега, Ейми, развържи й краката. Ще я изведа оттук.
	Тя не можеше да се изправи, защото краката й бяха изтръпнали. Амабел застана на колене и започна да масажира глезените и прасците й.
	— Така по-добре ли е, Сали?
	— Защо просто не ме уби в началото? Защо трябваше да разиграваш този театър пред Амабел?
	— Млъквай, кучко!
	— Заклеваш ли се, че няма да й направиш нищо лошо, Еймъри?
	— Вече ти казах — отговори той с такова нетърпение в гласа, че Сали се зачуди как леля й не го долавя, не разбира, че той е готов да си отмъсти. — Няма да я убивам.
	Когато успя да се изправи и да направи няколко крачки, Еймъри я хвана за ръката и я повлече навън от спалнята.
	— Остани тук, Ейми — извика той. — Веднага се връщам и после можем да тръгваме.
	Сали каза:
	— Докато чакаш, Амабел, обади се на Ноел. Разкажи й как си му позволила да ме убие. Да, разкажи й, Амабел.
	Той я издърпа и я удари с лакът в ребрата. Тя се приведе, задъхана от болка. Той я блъсна назад.
	— Затваряй си устата, Сали, иначе ще продължа да те удрям. Това ли искаш?
	— Това, което искам — отговори тя, когато най-после успя да се съвземе, — е ти да умреш. Много бавно и много мъчително.
	— Не и преди теб, скъпа моя — изсмя се той.
	— Те ще те хванат. Няма да успееш да избягаш от ФБР.
	Той продължи да се смее, развеселен от думите й. Тя не можеше да разбере защо. След това той се отправи към лампата в началото на стълбите и спря. Отново се изсмя.
	— Погледни ме, Сали. Погледни ме.
	Тя го погледна. Лицето на мъжа, който стоеше там, не беше на Еймъри Сейнт Джон.

	* * *

	Телефонът все още работеше. Томас се обади в управлението в Портланд. Когато остави слушалката, каза:
	— Насам тръгва хеликоптер. След тридесет минути ще са тук.
	— Ами Дейвид? — попита Кори.
	— Господи! — каза Куинлан. — Да се обадим на жена му.
	Джейн, съпругата на Дейвид, беше очарователна. Спомни си как се беше грижила за него, когато едва не разбиха черепа му. Той се помоли от сърце Дейвид да е жив.
	Когато тя вдигна телефона, Куинлан каза:
	— Здравей, обажда се Куинлан. Моля те, кажи ми, че Дейвид е там. Какво? О, не! Господи, съжалявам. Кажи на лекарите, че е бил упоен. Затова се е блъснал. Не, не, всичко тук е под контрол. Не, ще се обадя в управлението и ще извикам тримата му заместници тук. Да, пак ще се чуем. Сали? Не зная. Сега ще я потърсим.
	Той затвори телефона.
	— Дейвид е в кома. Откарали са го в Портланд. Казва, че се е блъснал в един дъб. Съпругата му първа го е открила. Лекарите й казали, че ако не са го транспортирали толкова бързо до болницата, вероятно е щял да почине.
	— Истински кошмар! — въздъхна Кори. — Цял проклет град от убийци. Искам да ги пипнем, Куинлан.
	— Искам да ги видя как загубват социалните си осигуровки — каза Томас. — Без проверки.
	— Не е смешно — отбеляза Кори, но се засмя.
	— Това е по шекспировски. Нали знаеш, трагикомедия.
	— Не — възрази Куинлан, — това е зло. Не е започнало като зло, но те са го превърнали в такова, нали така? А сега да отидем да намерим бъдещата ми съпруга.

	* * *

	Това уж беше Еймъри Сейнт Джон, а в същото време не приличаше на него. Тя примигна.
	— Доктор Бидермайер е променил лицето ти, точно както е направил с мъжа, когото уби.
	— Да, не исках, ако случайно срещна някой стар приятел, той да ме познае. Минах под ножа точно когато те върнахме обратно от Коув. — Той се потупа по врата. — Годинките си бяха казали думата, но той се погрижи и за това. Би ли излязла с мен, Сали, момиче на моята възраст?
	Тя не каза нищо. Страхуваше се, че ако я удари още веднъж, ще загуби съзнание, а не можеше да допусне това да се случи. Краката й бяха свободни. Схващането почти беше преминало. Сега вече със сигурност можеше да избяга. Трябваше да се измъкне. Трябваше да намери Куинлан и останалите. Ами ако бяха мъртви? Не, не смееше дори да го допусне. Те не бяха мъртви. Все още имаше време.
	Тя вдигна поглед към него. Мразеше го повече, отколкото смяташе, че е възможно едно човешко същество да мрази друго. Искаше да го смачка. Искаше той да страда, да осъзнае, че е загубил, да разбере, че не е толкова умен.
	— Скот си призна пред ФБР всичко, което сте правили. Той им сътрудничи, като се надява да спаси жалката си кожа.
	— Не ми пука какво прави това копеле. Сега млъквай и да те измъкваме оттук.
	Той я повлече надолу по стълбите. Сякаш се досещаше, че ще се опита да предприеме нещо, затова я сграбчи за косата.
	Какво да прави?
	Пред вратата се чу шум. Той дръпна косата й. Тя дори не забеляза. Чу го как тихо проклина. Усети как изважда пистолет.
	— Да се надяваме, че това е някой от старците.
	Но не беше. Вратата бавно се отвори. Ако бяха горе, никой нямаше да чуе нищо. Тя втренчи поглед във вратата като хипнотизирана.
	Видя лицето на Куинлан. Без да се замисли, тя вдигна ръце, хвана Еймъри за косата и се наведе. Той полетя над главата й и се претърколи по стълбите. Падна по гръб, като дишаше тежко. В същия миг Куинлан застана до него с насочен към слепоочието му пистолет.
	— Кой, по дяволите, си ти?
	— Това е Еймъри Сейнт Джон — каза Сали. — Доктор Бидермайер е променил лицето му, както направи и с другия мъж.
	Куинлан притисна още по-силно пистолета си в слепоочието на Сейнт Джон.
	— Сали, добре ли си?
	— Нищо ми няма. Леля ми е горе. Той ме водеше някъде, сигурно да ме убие. Каза на леля ми, че няма да го направи, но аз знам, че е долен лъжец. Джеймс, той я удари, а тя е готова да му прости. Какво й става?
	— Ще я доведа — обади се Томас. — Не се тревожи, Сали. Няма да я нараня.
	Сали се изправи на крака. Болеше я навсякъде, но се чувстваше много добре.
	— Джеймс! — каза тя. — Толкова се радвам да те видя. Теб също, Кори. Амабел каза, че тримата сте били в бараката зад къщата на Спайвър.
	— Да — отговори Куинлан, — но ние сме специални агенти. Измъкнахме се. Всъщност Кори е героят. Знаеш ли, Сали, забелязах бял косъм. Нека Кори да развърже ръцете ти.
	Когато кръвта в китките й се раздвижи, тя се приближи и застана до човека, когото толкова години беше смятала за свой баща и когото беше мразила. Той също я беше мразил. Еймъри лежеше на пода в краката й.
	Тя застана на колене. Усмихна се.
	— Сега е мой ред да ти кажа какво мисля за теб. Ти си жалък. Ти си едно нищожество. Повече никога няма да си играеш с хората. Мразя те. Нещо повече, презирам те. — Тя вдигна юмрука си и го стовари върху носа му. — Господи, от толкова дълго време мечтаех да направя това. — Разтърка ръката си.
	Той трепереше от яд. Носът му започна да кърви. Успокои се едва когато усети как пистолетът се притиска по-силно в слепоочието му.
	— Искаш ли да знаеш още нещо? Ноел изпадна в екстаз, когато разбра, че те няма. Ненавижда те и сега се освободи от теб. И аз се освободих. Съвсем скоро ще отидеш в клетката, където ти е мястото.
	И тя впи поглед в него, в кръвта, която струеше от носа му, в яростта в очите му.
	— Проклето копеле. — Стана и го ритна.
	— Млъквай, побъркана кучко. Хей, ти си ченге. Не й позволявай да ме бие.
	— Ще й позволя даже да те простреля в топките, ако поиска — отвърна Куинлан. — Сали? Искаш ли да го застреляш?
	— Не, не още. Не точно в този момент. Знаеш ли какво, старче? Ноел изглежда изключително красива. Обзалагам се, че съвсем скоро отново ще започне да излиза. Ще има всеки мъж, когото си поиска.
	— Няма да посмее. Знае, че ще я убия само ако погледне към друг мъж. Даже ще ги убия и двамата.
	— Вече няма да можеш да убиеш никого — възрази Сали, а очите й светеха, в гласа й се долавяше радост. — Остатъкът от жалкия си живот ще прекараш в затвора. Тя го потупа по бузата. — Ти си просто един старец. Помисли си само колко бързо ще се съсухриш и сбръчкаш в затвора.
	— Няма да отида в затвора. Господи, ще ми паднеш в ръцете. Цели шест месеца си играх с теб. Трябваше да те удуша.
	— Само опитай, старче — отвърна тя с усмивка и го ритна в слабините.
	Той изстена и се сви.
	— Браво, Сали! — каза Куинлан. — Сигурна ли си, че не искаш да го застреляш?
	От горния етаж се чу изстрел.


>	32.

	Куинлан стовари здраво юмрука си върху челюстта на Еймъри Сейнт Джон.
	„Край на първи рунд!“ — помисли си, когато главата му се килна встрани. Имаха само един пистолет — този, който Куинлан притискаше в слепоочието на Еймъри Сейнт Джон.
	Когато Томас се качи горе невъоръжен, Сали не беше допускала, че леля й може да стреля по някого.
	Кори бързо се хвърли под стълбите.
	Те мълчаливо наблюдаваха как Томас слиза по стълбите, ръката му кървеше, а по пръстите му се стичаха струйки кръв, а след него вървеше Амабел с пистолет насочен към тила му.
	— Хвърли пистолета си към дневната, господин Куинлан.
	Куинлан обаче го плъзна по полирания дъбов паркет точно към мястото, където се криеше Кори.
	— Май мерникът ти не е много точен, а? Както и да е. А сега се отдръпни от него. Точно така. Застани до Сали. — А ти, господине, продължавай напред или ще те застрелям. Не искаш да стане така, нали?
	— Не — отговори Томас. — Съвсем не искам да стане така.
	— Кръвта ти тече по стълбите. Всъщност вече не ме интересува. Съмнявам се, че някога ще се върнем тук. А сега, господин Куинлан, двамата със Сали направете две крачки назад. Добре. Не се опитвай да направиш нещо. Винаги си хвалил агентите на ФБР, но и този тук е точно като теб, господин Куинлан, просто мъж. Виж само тази кръв, а има лека драскотина на рамото си. Е, трябва да призная, че не хленчи. Не мърдайте. — Тя погледна надолу. — Еймъри, сега можеш да се изправиш.
	Той не реагира.
	— Еймъри!
	Тя размаха пистолета и изкрещя на Куинлан:
	— Ах, ти, копеле такова, какво си му направил?
	— Проснах го на земята, Амабел. Здравата го проснах. Не мисля, че скоро ще се съвземе.
	— Би трябвало да те застрелям веднага. Откакто кракът ти стъпи в този град и откакто видя Сали, само неприятности създаваш. Не, Сали, ти мълчи. Бъдещето ми е с него и аз възнамерявам да го осъществя. Знам, че градът ще се провали, но не и аз. Никой няма да успее да ни хване, дори и скъпоценното ви ФБР.
	Тя избута Томас на последното стъпало. Може би усети нещо, защото веднага се върна с две стъпала обратно.
	— Само посмей да ми направиш нещо, момче, и ще ти хвръкне главата.
	— Няма, госпожо — отговори той. — Нищо няма да направя. Мога ли да сляза долу и да накарам Куинлан да превърже ръката ми с кърпа? Не искам да ми изтече всичката кръв и да похабя прекрасния ви килим.
	— Отивай, но само се опитай да направиш нещо и си мъртъв.
	Томас беше блед, а устните му бяха изопнати от болка. Той стискаше здраво ръката си. Въпреки това кръвта се стичаше между пръстите му.
	— Ела тук, Томас — каза Куинлан, като го побутна. — Имаш ли носна кърпа?
	— Да, в десния джоб на сакото ми.
	Куинлан извади красива синя кърпичка с инициалите ТС в ъгъла и превърза ръката му.
	— Това би трябвало да свърши работа. Жалко, че сте убили Спайвър, Амабел. В момента Томас можеше да се възползва от услугите му.
	Трябваше да я накарат да прекрачи последните три стъпала.
	Изведнъж Сали уплашено изрече:
	— От устата му тече кръв. — И тя посочи към Еймъри Сейнт Джон. — И нещо бяло, о, Боже, мисля, че е пяна! От устата му излиза пяна!
	— Какво? — Амабел слезе бавно по стълбите, по последните три стъпала, като се стремеше да не изпуска от поглед двамата агенти и Сали, за да провери какво става с Еймъри. — Всички вие, съберете се накуп! Седнете на пода! Веднага!
	Всички седнаха.
	„Още малко напред — помисли си Куинлан. — Само още малко.“ Видя как Кори зае позиция в сянката, а пистолетът му беше в ръцете й.
	Точно тогава Еймъри Сейнт Джон изстена. Той помръдна, после отново падна по гръб. Изстена и отвори очи.
	— О, Господи! — извика Сали. — В очите му има кръв. Джеймс, толкова силно ли го удари?
	Именно през тези безценни няколко секунди, когато вниманието на Амабел беше изцяло насочено към Еймъри, Кори изскочи и стовари юмрук в лицето на Амабел.
	Пистолетът излетя от ръката й.
	Кори каза:
	— Извини ме, Сали. — След това отново удари Амабел. Тя се свлече на пода.
	Еймъри Сейнт Джон отново изстена.
	— Кори! — каза Томас. — Моля те, кажи, че ще се омъжиш за мен. Като бивш пушач, вече ставам и бивш сексист. Ще стана феминист.
	Сали се засмя с облекчение. Куинлан каза на Томас да седи на пода. Стана и стисна ръцете на Кори, после прегърна Сали.
	— Сега да изчакаме да пристигне подкреплението.
	— Мирише ми на дим — каза Томас, като душеше въздуха. — Господи, Куинлан, изпод вратата излиза дим.
	— Това е кухнята. — Сали се втурна натам.
	— Не, Сали, не отваряй! Пламъците ще нахлуят и тук.
	Еймъри Сейнт Джон отново простена и се извърна на една страна.
	— Господи, още пламъци — каза Кори. — Някой ни е подпалил. Боже, старците са подпалили къщата!
	— Аз ще нося Сейнт Джон. Кори, хвани Амабел. Сали, можеш ли да помогнеш на Томас? За Бога, да се махаме оттук.
	— Който и да е запалил огъня, сигурно ни очаква — каза Сали. — Знаеш го, Джеймс.
	— Предпочитам да рискувам да ме застрелят, отколкото да изгоря жив — отвърна той. — Всички ли сте съгласни?
	— Да тръгваме — каза Кори, като пъхна пистолета в колана си и повлече Амабел.
	Куинлан отвори с ритник вратата на къщата. Слънцето току-що изгряваше, а зората оцветяваше небето в розово. Въздухът беше свеж и чист, а шумът, който се долавяше от океана — тих и ритмичен. Беше прекрасна утрин.
	Пред къщата стояха поне тридесет човека, всички въоръжени.
	Преподобният Хал Ворхийс извика:
	— Хвърлете оръжието си, господин Куинлан, или ще застреляме жените.
	„Е, поне не ни застреляха още щом излязохме от къщата“ — помисли си агентът. Твърденията, че предпочитат да ги застрелят пред това да изгорят, бяха пълни глупости. Никой не искаше да умира. Поне сега имаха малко време, всъщност се надяваше да е така.
	Куинлан кимна към Кори. Тя хвърли пистолета към преподобния Хал Ворхийс. Той падна до краката му.
	— Сега оставете оня побъркан мъж на земята и Амабел до него. Не ни интересува какво ще стане с тях. Той е олицетворение на злото. Освен това е и мръсен предател. Накара Амабел да се отвърне от нас. Хайде, сега вие четиримата елате с нас.
	— На църква ли отиваме, отче?
	— Млъквай, Куинлан! — сряза го Хънкър Долсън.
	— След около пет минути тук ще пристигне хеликоптер, Хал — каза Куинлан, като пусна Сейнт Джон в лехата с нарциси на Амабел. — Ние се обадихме на управлението на ФБР в Портланд от къщата на Спайвър. И помощниците на шерифа ще пристигнат всеки момент.
	Всъщност помощниците му отдавна трябваше да са пристигнали. Къде, по дяволите, се бавеха?
	— Ние се погрижихме за помощниците му — отговори Гюс Айзнър. — Хайде! Да не губим повече време. Излъга ни за хеликоптера. Освен това няма никакво значение. Докато федералните пристигнат, вас отдавна няма да ви има.
	— Това няма да ви се размине — каза Сали. — Никога. Не разбирате ли с кого си имате работа?
	— Погледни ни, Сали — каза Шери Ворхийс. — Само погледни всички тези мили старци. Не бихме могли да убием и комар, нали? Кой ще се занимава с нас? А и защо, тук няма нищо нередно. Ще поканя всички да опитат най-вкусния сладолед.
	— Това вече премина всякакви граници — изрече Сали, като пристъпи напред.
	Отец Хал Ворхийс веднага насочи пистолета си към нея.
	— Чуйте ме — продължи младата жена. — Всички знаят, че Джеймс и другите агенти са тук. Освен това ще разровят всеки един гроб от гробището и ще намерят всички онези мистериозно изчезнали хора от последните три години. Всичко свърши. Моля ви да бъдете разумни. Откажете се.
	— Млъквай, Сали — каза Хънкър Долсън. — Всички вие, престанете с тези глупости. Да вървим.
	— Да, разбира се, Хънкър — отговори Куинлан. Имаха още време. Колко още, нямаше представа, но дори минута повече означаваше надежда.
	Те вървяха пред тълпата като затворници, осъдени на смърт. Той осъзнаваше абсурдността на положението дори докато усещаше как страхът се пробужда дълбоко в него. Обърна се към пастора:
	— Какво ще проповядваш тази неделя, Хал? Възмездието на злото? Висотата на духа при масовите убийства? Не, сетих се! Отплатата за опита да се възстанови справедливостта заради хора, брутално убити заради парите, които са носели със себе си.
	Някой го удари по рамото и Куинлан залитна.
	— Достатъчно! — каза Гюс Айзнър. — Млъкни. Разстройваш дамите.
	— Аз не съм разстроена — обади се Кори. — Искам да ти изтръгна всичките зъби и да те слушам как пищиш.
	— Аз нямам зъби — каза Хънкър. — Това не е подходящо наказание за групата ни.
	Какво можеше да отговори на това? Куинлан погледна към Кори и й намигна. Тя изглеждаше страшно ядосана. Томас вървеше сам, но Кори му помагаше. Ръката му вече не кървеше толкова силно, но кръвозагубата и шокът си казваха думата.
	Сали крачеше до Куинлан и изглеждаше бледа и замислена. Той й прошепна:
	— Дръж се, Сали. Ще измислим нещо. Мога да катурна поне десетина от тези старци без проблем. Ще успееш ли да натупаш бабите?
	Това я накара да се усмихне.
	— Да, мога да се справя с тях. Но искам да се върна и да хвана Еймъри Сейнт Джон. Оставиха него и Амабел просто така, Джеймс, и двамата. Ще се измъкнат. Леля ми всъщност май не се оказа лелята, която се надявах да бъде.
	„Меко казано“ — помисли си Куинлан. Още един удар за нея, още един човек, на когото беше вярвала и който я беше предал. Слава на Бога, че поне майка й остана на нейна страна. Помисли си, че може би Ноел Сейнт Джон ще започне да му харесва. Ако имаха бъдеще.
	Куинлан каза:
	— Може би подкреплението ни ще пристигне, преди Сейнт Джон и леля ти да дойдат в съзнание. Но даже и да избягат, рано или късно ще ги хванем.
	За изненада на Куинлан ги отведоха пред широките, боядисани в бяло стълби на хотела на Телма. Той очакваше да ги отведат в къщата на семейство Ворхийс.
	— Проклет да съм! — каза Куинлан, когато го побутнаха с дулото на пушка, за да го накарат да побърза към просторната приемна. Там беше Телма Нетро, седнала на стола си, който в очите на околните приличаше на трон. Тя им се усмихваше. Беше си сложила изкуствените зъби и червилото с прасковен цвят. Каза:
	— Исках и аз да участвам във веселието, но вече не мога да ходя както преди.
	На един от диваните седеше Пърн Дейвис и изглеждаше пребледнял и сбръчкан. Кори явно добре го беше цапардосала.
	— Защо сме тук? — попита Куинлан, като се обърна към преподобния Хал Ворхийс.
	— Тук сте, защото аз поисках така. Защото наредих на хората си да ви доведат тук. Защото, господин Куинлан, сега ще ви кажа какво ще правим с вас.
	Всички обърнаха поглед към Марта, която се показа зад стола на Телма Нетро. Нямаше и следа от предишната й благост и доброта. Беше свалила перлите. Гласът й беше силен и ясен, глас на командир, а не глас на готвачка, хвалеща прекрасното си ястие. За Бога, какво ставаше тук?
	— Марта? — учуди се Сали. — О, не, само не ти, Марта!
	— Не се учудвайте.
	— Не разбирам — каза Сали. — Ти си чудесна готвачка, Марта. Ходиш с бедничкия Ед. Загрижена си за Телма. Ти си добра, по дяволите. Какво става?
	Куинлан промълви:
	— Знаех си, че трябва да има водач, някой, който да умее да обединява останалите. Не е ли така, Марта?
	— Точно така, господин Куинлан.
	— Защо просто не ги остави да те изберат за кмет? — попита Сали. — Защо трябваше да убивате невинни хора?
	— Няма да взема под внимание думите ти, Сали — отвърна Марта. — О, бедният господин Шрьодер. Кори, помогни му да седне на стола. Жалко, че доктор Спайвър бе обзет от угризения. На него се падна да убие онази жена, която беше подслушала едно от събранията ни. Хванахме я да се обажда в полицията. Жалка кучка! Тя беше по-различна. Не знаехме какво да правим с нея. Не беше като туристите, които идваха в града заради сладоледа. Никога не бихме я избрали. Беше прекалено млада, имаше деца. От друга страна, не знаехме какво да я правим. Не можехме просто да я пуснем да си върви.
	Онази нощ ти чу писъците й, Сали. Амабел ни каза на следващия ден и ние й сложихме охрана. Но след две нощи тя пак успя да се освободи и тогава Амабел се принуди да извика Хал Ворхийс заради тебе, Сали. Нямахме друг избор. Тъй като Спайвър беше виновен за това, че е успяла да се освободи, ние решихме, че тя трябва да умре. Просто нямаше друг начин. Съжаляваме за това, но бяхме принудени да го направим и именно Спайвър трябваше да я убие. Но той не събра кураж. Искаше да извика шерифа. — Тя вдигна рамене. — Беше в името на справедливостта. Да, ние винаги сме се стремили да бъдем справедливи. Хелън Кийтън изтегли сламката. Тя трябваше да постави пистолета в устата му и да дръпне спусъка. И ако не бяха шерифът и онази съдебна лекарка от Портланд, това щеше да мине за нещастен случай. Да, жалко наистина. Ужасно несправедливо.
	Куинлан си мислеше, че е удивително как всеки обича да говори и да се хвали, че е по-умен от всички останали. Даже и една старица.
	— Да — съгласи се той, — наистина е жалко.
	Марта си играеше с очилата си, тъй като не носеше перлите, но гласът й беше все така спокоен и уверен.
	— Ти не оценяваш това, което сме направили, господин Куинлан. Превърнахме едно призрачно градче в образцово селище. Всичко е толкова чисто и красиво. Нищо не оставяме на случайността. Имаме дори градинарска служба за тези, които не обичат да се грижат за цветята. Всяка седмица идват бояджии. Разбира се, всяка служба си има отговорник. Ние сме една интелигентна, лоялна, работлива група възрастни граждани. Всеки един от нас си има определена отговорност, определено задължение.
	— Кой избира жертвите? — попита Кори.
	Тя стоеше до Томас, сложила ръка на рамото му. Той все още беше в съзнание, но лицето му беше бледо като на смъртник. Тя го беше наметнала с ръчно изплетен шал. Сигурно някоя старица беше изработила тези меки пастелни шарки.
	Куинлан се вгледа в шала. След това погледна към Марта. Беше готов да се обзаложи, че не друг, а именно тя е изплела този шал. Марта беше жестока и хладнокръвна убийца.
	Марта тихо се засмя.
	— Кой? Ами всички ние, госпожице Харпър. Четиримата мъже, които играят карти. Да, те оглеждат всеки, който се отбие в магазина за сладолед.
	Зек в кафенето следи всеки турист от прозореца си в кухнята. Ако е прекалено зает, Нелда наблюдава, когато туристите изваждат портфейлите си, за да плащат.
	Шери и Дела държат магазина за сувенири в малката сграда до скалите. Те проверяват туристите там. Както можеш да си представиш, трябва много бързо да вземаме решения — тя въздъхна. — Понякога сме правили грешки за съжаление. Една двойка изглеждаше много богата, даже караше мерцедес, но имаха само триста долара. Единственото, което можехме да направим, бе да изпратим Гюс в Портланд, за да продаде колата. Оказа се, че е наета. Едва не се издънихме. Доколкото си спомням, Ралф отказа да ги приготви за погребение, нали така, Ралф? Да, точно така. Каза, че не заслужават, и всички се съгласихме. Не бяха постъпили честно спрямо нас. Излъгаха ни.
	— Права си — обади се Ралф Кийтън. — Просто ги увих в евтин саван, проклети лъжци. Хелън искаше да напишем на гроба „Измамников“, но щеше да е прекалено очевидно, затова го променихме на Смит — толкова безлично, сякаш никога не са съществували.
	— Това е изумително! — Сали огледа лицата им. — Наистина изумително. Вие сте се побъркали. Чудя се как ли ще постъпят с вас. Дали ще ви съдят като масови убийци, или просто ще ви затворят в някоя лудница?
	— Чувам шума на хеликоптер — каза отец Хал Ворхийс.
	— Трябва да побързаме, Марта.
	— Ще ни застреляте ли? — попита Кори, като се отдръпна от Томас. — И си мислите, че ще ви се размине, ако ни избиете?
	— Разбира се — отвърна Пърн Дейвис, като стана от дивана и вече не изглеждаше толкова блед. Извади пистолет и тръгна към тях. — Нямаме какво да губим. Абсолютно нищо. Не е ли така, Марта?
	— Точно така, Пърн.
	— Вие сте глупаци! — изкрещя Сали.
	Точно в този момент, когато всички бяха насочили вниманието си към нея, Куинлан грабна пистолета от Пърн Дейвис, скочи и събори Марта към земята. Ръката му беше около врата й, пистолетът му опираше в тила й.
	В стаята настъпи тишина. Телма Нетро бавно се извърна на стола си.
	— Пусни я, Куинлан. В противен случай, ще я убием заедно с вас. Съгласна си, нали, Марта?
	Куинлан нямаше избор и го знаеше. Налагаше се да действа бързо и решително. Трябваше да ги накара да му повярват, да ги изплаши до смърт. Необходимо бе да направи нещо изненадващо. Трябваше да върне тези старци към действителността, да ги извади от налудничавия им свят, който си бяха създали и в който живееха. Трябваше да им покаже, че вече не владеят положението.
	Вдигна пистолета и простреля Пърн Дейвис в гърдите. Старецът се строполи до старинното пиано. Чуха се писъци, проклятия и ужасени викове.
	Куинлан извиси глас:
	— Преди да ме убиете, мога да поваля поне още трима от вас. Искате ли да се обзаложите, че следващите няма да сте вие? Хайде, стари глупаци, елате и пробвайте.
	Пистолетът беше двуцевен. Някой от тях щеше скоро да се досети, че му е останал само един куршум.
	— Кори, бързо вземи пистолета ми.
	Тя мигновено се подчини. Отец Хал Ворхийс вдигна пистолета си. Куинлан го улучи в дясната ръка. Кори му хвърли зиг-зауера.
	— Някой друг? — попита Куинлан. — Този пистолет е полуавтоматичен. Може да повали всички ви. Още някой? Ще направи още по-голяма каша от скапаното пистолетче на Пърн. Ще пръсне старите ви вътрешности из цялата стая. Обзалагам се, че никой от вас не е ликвидирал жертвата си с полуавтоматик. Не е много приятна гледка. Само вижте Пърн. Да, вижте го. Следващите може и да сте вие.
	Настъпи тишина. Гробна тишина. Чу как някой повръща. Изумително. Бяха убили шестдесет човека, а един от тях повръщаше само защото беше видял стария Пърн Дейвис.
	Телма Нетро каза:
	— Добре ли си, Марта?
	— О, да — отговори тя. Усмихна се и ритна Куинлан в слабините. Той почувства пронизваща болка, главата му се замая, усети, че му се повдига. Вдигна пистолета и я удари по слепоочието. После процеди през зъби:
	— Сали, донеси ми пистолета на Гюс. Стой далеч от ръцете им. Останалите, хвърлете оръжието си. Сложете старите си кокали на пода. Ще стоим тук тихо и кротко, докато пристигнат хората ми.
	Телма Нетро попита:
	— Уби ли я, господин Куинлан?
	— Не зная — отвърна той. Болката продължаваше да пълзи в слабините му.
	— Марта ми беше като дъщеря. Не си ли спомняш? Веднъж ти казах. — Тя вдигна пистолет от скута си и го простреля.
	В същия миг входната врата се отвори с трясък. Сали, която тичаше към Куинлан, чу някой да вика:
	— Никой да не мърда! ФБР!


>	33.

	— Господин Куинлан, чувате ли ме?
	— Да — отговори той. — Чувам ви, но не бих искал. Махайте се! Боли ме и искам да съм сам. Преди много години, когато бях бойскаут, ни учеха, че мъжете не бива да се оплакват и да хленчат.
	— Сега ще накарам тази болка да изчезне. Много ли е силна?
	— Ако трябва да я определя по степен от едно до десет, и давам тринадесет. Махайте се. Оставете ме да стена на спокойствие.
	Сестрата се усмихна на Сали:
	— Винаги ли е такъв?
	— Не зная. За пръв път го виждам ранен.
	— Да се надяваме, че ще е и за последен.
	— Да — отвърна тя. — Защото ако позволи това да се случи още веднъж, ще го убия.
	Сестрата инжектира доза морфин в системата на ръката му.
	— Готово — каза, като леко разтриваше ръката над лакътя му. — Много скоро няма да ви боли повече. Веднага щом дойдете на себе си, можете да вземате лекарство против болката, когато си поискате. А, ето го и доктор Уигс.
	Хирургът беше висок и слаб като върлина и имаше най-красивите тъмнокафяви очи, които Куинлан някога беше виждал.
	— В Портланд ли съм?
	— Да, в Университетската болница на Орегон. Аз съм доктор Уигс. Извадих куршума от гърдите ви. Много добре се справяте досега, господин Куинлан. Чувам, че сте много смел мъж. За мен е истинско удоволствие да спася един смел мъж.
	— Скоро ще стана още по-смел — отговори той, като леко провлачваше думите. Беше от морфина. Но сега се чувстваше по-добре. Всъщност, ако не беше прикован към леглото с цялата тази апаратура, щеше да му се прииска да танцува, може би даже да посвири на саксофона си. Искаше му се да се обади на госпожа Лили или пък да разкаже някой виц на Марвин Изхвърляча. Трябваше да не забрави да напомни на Пухчо да вземе малко свястно бяло вино за Сали.
	— И защо, господин Куинлан? — попита сестрата.
	— Защо какво?
	— Защо ще станете още по-смел?
	Той се намръщи, но щом си спомни, се засмя.
	— Ще се женя за Сали — гордо изрече.
	Обърна глава и я дари с най-глуповатата усмивка, която беше виждала.
	— Ще прекараме медения си месец в бунгалото ми в Делауеър край езерото Луис Лин. Прекрасно място…
	И той заспа.
	— Добре — каза доктор Уигс. — Нужен му е много сън. Не се тревожете, госпожо Бренърд. Ще се оправи. Той е млад и силен и има рядко срещана воля за живот.
	— Сега, моля да ме оставите да го прегледам. Защо не излезете? Господин Шрьодер и госпожица Харпър са в чакалнята. А, там е и някой си господин Марвин Брамър и един мъж, който седи на дивана с компютър на коленете си.
	— Господин Брамър е шефът на Джеймс. Той е помощник на заместник-директора на ФБР. Мъжът с компютъра…
	— Привлекателният.
	— Да, това е Дилън Савидж. Той също е от ФБР.
	— Господин Брамър ми се струва доста хитър, а що се отнася до господин Савидж, не зная колко е страхотен, но съм сигурен, че не би могъл да каже къде точно се намира в момента. Чух го да възкликва: „Еврика!“. Само това. Сега излезте, госпожо Бренърд, и ме оставете насаме с пациента ми.
	Когато влезе в чакалнята, Сали се хвърли в прегръдките на Марвин Брамър.
	— Той е добре — повтаряше тя. — Ще се оправи. Вече се оплаква. Говореше за бойскаутите и това как са ги учили, че не трябва да хленчат и да се оплакват. Ще се оправи. Ние ще се оженим и аз ще се погрижа никога повече да не го раняват.
	— Чудесно. — Марвин Брамър силно я прегърна, после се обърна към Дилън, който я погледна разсеяно и леко я целуна по бузата.
	— Открих ги, Сали — каза той. — Открих проклетия негодник, който не е твой баща.
	Марвин Брамър промърмори:
	— Еврика?
	— Точно така. Трябва да се свържа с управлението на ФБР в Сиатъл. Те са на летище „Сий Так“. Тъпото копеле, купил два билета за Будапеща през Ню Йорк. Използвал е фалшива кредитна карта и фалшив паспорт.
	— Как тогава го пипна? — попита Томас Шрьодер, като се приближи. Ръката му беше превързана. Руменината се беше върнала на бузите му. — Вече дори не изглежда като Еймъри Сейнт Джон.
	— Не беше трудно — отвърна Дилън и потупа компютъра си. — Заедно с МАКС и един модем можем всичко. Лелята на Сали е използвала собствения си паспорт. Не е ли тъпо? Предполагам, че се е наложило. Сигурно са се молили номерът да мине. Трябваше да си траят, докато не намерят и на нея фалшив паспорт. Сигурно здравата сте ги изплашили. Нямали са търпение да се измъкнат от страната.
	— Значи — каза Сали, докато Дилън се обаждаше на управлението на ФБР в Сиатъл — всичко е към края си. Какво ще стане с градчето, господин Брамър?
	— Агенти претърсват гробището. Както казаха и старците, погребвали са убитите с обозначения, затова нямаме проблем да ги идентифицираме.
	— Това е масово убийство, и то извършено от група възрастни граждани. — Той поклати глава. — Мислех, че вече нищо не може да ме изненада, но това е самото зло. Злото може да се появи навсякъде. Никой от старците не е казал и дума. Лоялни са един към друг, въпреки че няма кой знае какво значение. Марта Критлан ще опере пешкира, въпреки че мога да се обзаложа, че никак не й се иска. Само си представете, тази миловидна на пръв поглед старица е била мозъкът и двигателят им.
	— Тя е страхотна готвачка — въздъхна Кори Харпър. — Ястията, които ни поднесе на последната вечеря там, бяха много вкусни.
	— Да — каза Томас Шрьодер. — И можеше наистина да ни е последна.
	— Ще ви мине — рече Марвин Брамър. — А, да, един от агентите е намерил дневника на старата Телма Нетро, който тя е водила от преместването си в Коув.
	— О, да! Тя винаги го носеше със себе си — отбеляза Сали. — Знаете ли, че тя има черно петно на езика си, защото ближе върха на писалката, преди да започне да пише?
	— Доколкото познавам хората си, сигурно ще проверят и това. Старата Телма много подробно е описала как е започнало всичко. Това може да се окаже най-доброто доказателство и най-подробното описание на събитията. Искам да кажа, че тя е написала всичко, като се започне от 1940 година, когато двамата със съпруга й са пристигнали в Коув.
	— Сега вече всичко това е проблем на прокурора. Обзалагам се, че ще ги накара да съжаляват за всяка секунда. Не можете да си представите какво ще направят медиите от тази история. Всъщност може би можете. Истинска лудост. Добрата вест е, че поне шерифът е излязъл от кома. Тримата му помощници също се оправят. Били са упоени и вързани в същата барака, където сте били и вие, момчета.
	— Ами Еймъри Сейнт Джон и леля ми Амабел? — попита Сали. — Господин Брамър, какво ще стане с тях, когато ги заловите?
	— Той ще отиде в затвора. А леля ти, Сали, не знам дали ще я присъединят към другите старци, или ще добавят обвинения в отвличане и конспирация. Ще почакаме и ще разберем.
	— Още веднъж Еврика!
	Всички се обърнаха към Дилън. Той вдигна поглед и се усмихна малко глуповато.
	— Всъщност просто исках да знаете, че разводът на Сали ще приключи след шест месеца. Да кажем, в средата на октомври. Резервирал съм датата четиринадесети в презвитерианската църква на Елм Стрийт. Всичко е уредено.
	— Ще се омъжиш ли за мен, Кори? — попита Томас Шрьодер.
	Тя го изгледа критично.
	— Трябва да ми докажеш, че вече не си сексист. Това ще отнеме поне една година даже и ако много се стараеш. И не забравяй, условието е да получа повишение в управлението в Портланд.
	— Ако се отметне, винаги можеш да го простреляш в другата ръка — каза Брамър. — Що се отнася до повишението, госпожице Харпър, ще помисля върху това.
	Сали се усмихна. Сега всички те й бяха приятели за цял живот. После се върна в стаята на Джеймс.
	Той щеше да живее. За всичко останало нямаше да мисли сега, освен ако не се наложеше.
	„Сега бъдещето ми е в твои ръце“ — си беше казала тя в хеликоптера на път за Портланд, когато Джеймс лежеше на носилката до нея бял като платно, а от тялото му стърчаха тръбички. Бъдещето й зависеше от Джеймс. Погледна красивото му лице. Нямаше търпение той да се оправи, за да отидат в клуб „Бонъми“ и той да посвири на саксофона.

	* * *

	На следващата сутрин Куинлан разлисти вестник „Орегониан“, който сестрата му беше донесла. Заглавието гласеше:
C>
#	ЕЙМЪРИ СЕЙНТ ДЖОН УБИТ ПРИ ОПИТ ЗА БЯГСТВО
C$
	Беше си го заслужил, помисли си Куинлан.
	— Бедният нещастник — каза той на глас и продължи да чете. Очевидно Еймъри Сейнт Джон се е опитал да избяга, но не е успял. Беше зарязал Амабел, метнал се в камионче за багаж, съборил шофьора и отпрашил. Агентите на ФБР са го последвали. Имал е глупостта да стреля по тях, отказал да спре и да хвърли оръжие.
	Беше мъртъв. Това копеле най-после беше мъртво. Няма да се наложи Сали да се явява на процеса и да се изправя срещу него.
	Ами Амабел?
	Явно редакторите на „Орегониан“ са се чудили кое заглавие да сложат на първа страница — за убийствата в Коув или за Еймъри Сейнт Джон. Коув е била новината на предишния ден и той предположи, че затова са избрали Еймъри.
	Прочете, че Амабел Пърди не се е признала за виновна както по отношение на Еймъри Сейт Джон, така и за Коув, като заявила, че не е имала представа какво е ставало и в двата случая. Твърдяла, че е художничка. Помагала е да се продава сладоледът. Това било всичко.
	„Само почакай, докато медиите разберат за дневника на Телма“ — помисли си Куинлан. Това щеше да я забие в земята. Както и всички онези старци. Беше адски уморен, гърдите го боляха и той инжектира малка доза морфин в ръката си.
	Знаеше, че скоро ще заспи като бебе, без да мисли за цялата тази гадост. Искаше му се да може да види Сали.
	Когато тя се появи до леглото му, той си помисли, че сънува.
	— Приличаш на ангел.
	Той чу смях и усети устните й върху своите, толкова топли и меки.
	— Прекрасно — каза той. — Искам още.
	— Заспивай, момченце — отговори тя. — Когато се събудиш, аз отново ще бъда тук.
	— Всяка сутрин ли?
	— Да. Винаги.


>	Епилог

	Сали Сейнт Джон Бренърд и Джеймс Райли Куинлан се ожениха на датата, която Дилън Савидж им беше определил — четиринадесети октомври. Дилън Савидж беше кумът на Куинлан, а майката на Сали присъстваше на сватбата на дъщеря си със сенатор Мат Монтгомъри от Айова, вдовец, който се беше влюбил в Ноел от пръв поглед. Това лято тя носеше бански от две части.
	Присъстваха сто и петдесет агенти от ФБР, включително и двама специални агенти от Портланд, единият от които току-що беше получил повишение. Всички до един от фамилиите Райли и Куинлан се стекоха в презвитерианската църква на Елм Стрийт във Вашингтон и Сали буквално беше погълната от новото си семейство.
	Госпожа Лили, Марвин Изхвърлячът и барманът Пухчо също присъстваха. Госпожа Лили беше облечена в бяло, а Марвин обявяваше на всеки как гаджето изглежда великолепно в сватбената си рокля. Пухчо донесе като сватбен подарък бутилка шардоне.
	Медиите не пропуснаха да отбележат сватбата, тъй като процесът срещу доктор Бидермайер — по-точно Норман Липси — беше завършил предишната седмица, а Сали беше една от главните свидетелки на обвинението. Липси беше признат за виновен по обвинение в конспирация, убийство, отвличане, изнудване и укриване на данъци, което, както каза една от говорителките по телевизията, било най-тежкото престъпление и щяло да го държи в затвора поне до двадесет и втори век.
	Скот Бренърд сключи сделка с правителството, за да бъде съден само по обвинения в отвличане и конспирация, тъй като федералните не успяха да открият солидни доказателства за връзката му с продажбите на оръжие. Беше осъден на десет години затвор. Но както Сали каза на Куинлан, тя беше сигурна, че Скот ще е най-примерният затворник. Беше готова да се обзаложи, че този жалък червей щеше да излезе на свобода след три години. Куинлан потри ръце и каза, че няма търпение да го дочака.
	През юни Сали стана старши сътрудник на сенатор Боб Маккейн. Тя показа на Куинлан един нов, лъскав Вашингтон, който много се различаваше от този, който той познаваше. Беше й казал, че не е сигурен кой Вашингтон му харесва повече. Сали бе много ангажирана с работата си, а през юли отново започна да пее под душа.
	В края на юли беше взето решение Амабел Пърди да се третира различно от останалите петдесет жители на Коув. Освен че беше извършила осем убийства — четири от тях чрез намушкване с нож, тя беше простреляла и агент на ФБР, беше отвлякла племенницата си, а освен това беше помогнала на заподозрян в убийство да избяга, като по този начин самата тя ставаше съучастница. Процесът беше определен за края на годината. Нито Сали, нито Куинлан го очакваха с нетърпение.
	В дневника на Телма всички убийства бяха описани подробно — как са били извършени, кога и от кого. Тя беше отбелязала, че след двадесетото убийство хората от града вече нямали никакви угризения. Любимият им метод е бил отравянето, защото Ралф Кийтън не обичал мръсотията, когато приготвял мъртвите за погребение.
	Самата тя убила двама — една възрастна двойка от Арканзас, които умрели бързо и щастливи, защото опитали от солените кексчета на Марта и не усетили вкуса на отровата.
	Стана ясно, че последните две убийства на възрастни хора, които са имали нещастието да пожелаят да опитат сладоледа, са били извършени само два месеца преди Сали Куинлан да пристигне в Коув, за да се скрие в къщата на леля си Амабел. Рекордът принадлежеше на отец Хал Ворхийс. Беше убедил богата възрастна двойка да остане на специалната вечерна служба, която се организирала същата вечер.
	Телма беше написала, че службата била изключително приятна, а хората се изправяли и благодарели на Бога за това, което е направил за тях. След службата имало пунш и курабийки. Но отец Хал не сложил достатъчно отрова в курабийките, та се наложило да ги отровят още веднъж, което много разстроило останалите и особено доктор Спайвър.
	За Коув бяха написани три книги, всяка от различна гледна точка, като бестселърът описваше отец Хал Ворхийс като побъркан месия, който убивал деца в Аризона, а след това пристигнал в Коув и накарал хората от градчето да станат поклонници на дявола.
	Тъй като беше очевидно, че убийствата са щели да продължат, докато всички жители на градчето измрат или бъдат заловени, Министерството на правосъдието и адвокатите бяха единодушни в мнението си, че старците трябва да бъдат разделени, като всеки един от тях постъпи в различна психиатрична клиника в различен щат. В едно интервю прокурорът беше казал:
	— Ние не можем да бъдем спокойни, ако двама от тях са заедно. Вижте само какво се е случило преди.
	Адвокатът по защитата възрази, но не много убедително, че съставките на „Най-вкусния сладолед на света“ (рецептата остана тайна) са предизвикали необяснима истерия сред възрастните хора, което ги довело до загуба на разбирането за морални ценности и справедливост. Поради това те не можели да носят отговорност за постъпките си. Когато обаче адвокатът по защитата беше запитан дали би отишъл в Коув, за да си купи сладолед, тя отговори, че би го направила единствено ако е облечена в стари джинси и ако кара стар фолксваген бийгъл.
	Телма Нетро почина в съня си, преди да обявят окончателната присъда на приятелите й. Марта се обеси в килията си в средата на юли, когато една монахиня й каза, че младият Ед е починал от рак на простатата.
	А що се отнася до Коув и „Най-вкусния сладолед на света“, вече не съществуват. Знакът, поставен на пресечката на двете магистрали 101 и 101А, падна след около две години и остана захвърлен там, докато някакъв колекционер на спомени го завлече в мазето си.
	От време на време случайни пътници посещават Коув. Сега там няма кой знае какво, но гледката от скалите при залез — с или без мартини — е великолепна.
