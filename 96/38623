P>
	Срещнаха се вчера две врабчета
	с весели сърца като момчета.
	Първото зимуваше в Бояна,
	второто пък в София остана.
	Кацнали на ореха висок,
	почнаха, щастливи, диалог:
	— Чик-чирик, здравей бе, Софиянчо!
	— Чирилик! Здравей и ти, Боянчо!
	— Ида ти на гости. Слънце има,
	ха честито, няма вече зима!
	— Чик! Честито, щом си долетял,
	и от студ — чирик! — не си умрял.

	Щом обидата Боянчо чува,
	иска също да се пошегува:
	— Чик-чирик! Добре си се опазил!
	Чух, че уж един „Москвич“ те сгазил.
	Има тук движение опасно,
	та повярвах и поплаках гласно.

	Софиянчо е голям хитрец
	и си пада мъничко лъжец.
	Софиянец е и не е прост,
	та реши да смае своя гост:
	— Моля, моля, я ми виж крилата!
	Чик! За миг излитам над земята,
	бързо изпреварвам колелата.
	Но зимъс гладувах аз за двама,
	та отслабнах… десет килограма…
	А Боянчо бе разбрал шегата.
	— Чуй, на село, щом си оцелял,
	имам, братко, жито цял чувал.
	И понеже с теб сме много гладни,
	лесно ще го изкълвем за два дни.
	Ще решим задачата голяма —
	чик-чирик — деление на двама.
	Чик-чирик — ще стана аз орел,
	ти ще станеш тлъст като петел!

	Софиянчо има поглед бръз,
	по-високо хвръкна той чевръст:
	— Чик-чирик, добре си тъй мечтаеш,
	но какво ни дебне тук не знаеш.
	Чик-чирик! Внимавай: виж котака
	гледа ни и май закуска чака! —
	Котаракът мирен там застана,
	към врабците блага реч подхвана:
	— Мяу-мяу, милички, постойте,
	аз съм ваш приятел, не се бойте.
	Мяу-мяу, няма вече зима,
	хайде да си поиграем трима…
	Мяу-мяу, и броилка знам,
	само че… елате по-насам…
	Кой да гони? Кой да бъде пръв?
	Почвам да броя броилка „Лъв“:
	„Ала-бала, порто-кала,
	няма нико-го да жаля,
	аз съм пъргав като лъв,
	за-това излизам пръв“.

	Мяу-мяу, значи аз ще гоня!
	Няма ни перце да ви отроня!
	Мяу-мяу, вий се оставете
	да ви пипна само по крилете…

	Софиянчо вдигна си крилцата,
	знае правилата на играта:
	— Бягай, братко, чик-чирик!
	Ще ни пипне той след миг!
	Тоя черен котарак
	е опасен — чик-чик! — враг!

	Литнаха и там на близка стряха,
	кацнали, врабчетата запяха:
	— Ний сме весели врабчета,
	отървахме се и двете.
	Чик-чирик, след толкоз студ и сняг
	доживяхме да се видим пак!
P$
