P>
	Тича Пенчо и весел подвиква:
	— Дай ми, мамо, голямата тиква!
	— Защо ти е тиквата? Тя е сурова.
	За ядене не е готова!
	— Вътре има тиквено семе,
	всяко чавдарче по шепа ще вземе.
	— Защо ви са семки?
	— Ще копнем с копачка,
	ще пуснем по двенки
	на топло в земята на всяка крачка.
	Щом лъчите на слънцето път им подскажат,
	зелени стъбла връх навън ще покажат.
	— Стъблата защо са?
	— Те много обичат
	да пускат ластуни, с жълт цвят да се кичат.
	— Защо ви е цвят? Ще окапе той бърже!
	— Но първо цветът плод зелен ще завърже!
	Плодът да расте много скоро привиква.
	Цветът прецъфтял се превръща на тиква!
	Тъй тиквата, мамо, ще роди петдесет,
	а семките в тях пък ще бъдат безчет!
P$
