P>
	Люлка от дъска голяма
	си направихме за двама.
	От една страна бе Спас,
	после стана, седнах аз.
	После — Пенка. А отсреща
	се люлее само Юлка,
	да отстъпи не се сеща.
	— Моя си е тази люлка!
	Как да я накажем ние
	тази Юлка неразбрана?
	Всеки хукна да се крие,
	тя едничка там остана
	и не мърда от дъската
	долу — ниско до земята.
	Кой отсреща й ще седне?
	Кой засмян ще я погледне?
	Никой! Дълго Юлка чака.
	Кацна срещу нея сврака!
	Юлка плаче, сврака грака.
	Но не мърда тая люлка.
	Сврака как ще вдигне Юлка?

	Нарисувайте, другари,
	тази Юлка упорита,
	как седи сама сърдита
	и със сврака разговаря!
P$
