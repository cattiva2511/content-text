P>
	Къде си, „Добър ден“, къде?
	Къде се губиш вече?
	Чавдарче в къщи си дойде
	и „Добър ден“ не рече!

	С един познат човек Младен
	навън почти се сблъска.
	— Къде е твоят „Добър ден“,
	момче с червена връзка?

	Марийка свари в своя клас
	учителката кротка,
	за поздрав не отрони глас,
	стаи се като котка.

	При обущаря влезе Спас.
	— Обувката пропуща!
	Отвърна той: — Не кърпя аз
	без „Добър ден“ обуща.

	А Станчо посети съсед
	и както си го знаем,
	гърди изпъчи без привет:
	— Яйца ми дай на заем!

	Къде си „Добър ден“, къде?
	Ела си при децата!
	То „Добър ден“ не се яде,
	но влез им ти в устата!
P$
