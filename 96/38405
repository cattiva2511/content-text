P>
	При дядо си на село бил
	и върнал се в града Емил.
	Разказа ни какво видял,
	тъй както той го е разбрал.

	— Вози ме дядо с камионче —
	мотор бе дядовото конче.
	И гледах през полето аз
	как даваше с камшика газ.
	Накрай и внучето му мило
	пое юздата за кормило.
	И станах в селския простор
	аз на каручката шофьор!

	В полето от зори до здрач
	се стичат хората на мач
	и хайде нека им простим —
	звено наричат всеки тим!

	Завръщаме се вечерта.
	Отварям плетена врата
	и коня вкарваме в гараж,
	бензинът му е там фураж.
	С гаража дядови добре са,
	но фермата ми по` хареса,
	че там под навесите здрави
	гарират сто и седем крави!

	От мен е малко по-висок
	на дядо жилищният блок.
	До покрива му литват горе
	петлите и без асансьори!

	И няма там звънец, антре,
	но има мъничко кутре.
	На входа щом кутрето лае,
	пристигат гости — дядо знае.

	Аз в хола влизам там направо
	и лягам на легло кораво.
	Зави ме баба ми с юрган,
	от нея козяк назован.
	Той с косъма си малко жари,
	допре ли се до тебе — па`ри!
	Но скоро скачам, хопа — хайда,
	че дядо ми надува гайда.
	Транзистор кожен му е тя —
	сама се лее песента!
	Подава дядо пък на мен
	дюдюк — модерен инструмент.
	И скача баба ми Деница —
	на шейка казват ръченица!
	Та трима — дядо, баба, аз —
	си правехме чудесен джаз!
	Не знам дали това сте чули —
	обувките им са цървули.
	Разбрах на село, че калпак е
	на дядо къдравото таке,
	а дядовият шлифер як
	се назовава опанджак.
	И моля ви се, без чадър
	се скита дядо в оня кър!

	Видях през лятната ваканция
	овцете им в почивна станция.
	Те там наричат я кошара,
	управител й е овчарят.
	Изкара ли овце на паша,
	те лакомо ядат пейзажа.

	И друго искам да ви кажа:
	В реката къпех се на плажа.
	Той бе дълбок до колене
	и пълен винаги с пране.
	Перяха в него стари баби
	и скачаха крекливи жаби
	на плувното си състезание…

	— Разказвай! Слушаме с внимание!

	При дядо си на село бил
	и върнал се в града Емил.
	Разказва ни какво видял,
	тъй както той го е разбрал.
P$
