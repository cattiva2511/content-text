P>
	Нейде живееха братя юнаци
	с черни калпаци, с дълги мустаци.

	Първият — храбър, безстрашен юнак,
	кривна калпака, стана моряк.
	Още се бори с бури и пяна,
	сто пъти вече сече океана.
	Дълго след туй ще разказва с вълнение
	своите морски безброй приключения.

	Вторият брат космонавт бе — с ракета
	тръгна да дири далечна планета.
	Сто пъти вече кръжи край Земята,
	праща сигнали на своите братя.
	Дълго след туй ще разказва с вълнение
	своите звездни безброй приключения.

	Третият беше мечтателен, млад,
	силно обичаше целия свят.
	Той бе на книгите верен приятел,
	с мисли крилати — стана писател.
	Сам бе — тъжеше за двамата братя,
	с книги летеше в кръг край Земята.
	Грабна хартия, топна писалка
	и съчини я таз приказка малка:
	„Нейде живееха братя юнаци,
	с черни калпаци, с дълги мустаци.
	Първият — храбър, безстрашен юнак,
	кривна калпака, стана моряк…“.

	Цялата приказка пак прочетете,
	сто пъти всичко докрай разкажете,
	дружно Земята обиколете.
P$
