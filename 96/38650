P>
	Чичо Пею е турист.
	Щом дойде горещината,
	той си рече:
	— Трябва вече
	да отида в планината,
	да подишам въздух чист.

	Рано легна, рано стана,
	че такъв му беше плана.
	Весело ръце разпери,
	разни вещи да намери.
	Всичко в стаята разрови.
	— Ах, къде ли са се скрили
	моите алпинки нови?

	Но не трепна — с пресни сили
	бързо си намъкна брича,
	по чорапи вън изтича.
	От съседите тогаз
	взе обувки той завчас.
	После якето облече
	и си рече:
	— С шапка и бастун в ръка,
	с тия пъргави крака
	аз за път готов съм вече!
	Всички ще надмина!

	С раницата на гърбина,
	той погледна към небето,
	ала сви му се сърцето,
	спря се изведнъж.
	— Леле, слънцето изгряло,
	скри се в облачето бяло!
	Сигурно ще има дъжд!

	И нали е умен мъж —
	върна се, с чадъра свой
	гордо пак поема той.
	Но на пътя пак застана:
	— По-студено е в балкана.
	Трябва да се върна пак
	за завивка — няма как!

	Бързо одеяло взема
	и нагоре пак поема.
	А до Княжево с трамвай
	ще се вози — то се знай.
	Ала щом в трамвая влезе
	и задрънкаха звънците:
	— Ах, къде ми са парите! —
	викна той и бързо слезе.
	И отново, хоп — кръгом,
	пак се връща в своя дом.
	В старите си панталони
	бръкна, взе пари в ръце,
	тръгна с весело сърце.
	Втори път трамвай подгони.
	Стигна Княжево. Оттам
	тръгна той по обед сам.

	Пътят е пред него чист,
	няма ни един турист.
	Кой го види, все се смее:
	— Поуспал се чичо Пею!
	Вече пладне наближава,
	а пък той по стръмнините
	като охлюв бавно шава.
	Но когато горе стигна,
	радост блесна му в очите,
	весел шапката си вдигна:
	— Поздрав, родни планини
	и зелени равнини!

	А след малко той под вежди
	раницата запоглежда.
	Кой турист не огладнява?
	— Я да хапна! — И тогава
	раницата той отвори,
	заразгръща,
	заобръща,
	но накрая се намръщи
	и сърдит си заговори:
	— Чичо Пею, бил си сляп,
	тръгнал си без сол и хляб.
	Ала нищо, в къщи, знам,
	мога много да си ям.
	А пък тука — млад турист —
	стига ми и въздух чист!
P$
