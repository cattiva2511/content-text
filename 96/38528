	Здравей, драги читателю, за първи, но със сигурност не за последен път. През дългите години, в които идеята за моите книги-игри чакаше подходящ момент за реализация, многократно съм се чудел кое от хилядите неща, които искам да ти кажа, да напиша тук. През главата ми са минавали идеи от това да ти разкажа за себе си, да споделя колко трудна е реализацията на такъв продукт в България, до това каква музика съм слушал, докато съм писал първата книга за Котарака.
	Реших обаче да ти разкажа нещо по-интересно и по-важно, а именно какво седи пред нас, любителите на фентъзи и игрална култура в България.
	Както добре знаеш вече, тази книга за Котарака далеч не е единствената. Дори и сега, ако още не си го направил, можеш да посетиш нашия сайт, www.LegacyOfKreya.com, където можеш да прочетеш за още едно приключение на Котарака, напълно безплатно. Вероятно докато четеш това, пиша следващата история за него, Котаракът и Абаносовия Дракон. Поредицата за този герой ще наброява около седем книги, проследяващи издигането му от детето на улицата, което е в тази и предните истории, а до каква съдба — това зависи единствено от теб. Паралелно с книгите за Котарака ще започна да пиша книги за други персонажи, развиващи се в същия свят и време, като историите на различните герои ще се преплитат и сливат в едно цяло. В тези книги ще можеш да влезеш в ролята на безстрашен рицар-паладин, отшелник, владеещ друидските магии и трансформация в животински форми, психозаклинател, манипулиращ чуждите съзнания, и какво ли още не.
	На www.LegacyOfKreya.com ще можеш да научиш много за нашия свят, да четеш книги-игри, които няма да бъдат издадени в хартиен вариант и да играеш ролевата система Заветът на Крея, на която се базират всичките книги-игри, които пиша. Ще отнеме твърде много време и място, за да ти разкажа за магията на Ролевите Игри тук (РИ, или RPG — Role Playing Games), затова го направих на посочения сайт.
	Ако искаш да станеш част от това общество, заповядай и на сайта www.knigi-igri.bg, там ще можеш да откриеш всички фенове на тази култура в България, ще можеш да обсъждаш с други както книгите, системата и света на Крея, така и книгите-игри от миналото и тези, които останалите автори ще създават едновременно с нас. Очаквайте завръщането на някои от старите писатели, започващо с поредицата на майсторите на жанра Р. Блонд и Е. Уейн — „Асасините на Персия“.
	Бъди част от възраждането на тази култура, чети, играй и се забавлявай. Присъедини се към нашето общество, ние те чакаме!
