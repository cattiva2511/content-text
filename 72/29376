	Имало едно време трима сиромаси. Мързяло ги да работят, а все им се искало някак по-леко да я карат. Веднъж, като се скитали от село на село да търсят работа, единият казал:
	— Братлета, така, както сме я подкарали, доникъде няма да я докараме. Я да се научим да лъжем и така да си изкарваме прехраната.
	Речено-сторено.
	В следващото село, през което минали, тримата сиромаси потропали на една порта. Излязъл стопанинът и ги попитал:
	— Какво искате?
	— Стопанино, — отвърнал единият, — пусни ни да пренощуваме, че замръкнахме във вашето село и няма къде да подслоним глава.
	— Че да ви пусна, — почесал се по тила стопанинът, който бил голям скъперник, — ала аз съм човек сиромах и нямам нищо за вечеря.
	— Не ни трябва вечеря! — рекъл вторият лъжец. — Ще ни опечете по едно яйце и това ще ни е вечерята.
	— Бива — съгласил се стопанинът и ги пуснал вътре.
	Жена му опекла на лъжците по едно яйце и седнали на софрата.
	— Брей, че това ли са ви яйцата тук? — попитал лъжецът. — В нашето село яйцата са толкова големи, че едва минават през вратата. С едно яйце половин село се наяжда!
	— Бре, бре, бре, истина ли думаш? — чудил се стопанинът и се блещел насреща му.
	Тогава вторият лъжец казал:
	— Истина е я! Веднъж, като минавах през тяхното село, видях на мегдана десет души да търкалят едно яйце — толкова голямо беше, че едва го местеха!
	— Бре, бре…
	— Стопанино, — рекъл третият лъжец, — я вземи ни опечи и по една кървавица да си довечеряме!
	— Нямаме кървавица, откъде да ви я взема? Нали ви казах, че сме сиромаси хора! — не се съгласил стопанинът.
	Тогава първият лъжец поклатил глава:
	— Да дойдеш в нашето село, кървавици да видиш! От тях плет си плетем…
	Вторият добавил:
	— Вярно е! Веднъж, като минавах през тяхното село, видях едно куче да ръфа нещо от плета. Когато се приближих, какво да видя — плета наплетен от кървавици и кучето си къса от тях!
	— Бре, чудо, бре… — смаял се стопанинът.
	И така, и инак въртели и сукали тримата лъжци, ала стопанинът само си повтарял: „Бре, чудо, бре…“, но не посягал да им опече кървавица. Така си останали гладни лъжците.
	Преспали тримата лъжци, а когато сутринта пак поели на път, първият казал:
	— Братлета, и това няма да ни храни, ами я да вземем да откраднем един вол, да го опечем и да се наядем хубаво!
	— Да го сторим, братлета! — рекъл зарадван вторият, защото вече бил прималял от глад. — Ала трябва и хляб!
	Третият лъжец казал:
	— Вие откраднете вола, а аз ще намеря хляб!
	Нарамил прокъсаната си торба и тръгнал към селото. Другите двама повървели още малко и съгледали на едно нива селянин да оре. Първият лъжец сбутал втория:
	— Ще откраднем единия вол на този човек!
	— Как ще го откраднем? — учудил се вторият.
	— Слушай сега, — рекъл първият лъжец, — аз ще се скрия в ракитака край тази бара и ще извикам: „Чудо-о, чудо нечувано!“. Човекът ще дойде да види кой вика и какво е това чудо, а през това време ти разпрегни по-младия вол и бягай в гората.
	Скрил се той във върбалака и завикал:
	— Чудо-о, чудо-о, чудо нечувано!
	Орачът спрял да оре и се заслушал. Викът се повторил, селянинът оставил на браздата впрегнатите волове и отишъл да види какво ще е това чудо.
	Вторият лъжец разпрегнал по-младия вол и хукнал с него към гората.
	Надникнал орачът във върбалака, съгледал лъжеца и го попитал:
	— А бре, побратиме, защо викаш: чудо-о, чудо-о! Къде ти е чудото?
	— Как да не викам, като още от сутринта те гледам да ореш с един вол!
	— Как така с един? — извикал орачът. — Нали са два?
	— Ами, два… — засмял се лъжецът. — Откакто съм се спрял и те гледам, ти все с един вол ореш! Затова извиках!
	— Не е един, как ще е един! — сърдито викнал орачът. — Как ще е един, като са два!
	— Не са два! Я иди да видиш дали са два!
	Орачът тичешком се върнал на нивата и какво да види — единият вол го няма!
	В това време лъжецът избягал и тръгнал да търси по гората побратима си, дето откраднал вола. Намерил го навръх планината, че дере вола и се гласи да го пече.
	Приготвили вола, сложили го на шиш над огъня и зачакали да се върне третият лъжец, дето отишъл за хляб.
	А той в това време стигнал в селото, влязъл при фурнаджията и му казал:
	— Побратиме, аз съм слуга във войската. Тя е на учение край вашето село и войводата ме прати за хляб.
	— А кой ще го плаща? — свъсил вежди фурнаджията, като огледал дрипавите му потури.
	— Като си почине от учението, войводата ще дойде да ти го плати и да се спазарите по колко хляба да печеш на ден, докато войската е на учение край вашето село.
	Фурнаджията му напълнил торбата с меки бели хлябове и лъжецът хукнал да търси побратимите си.
	Опекли лъжците вола, разчупили топлите бели хлябове и хубавичко си хапнали. После се излегнали на сянка под дърветата и единият рекъл:
	— Добре хапнахме и си починахме от скитанията, ама да имаше сега и една делва вино…
	— Аз ще донеса вино! — скочил другият лъжец. Намерил една стомна, напълнил я до половината с вода и слязъл в селото. Влязъл в кръчмата и рекъл на кръчмаря:
	— Сипи ми две оки вино.
	Кръчмарят допълнил стомната с вино и казал:
	— Хайде сега плащай!
	— Че как да платя, — озърнал се лъжецът, — като нямам пари! Не можеш ли да почакаш до утре да ти платя?
	— Няма да те чакам! — отсякъл кръчмарят. — Дай ми виното обратно!
	Взел стомната и излял две оки обратно.
	Така лъжецът обиколил всички кръчми в селото, наливали и изливали кръчмарите, докато водата се превърнала в хубаво вино.
	Като излязъл от последната кръчма, лъжецът надигнал стомната, отпил и се облизал доволен:
	— Я, на какво хубаво винце е станала водата!
	Върнал се при другите двама лъжци, похапнали пак, пийнали вино и легнали да спят.
	Така я карали два-три дни, докато изяли хляба и месото и изпили виното.
	На четвъртата сутрин първият лъжец казал:
	— Братлета, в тези села вече нито можем излъга някого, нито можем открадна нещо. Я да идем по други места, дето не ни познават и не знаят лъжите ни.
	Така и направили. Метнали празните си торби през рамо и потеглили към далечни краища.
	По пътя срещнали един човек, който носел пет кокошки. Лъжците го попитали:
	— Накъде си ги понесъл тези кокошки, байо?
	— Тръгнал съм да ги продавам.
	— Ей — ударил се в челото първият лъжец, — как щях да забравя! Моят чорбаджия, дядо поп, търсеше да купи кокошки. Я да те водя при попа, байо, на него да продадеш кокошките.
	Тръгнали към поповата къща в близкото село. Когато стигнали, лъжецът казал на селянина:
	— Стой тук, до портата, пък аз ще ида напред да кажа на попа за кокошките.
	Влязъл при попа, целунал му ръка и рекъл смирено:
	— Дядо попе, довел съм брат си да му четеш за здраве, че нещо не е наред с ума. Не му придиряй, че приказва глупости, ами му почети, дядо попе, та дано оздравее.
	— Доведи го, синко, ще му почета. Дано се оправи, сиромахът!
	Лъжецът излязъл на двора при селянина с кокошките и му казал:
	— Дай кокошките да ги нося в кокошарника, а ти влез при дядо поп да ти ги плати.
	Взел кокошките, почакал селянина да се скрие зад вратата и хукнали да бягат заедно с другите лъжци.
	А селянинът се изправил пред попа. Отчето взел да го разпитва откъде е, как е, що е… Селянинът го слушал с досада, пристъпвал от крак на крак и накрая не издържал:
	— Дядо попе, те приказките край нямат, ами я ми плати кокошките и да си вървя, че път ме чака до моето село, а вече се здрачава.
	Попът взел в едната си ръка кръста, а другата сложил на главата на селянина.
	— Наведи се, синко! — рекъл му благо той.
	— Какво ще се навеждам? Плати ми кокошките и да си вървя! — викнал ядосано селянинът.
	— Наведи се, наведи се… — уговарял го попът. — Наведи се да ти почета за здраве.
	— Не ща да ми четеш за здраве, а да ми платиш кокошките!
	— Наведи се, синко… — продължавал да настоява попът.
	Тогава селянинът се разлютил, хванал попа за брадата и извикал:
	— Я не се прави на будала, попе, а ми плати кокошките!
	— Какви кокошки бре, синко? Ти да не полудял нещо?
	От дума на дума се скарали и се хванали за гушите. Едвам ги разтървали поповите слуги.
	А в това време тримата лъжци вече били далече от селото.
