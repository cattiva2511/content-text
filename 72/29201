D>
	В памет на моя баща — мъж с благо и щедро сърце, с жаден за знания ум и невероятно добра душа, обречена да намери вечно щастие. Тази книга е за теб, Дий младши.
	За тебе, тате.
D$


>	Пролог

	Кет Бейкър сложи тъмнорозово червило на устните си, подхвърли пластмасовата гилза върху тоалетната масичка и се изправи, за да се погледне в голямото огледало. Огледа изпитателно отражението си и реши, че, въпреки безобразния тъмночервен цвят на косата си, изглежда дяволски добре. Косата й беше черна по рождение. На двадесетгодишна възраст Кет се бе изрусила, но никога не й бе минавало през ум да боядиса лъскавата си грива в червен цвят. Бидейки обаче работещо момиче, което си изкарва прехраната, угаждайки на клиентите си, тя винаги изпълняваше онова, което изискваха от нея мъжете в живота й. А този новият имаше достатъчно пари, за да плаща за изключителните си права върху нея при всяко свое посещение в града.
	Тази вечер предстоеше тяхната четвърта _среща_. Беше й позвънил преди два дни и както и при предишните два пъти, я бе инструктирал с най-големи подробности как да се облече и къде да се срещне с него. Наричаше себе си Хари — без фамилия — но тя знаеше, че това не е истинското му име. Малко от клиентите й разкриваха пред нея истинската си самоличност и тя не би могла да ги вини за това. Имаше и такива обаче, които й казваха истинските си имена. Те като че ли обичаха да я слушат как крещи имената им по време на оргазъм. А Кет беше много добра в симулирането на разтърсващите оргазми, до които се опитваха да я докарат голяма част от клиентите й.
	Хари обаче не беше от тях. Изобщо не му пукаше за нея. Интересуваше се единствено от собственото си удоволствие. Кет неволно потрепери, припомнила си последното му посещение в града. За пръв път се бе срещнала с него в малкия си апартамент в Ноксвил, който държеше под наем и използваше единствено за своите бизнес дела. Тя самата живееше на друго място. Притежаваше собствен дом в противоположния край на града в далеч по-хубав квартал, където никой не подозираше как точно си изкарва прехраната. Хари се бе държал агресивно и взискателно по време на първите два сеанса, но не бе поискал от нея нищо необичайно. Третия път обаче беше доста по-различно. И ако трябваше да си признае честно, ако не беше щедрата сума, с която той си осигуряваше услугите й при всяко свое посещение в Ноксвил, Кет изобщо не би си и помислила да се среща отново с него. Тя нямаше нищо против грубия секс. Не възразяваше дори срещу умерения садо-мазо секс. Последния път обаче Хари едва не я удуши. А когато тя най-сетне успя да си поеме въздух и се опита да се свободи от него, той я притисна под тежестта си и продължи да я чука като обезумял.
	Преди да си тръгне от апартамента й през онази нощ, Хари й плати огромна сума и я инструктира да боядиса косата си червена, а при следващата им среща да носи на врата си черната рипсена панделка, която измъкна от джоба си и й я даде. Тръпки я побиваха само при мисълта за този тип, но през изминалите дни Кет бе успяла да убеди сама себе си, че той всъщност изобщо не я бе наранил, а просто я бе изплашил до смърт. Пък и парите, които й плащаше, надвишаваха три пъти обичайната й тарифа. Жена с нейния занаят, прехвърлила тридесетте, трябваше да се погрижи за бъдещето си, нали така?
	Кет отвори средното чекмедже на тоалетната си масичка, бръкна вътре и измъкна черната панделка. Докато я връзваше на врата си, не спираше да се пита какво точно в това парче черен атлаз възбуждаше Хари. Нямаше как да знае това, но беше сигурна, че тя самата напълно си заслужава парите, които й плаща.


	Миглите на Кет трепнаха и тя се опита да отвори очи, но клепачите й натежаха като олово. Главата й пулсираше от непоносима болка. Къде се намираше? Какво се бе случило с нея? Защо не си спомняше нищо?
	Някакъв неясен шум достигна до слуха й и тя бавно осъзна, че чува собствените си стенания. _Събуди се, Кет. По дяволите, момиче, събуди се!_
	Нещо странно ставаше с нея. Да не би да беше упоена? _Мисли! Опитай се да си спомниш!_ Тази вечер имаше среща с Хари. О, господи, това трябва да е! Последното нещо, което си спомняше, бе виното, което бе пила заедно с Хари. Кет мразеше вино, но той бе настоял, обяснявайки, че това е много скъпо вино, което бил купил специално за нея.
	Внезапно нещо докосна гърдите й. Ръце. Големи ръце. Мъжки ръце. Допирът им обаче беше странен… Те като че ли бяха покрити с найлон.
	Опита се отново да отвори очи, но безуспешно. След това направи опит да каже нещо, но от гърлото й се изтръгна само дрезгаво стенание.
	— Красива си, Дина — прошепна мъжки глас, а ръцете продължиха да се плъзгат по тялото й.
	_Коя, по дяволите, беше Дина?_
	Кет простена и отново опита да отвори очи. Най-накрая се вгледа в мъжа, надвесил се над нея и го позна. Беше Хари.
	Хари сведе очи надолу към нея, усмихна се и рязко проникна в нея.
	— Винаги си знаела как да се чукаш, Дина. Ти си най-добрата.
	— Ха… ри…? — Не можеше да държи очите си отворени.
	— Не трябваше да се будиш, любов моя. Но това вече е без значение. Скоро всичко ще свърши. Поне този път.
	_Този път?_ Главата й беше толкова замаяна, че не можеше да разсъждава ясно. Знаеше, че е с Хари, осъзнаваше, че я обладава и подозираше, че именно той я бе упоил. Но защо му е да я упоява? Нали си плащаше за услугите й? И знаеше, че тя ще направи всичко, което той пожелае. По дяволите, може пък да му ставаше от изпаднали в безсъзнание жени? Човек никога не знае по какво точно си падат мъжете.
	Той продължаваше да я чука. Силните му тласъци постепенно набираха скорост. Кет понечи да го погали и да се опита да ускори кулминацията, но ръцете й натежаха като олово. Очевидно бе пуснал във виното й много силен опиат.
	Успя отново да отвори очи само няколко секунди преди Хари да достигне до оргазъм. Той се разтрепери неудържимо, простена и зашепна в ухото й:
	— Дина… моята Дина.
	После се надигна, отдръпна се от Кет и гърбом се измъкна от колата. Кет успя да се поизправи малко. Едва тогава забеляза, че се намират в паркирана кола. Надникна през прозореца. Наоколо цареше непрогледен мрак. Насочи поглед към Хари, който стоеше непосредствено до отворената задна врата. Видя го да сваля внимателно кондома и да го прибира в някакво найлоново пликче.
	И това ако не беше странно! Но пък човекът може би беше маниак на тема чистота.
	Хари остави пликчето на пода на колата, след което закопча ципа на панталона си. Което се оказа нелека задача заради ръкавиците на ръцете му.
	_Ръкавици?_
	_Какви бяха тези хирургически ръкавици на ръцете на Хари?_
	Той я погледна и се усмихна отново. Протегна ръка, бутна я обратно върху седалката и погали черната атлазена панделка на врата й.
	— Хари? Какво…
	— Шшт, сладка моя Дина. Не говори. Това не е част от играта.
	— Каква игра?
	Той се разсмя отново и тя почувства ледените тръпки, които пробягаха по гръбнака й.
	Хари развърза панделката и хвана двата свободни края.
	Кет забеляза налудничавия поглед в очите му и се паникьоса. Точно в този момент си даде сметка, че се е забъркала в смъртоносна игра.
	— Не… недей — примоли се тя. — Аз… аз не искам да играя тази игра.
	— Казах ти да не говориш.
	Затегна панделката около врата й.
	Кет сграбчи ръцете му и се опита да го отблъсне от себе си.
	— Моля те… — _Нима ще ме убие?_
	Вече едва дишаше. Господ да й е на помощ, но той наистина щеше да я удуши.
	Не ме убивай, безмълвно се примоли тя. Не искам да умирам.


	Остана неподвижен в продължение на няколко минути, отдал се на удоволствието, изпълнило душата му, след което вдигна поглед към тъмното небе и се изсмя на глас. Господи, чувстваше се страхотно! Когато достигна до оргазъм, проникнал дълбоко в тялото на Дина — точно както винаги си бе мечтал — цялото му същество бе завладяно от неописуемо задоволство и удовлетворение. Тя го бе отблъснала. Беше му се присмивала, правила го бе на глупак. В края на краищата обаче се бе предала и му бе позволила да я люби.
	Насочи поглед към вътрешността на колата и красивата червенокоса жена, която лежеше на задната седалка. Лунните очи осветяваха пищните форми на голото й тяло — разтворените бедра, налетите, кръгли гърди, леко отворената уста. Изпълни го усещане за мощ. Всеки нерв в тялото му затрепери, наелектризиран от тъмните страсти, които клокочеха в душата му. Още усещаше вкуса й — сладострастен и похотлив. Дръпна силно двата края на панделката и усети как тя се врязва в плътта й. Почувства как животът постепенно я напуска. Панделката сякаш прогори дланите му и топлината й се разпростря и обхвана цялото му тяло. Това беше кулминационният момент. На върховно, почти непоносимо удоволствие.
	Бяха й нужни само няколко секунди, за да умре. Или поне на него му се стори така.
	Тя обаче нямаше да си остане мъртва. Никога не го правеше.
	Налагаше се да действа бързо. Трябваше да се освободи от тялото и да остави този инцидент зад гърба си. След това известно време щеше да живее в мир. До мига, в който тя щеше да се върне отново.
	Пъхна ръце под полиетиленовия чаршаф, който бе постлал, за да предпази тапицерията на колата, вдигна жената в седнало положение, обви чаршафа около тялото й и го придърпа към себе си. Мирисът на смърт не му харесваше особено, но и не го изпълваше с отвращение. Всъщност, именно тази миризма му вдъхваше увереност, че е постигнал целта си.
	Жената, отпусната като непотребен парцал в полиетиленовата си обвивка, изобщо не възрази, когато той я взе на ръце. Макар да не беше едра, тя му се стори изключително тежка. Поне стотина килограма.
	Мъртво тегло, помисли си той.
	Понесъл Дина с изключителна предпазливост, той пое по тъмния, уединен черен път. Чуваше тихия ромон на близката река, който отекваше в смълчаната гора. Когато стигна до брега, той поспря, наведе се, откри лицето й, наведе се и я целуна за сбогом. Въздъхна дълбоко и я хвърли в река Тенеси. Остана неподвижен в продължение на няколко минути, загледан в тъмните води, които понесоха тялото надолу по течението.
	Сбогом, любов моя…
	Ето, свърши се. Сега можеше да се прибере у дома, да се върне към нормалния си живот и да я прогони от мислите си. Поне за известно време. Знаеше, разбира се, че тя ще се върне отново. За да го измъчва. Да го примамва. Да го докарва до лудост от копнежа да я притежава отново. Всеки път, когато тя си тръгваше, част от него се надяваше — молеше се дори — че тя ще го остави на мира. Никой обаче не чуваше молитвите му. Тя неизменно се появяваше отново. В началото я нямаше с години, но с времето започна да се връща при него все по-често. Често не минаваше и година преди да се появи отново. А последния път се върна след малко повече от шест месеца.
	Зачуди се колко ли време щеше да мине този път, преди да я види отново.


>	1.

	Рийв Сорел затвори капака на куфара си, вдигна го от леглото и го остави на пода. Беше станала преди повече от час, след като се събуди в три сутринта и установи, че не може да заспи повече. Решението й да се върне в Чероки Пойнт бе взето след продължително обмисляне. Вече няколко месеца безуспешно се опитваше да изхвърли Джаси Талбът от мислите си. По-рано, през пролетта, беше отишла с колата си високо в планината, за да издири жената, която, според Джейми Ъптън, приличала толкова много на нея, че спокойно можела да мине за нейна близначка. Беше се запознала с Джейми тук, в Чатанууга, малко преди Коледа миналата година. Беше очарователен негодник — от типа мъже, които тя обикновено избягваше. Той обаче бе раздразнил любопитството й, когато й бе споменал, че гаджето му от ученическите години, която понастоящем бе собственичка на бар и ресторант в Чероки Пойнт, спокойно би могла да мине за близначка на Рийв.
	Ако не беше изоставено дете, осиновено от богатите аристократи Спенсър и Лесли Сорел, тя щеше да отмине забележката на Джейми и да забрави напълно за нея. Но тъй като не знаеше нищо за рождените си родители, Рийв започна да се пита дали споменатата от Джейми Джасмин Талбът не би могла да се окаже нейна сестра. Пренебрегна напълно здравия си разум, който й нашепваше да не рови в миналото, и пое към Чероки Пойнт.
	Първата й среща с Джаси се оказа повече от неприятна. Жената й се стори прекалено груба и вулгарна. Двете изпитаха мигновена неприязън една към друга и Рийв сигурно щеше да се върне у дома още същия ден, ако не бе претърпяла лека автомобилна катастрофа.
	И сякаш не й стигаше, че помля ягуара си, ами и местният шериф се отнесе към нея с неописуема неприязън. Шериф Джейкъб Бътлър, който се оказа стар приятел на Джаси, се засегна от високомерните и безцеремонни коментари на Рийв по неин адрес. Рийв бе започнала да вярва, че половината от мъжете в онзи град са приятели на Джаси — мнение, което се оказа подкрепено както от собствените й наблюдения, така и от местните клюкари.
	Нещата се усложняваха допълнително и от факта, че Рийв, която бе взела решение да се върне в Чероки Пойнт, не можеше да изхвърли от съзнанието си образа на огромния, враждебно настроен и постоянно начумерен шериф, във вените на който очевидно течеше немалко индианска кръв. Един изключително неприятен мъж. Истински грубиян. След тяхната изпълнена с неприязън първа среща, Рийв се бе надявала, че няма да го види никога повече. Но след това Джейми Ъптън беше убит и понеже тя все още беше в града, а някакъв свидетел споменал за жена, отговаряща на описанието на Джаси — а също и на нейното, естествено — която се срещнала с Джейми малко преди смъртта му, шериф Бътлър отново почука на вратата й. След което дори има наглостта да я обвини в убийството на Джейми, тъй като, кой знае защо, бе решил, че тя и Джейми са били любовници. На властите, естествено, не им беше нужно много време, за да заключат, че тя няма нищо общо с извършеното престъпление, след което й бе позволено да избяга от Чероки Пойнт и от зоркия поглед на онзи неандерталец, шерифа.
	След като се върна в Чатанууга, тя отново се установи в дома си в Лукаут Маунтин, обкръжи се със старите си приятели и делови партньори и се опита да забрави за неприятните си преживявания в Чероки Пойнт. Не искаше повече да мисли за Джаси и за факта, че те двете наистина си приличаха като близначки. Колкото и да се опитваше обаче, Рийв не успя да изтрие от съзнанието си образа на своята двойница — една твърде съмнителна и не особено приятна жена.
	Рийв въздъхна тежко. Дали нямаше да съжалява за решението си да се върне отново в Чероки Пойнт и, обединила усилия с Джаси, да се опита да научи истината за евентуалното им родство? През последните дни бяха разговаряли няколко пъти по телефона. Всъщност, макар и с известна неохота, Рийв бе позвънила първа. Преди тридесет години някой я бе изхвърлил в един контейнер за смет в Сивиървил и я бе оставил там, за да умре. По онова време е била съвсем малко бебе, вероятно само на няколко дни или седмици. Само че лелята на Джаси, Сали, която я бе отгледала от бебе, се кълнеше, че сестра й, Корин, бе родила само едно бебе. Дали Сали Талбът лъжеше? Или съществуваше някакво друго обяснение? Рийв нямаше отговор на тези въпроси, но знаеше, че няма да намери покой докато не открие истината. _Цялата_ истина.
	Намеренията й не включваха толкова ранно отпътуване от Чатанууга. Все още нямаше дори четири и половина сутринта. Но защо пък да не поеме веднага? Ако тръгнеше сега, щеше да пристигне в Чероки Пойнт точно по времето, когато отваряше „При Джасмин“. Би могла да закуси в заведението преди в девет часа да се срещне с Джаси в кабинета на доктор Макнеър. И двете бяха съгласни, че ДНК-тестът е първата стъпка към разкриване на истината за тяхното минато.
	Не й се искаше да безпокои прислугата в този безбожно ранен час и затова сама вдигна куфара си от леглото. Прекоси къщата и влезе в гаража като не спираше да се пита дали не допуска монументална грешка. Двете с Джаси Талбът нямаха нищо общо. Като се изключи, естествено, силната им физическа прилика и възможността да са родени от едни и същи родители. Чудеше се дали наистина иска да установи роднински връзки с онази жена, която по никакъв начин не й беше равна — нито в социален, нито в морален аспект. Господи, Рийв, чуй се само! Разсъждаваш като най-големия сноб на света! Добре де, може би наистина беше сноб. Никакво _може би_! Тя _беше_ сноб. Цял живот родителите й и приятелите им я учеха да гледа отвисоко на хора като Джаси. Ето че започваш отново. Смяташ Джаси за по-нисша от теб, само защото е израснала в бедност, ползва се с репутацията на градската уличница и притежава някакво долнопробно заведение.
	Рийв отключи багажника на ягуара и сложи куфара вътре. После се настани зад волана и запали колата. Дори и ако двете с Джаси се окажеха сестри, това не означаваше, че непременно трябва да станат и приятелки. А и сериозно се съмняваше, че Джаси би искала да установи по-близки взаимоотношения с нея. Дълбоко в себе си обаче изпитваше _потребност_ да открие истината. Да разбере кой я беше изхвърлил в онзи контейнер за смет и защо. Дали рождената й майка я бе захвърлила на боклука? И, ако е така, защо се бе отървана само от _едното_ бебе, а не и от двете? И, ако се окажеше, че Джаси наистина е нейна близначка, защо леля й Сали я бе лъгала през всичките тези години? Ако ДНК-тестът потвърди тяхното родство, двете с Джаси трябваше да започнат да разплитат истината, започвайки със Сали Талбът. Една не особено приятна перспектива, предвид факта, че ставаше дума за една изкуфяла възрастна жена, която целият град смяташе за луда.
	Рийв натисна бутона, за да отвори вратата на гаража, изкара колата на задна и отново затвори вратата. Излезе на улицата, спря ягуара, обърна се и изгледа продължително дома си. Тази къщата бе принадлежала на родителите на Спенсър Сорел, нейните баба и дядо, и в съзнанието й тя бе свързана единствено с щастливи спомени. Ако само не беше осиновена. Ако само двамата Сорел бяха нейните _биологични_ майка и татко. Осиновителката й обаче неведнъж бе изтъквала пред нея, че тя е истинска Сорел във всяко едно отношение. Освен _по кръв_.
	Докато шофираше по стръмната и криволичеща улица, извеждаща от Лукаут Маунтин, Рийв мислено сравняваше пътя с онзи, на който бе претърпяла катастрофа малко извън Чероки Пойнт. По дяволите! Защо отново си бе спомнила за тази катастрофа? Мислите й автоматично се насочиха към шериф Бътлър и в съзнанието й изплува кристалночистият му образ — тромавото му, почти двуметрово тяло, зелените очи, орловия нос и лицето му, изкривено в свирепа гримаса. Възнамеряваше всячески да избягва Джейкъб Бътлър по време на престоя си в Чероки Пойнт. Той не просто я нервираше, ами я караше и да се чувства несигурна. Характерът му бе твърде свиреп за вкуса й. При първата им среща шерифът се бе държал изключително враждебно с нея. И като че ли изобщо не бе впечатлен от факта, че тя беше една от най-богатите и влиятелни жени в щата Тенеси.


	Оргазмът на Джаси, избухнал дълбоко в нея, бе съпроводен с протяжно гърлено стенание. Прекрасните усещания, взели в плен тялото й, продължиха безкрайно дълго, за да преминат накрая в сладостно удовлетворение. Сгорещена, потна и напълно задоволена, тя едва не задуши Кейлъб с порой от целувки. Той я свали от себе си и я положи на леглото. Твърдият му пенис излезе от тялото й по време на тази маневра. Преди още да е успяла да си поеме дъх, той отново проникна дълбоко в нея. Последва силен тласък. И още един. И оргазъм.
	Ревейки като диво животно, Кейлъб целият се разтресе от удоволствието на пълното освобождаване. Няколко мига по-късно, с лъснали от пот тела, двамата се излегнаха по гръб на леглото. Държаха се за ръце, преплели пръсти, но телата им изобщо не се докосваха.
	Джаси обичаше да държи ръката на Кейлъб. Мил и сантиментален жест, който подчертаваше истината за тяхната връзка. Говореше за промяната в нея самата, която настъпваше винаги, когато беше с него. Разкриваше истинската същност на Кейлъб Маккорд.
	Джаси погледна нагоре към тавана, лениво се протегна и се усмихна. Сексът с Кейлъб винаги беше твърде експлозивен и абсолютно удовлетворителен. Във връзката им обаче имаше много повече от секс. Те бяха не само любовници, но и приятели. Освен това бяха лудо влюбени един в друг. Обичаха се истински. Искрено и дълбоко.
	Джаси не можеше да си обясни какво бе направила, че да заслужи един толкова фантастичен мъж като Кейлъб, и не спираше да благодари на Господ за него. С всеки изминал ден тя все повече и повече вярваше в Кейлъб и в любовта, която ги свързваше. Може би някой ден, съвсем скоро при това, щеше да почувства, че вече е в състояние да приеме предложението му за брак. Предложение, което й бе правил толкова много пъти, че това почти се бе превърнато в нещо като шега помежду им. Почти, но не съвсем.
	Дори и сега, месеци след смъртта на Джейми Ъптън, спомените за него не спираха да я преследват. Но не и по начина, по който смяташе Кейлъб. На някакво първично, изначално мъжко ниво Кейлъб все още ревнуваше от Джейми и не можеше да се примири с факта, че той беше първата й любов. И първият й любовник. В действителност обаче Кейлъб нямаше причина да ревнува. Тя не обичаше Джейми. Но той бе насадил в душата й силно недоверие и страх, които поддържаха жив спомена за него и заставаха между нея и Кейлъб. Между нея и щастието й.
	— Джаси? — Кейлъб произнесе името й с характерния за него ленив и провлачен мемфиски изговор, който тя толкова много харесваше.
	— Ммм? — Обърна се към него и плъзна очи по дългата му и стройна фигура, откроила се в полумрака на стаята. Познаваше тялото му толкова добре, колкото и своето.
	— Омъжи се за мен.
	Усмивката й се разшири. Присегна се и плъзна пръсти по тялото му. От шията до ямката на пъпа му. Той сграбчи ръката й.
	— Говоря сериозно. Омъжи се за мен. Хайде утре да извадим необходимите документи и да приключим с това. Ще избягаме някъде и ще се оженим. Без фанфари, без…
	— И без мис Реба, на която ще дадем възможност да вилнее едва след като всичко е свършило.
	— Не намесвай баба ми в това. Хиляди пъти съм повтарял, че не давам пет пари за мнението й. — Кейлъб, напълно гол, скочи от леглото и грабна дънките си от пода.
	По дяволите! Отново бе наранила чувствата му, подлагайки на съмнение лоялността му към нея. Разумът й нашепваше, че той никога няма да постъпи като Джейми и няма да позволи на мис Реба да му казва за кого може и за кого не може да се ожени. Сърцето й обаче вече бе разбивано веднъж от единия наследник на фамилията Ъптън — очарователния и напълно безполезен женкар Джейми. И сега се боеше да повярва, че мис Реба не притежава същата власт и над другия си внук — Кейлъб.
	— Какво правиш?
	— Обличам се — отвърна Кейлъб.
	— Защо? Не си тръгваш, нали? Моля те, Кейлъб, не си отивай.
	Той обу дънките си, след което започна да опипва с ръце пода, докато намери ризата си.
	— Искам да изляза навън за няколко минути. Нужен ми е малко чист въздух, за да проясня мислите си. Ще се върна бързо.
	— Съжалявам.
	— Няма нищо. Но не искам да забравяш, че аз не съм Джейми. Няма да те изоставя и няма да се откажа от любовта ни. Нито сега, нито когато и да било. Не би могла да ме прогониш дори и с бой, скъпа.
	— Зная, че не си Джейми. — Тя седна в леглото.
	Чаршафът се плъзна надолу по тялото й, откривайки гърдите й.
	— Тогава престани да си мислиш, че ще се отнеса с теб по начина, по който го е направил той на времето. Вбесявам се всеки път, когато пренасяш неговите недостатъци върху мен.
	Кейлъб й обърна гръб и бързо излезе от стаята. Джаси светна нощната лампа, стана от леглото и се запъти към банята. Двамата с Кейлъб обикновено не ставаха толкова рано — а седем и половина бе твърде ранен часа за хора, които не си лягат преди два сутринта — но днес трябваше да се срещне с Рийв Сорел в кабинета на доктор Макнеър. Калвин вече им бе обяснил, че резултатите от ДНК-теста могат да се очакват след няколко седмици, но Рийв веднага бе изявила желание да плати допълнително, ако е необходимо, за да се ускори изследването.
	Джаси пусна водата, изчака няколко минути докато потече топла струя и застана под душа. Докато горещата вода обливаше тялото й, тя отново се замисли за бъдещето. Кейлъб беше най-важната й грижа. Не можеше още дълго да отхвърля предложенията му за брак. Рано или късно на него щеше да му омръзне да я чака. Не можеше да понесе мисълта, че би могла да го изгуби, но въпреки това, все още не беше готова да каже „да“. В живота й имаше прекалено много въпроси без отговори, твърде много недовършени неща, за които трябваше да се погрижи, преди да започне да гради бъдещето си с мъжа, когото обича. А тя наистина обичаше Кейлъб. Обичаше го повече отколкото смяташе, че е възможно. Трябваше обаче да го убеди, че той е единственият мъж в живота й. А за да го направи, трябваше напълно да се освободи от Джейми.
	Тъй като Кейлъб прекарваше повечето нощи в апартамента й над заведението, те обикновено заедно затваряха бара, качваха се горе за късна вечеря и си лягаха. Джаси обичаше да бъде заедно с него, да го люби, да споделя живота му.
	„Защо тогава не се омъжиш за човека?“ Гласът на Лейси Фелън отекна в главата й. Лейси, барманката в „Барът на Джаси“ се отнасяше към Джаси като към по-малка сестричка, даваше й съвети и се грижеше за нея.
	Не позволявай на случилото се с Джейми да ти попречи да откриеш истинското щастие с Кейлъб, все й повтаряше най-добрата й приятелка Джени Слоун.
	Дори собственото й сърце я съветваше да протегне ръка и да сграбчи щастието, което й предлагаше Кейлъб.
	Джаси се изкъпа набързо, изми косата си и излезе изпод душа. Чувстваше се освежена и с прояснена глава. Оставаше само да изсуши косата си и да се облече, а през това време Кейлъб сигурно щеше да се върне в апартамента и да се захване да приготвя закуска в кухнята. Тя се усмихна. Нейният Кейлъб беше мъж с много таланти.
	Телефонът иззвъня. Кой, за бога, се обажда толкова рано? Всички в града знаеха, че те с Кейлъб спят до късно. Джаси обви една хавлия около себе си и изтича в спалнята, за да вдигне телефона.
	— Ало?
	— Джаси, обажда се Рийв Сорел. Тръгнах по-рано от къщи и вече съм в града. Седнах в „При Джасмин“ и току-що си поръчах закуска. Дали няма да можеш да се присъединиш към мен?
	— Ами… току-що излязох от банята, но… — Може би нямаше да е зле да се види с Рийв преди срещата им с Калвин. В края на краищата, ако подозренията им се потвърдят и те се окажат близначки, двете ще трябва да прекарват доста време заедно през идните седмици. Бяха се съгласили, че ако резултатите от ДНК-теста докажат, че са сестри, двете заедно ще предприемат необходимите мерки, за да открият истината за родителите си.
	— Ако нямаш възможност… — започна Рийв.
	— Не, не, всичко е наред. Ще побързам. — Джаси надникна пред отворената врата на спалнята. Кейлъб не се виждаше никъде. Ослуша се за някакъв шум от кухнята. Нищо. — Нямаш нищо против да доведа и Кейлъб, нали?
	— Не, разбира се. В края на краищата, той е твой годеник, нали?
	— Така е. Наистина ми е годеник. Макар и неофициално.
	— Определихте ли вече дата за сватбата?
	— Не още. — Всички смятаха, че тя, рано или късно, ще приеме предложението на Кейлъб. Всички, освен бабата на Кейлъб — една от грандамите на окръг Чероки. Реба Ъптън.
	Майната й на старата кучка!
	— Доведи го — повтори Рийв. — Аз ще закуся, а след като пристигнете, ще изпия едно кафе заедно с вас. Или може би предпочиташ да поръчам закуска и за вас двамата и да ви изчакам?
	— Да, направи го. Кажи на Тифани, че двамата с Кейлъб ще закусим в ресторанта тази сутрин. Тя знае какво поръчваме обикновено.
	— До скоро тогава.
	— До скоро. — Свободният сигнал отекна в ухото на Джаси.
	Отношението на Рийв Сорел беше приятно учтиво, но не и дружелюбно. Жената бе издигнала нещо като емоционална бариера около себе си, с която държеше хората на разстояние. Възможно ли е двете наистина да са близначки, при положение че са толкова различни една от друга? Джаси предполагаше, че и в техния случай нещата опираха до вечния въпрос, свързан с определящото влияние върху физическото, умствено и емоционално развитие на личността. Кое въздействие е доминиращо — това на възпитанието, или това на унаследения характер.
	Рийв Сорел беше жена от класа. Истинска дама. Джаси Талбът беше провинциалистка. Доброто старо момиче от малките южняшки градчета.
	— Джаси? — извика Кейлъб, който точно в този момент влезе във всекидневната.
	— А?
	— Искаш ли да направя кафе?
	Кейлъб често й се ядосваше, тръгваше си гневен от дома й, но винаги се връщаше при нея. Никога не я изоставяше за повече от няколко минути. Или най-много за час-два, което се случваше изключително рядко. Все й повтаряше, че няма да я напусне, и очевидно говореше сериозно. Той никога не би постъпил като Джейми, който я бе зарязвал неведнъж.
	— Рийв Сорел се обади току-що — информира го Джаси. — Предложи да закусим заедно в „При Джасмин“.
	— Пристигнала е раничко, а?
	— Да, така е. Предполагам, че и тя, като мен, няма търпение да изпратим ДНК-пробите в лабораторията.
	Кейлъб застана на вратата на спалнята.
	— Дай ми само няколко минути, за да се изкъпя. — Мина край нея, поспря се за миг, наведе се и я целуна по бузата. След това дръпна хавлията, с която се бе загърната и се запъти към банята.
	Джаси обгърна тялото си с ръце и въздъхна доволно. Рийв Сорел може и да беше дама — една много богата и влиятелна дама — но на кого му пукаше? Не и на Кейлъб. Изобщо не го вълнуваше факта, че Джаси не може да се похвати със синя кръв и безупречна репутация. А за нея самата нямаше нищо по-важно от мнението на Кейлъб.


	Сали Талбът застана на предната веранда, предъвквайки голяма топка тютюн. Питър и Пол, двете й стари хрътки, хъркаха мързеливо под верандата, подали главите си навън. Искаше й се да можеше да спи така дълбоко като двете животни, но съзнаваше, че и те не биха могли да заспят, ако имаха нейните тревоги. Сали изплю струйка кафяв сок на двора, обърса уста и вдиша дълбоко есенния планински въздух. Нищо не можеше да се сравни с есента в Апалачите. С чистия и свеж утринен въздух. С ярките цветове, с които природата боядисваше земята по това време на годината. Не, тези планини бяха единственото място на земята, което се доближаваше до божия рай.
	Беше прекарала живота си — цели седемдесет и една години — в окръг Чероки. През повечето от тези години бе живяла в същата тази стара къща, която баща й бе построил за майка й, преди да се разболее от туберкулоза и да се спомине през четиридесет и девета година. През целия й живот я бяха възприемали като особнячка, различаваща се напълно от хората, които живееха по тези места. Не, не я смятаха за луда, но и не я възприемаха като една от тях. Тя беше начетена. Можеше да чете, да пише и да смята. И познаваше планините наоколо не по-зле от тях. Че и по-добре от повечето си съграждани. Прекарала бе целия си живот в бедност. Парите никога не я бяха интересували. До момента, в който Джаси се появи в живота й. По онова време й се искаше да даде на момичето всичко, което малкото й сърчице желаеше, но се провали жестоко в това си начинание. Не че не даде всичко от себе си и не направи онова, което зависеше от нея. Ако имаше съпруг, който да се погрижи за прехраната им, нещата може би щяха да потръгнат по-добре, но, въпреки всичко, двете с Джаси се справяха нелошо. Имаха покрив над главите си и никога не гладуваха. Джаси порасна и се превърна в красива и умна жена, която се погрижи добре за себе си. Нейното момиченце вече притежаваше ресторант и бар в Чероки Пойнт, а освен това имаше дял, заедно с някакви други хора, в „Чероки кебин ренталс“ — компания за отдаване на къщи под наем. Да, тя беше дяволски горда със своята племенница.
	Студена тръпка разтърси тялото на Сали.
	— Зимата наближава — промърмори на глас тя, макар наблизо да нямаше кой да я чуе.
	Но не хладният сутрешен ветрец бе причина за хладните тръпки, пробягали по гръбнака на Сали. Мисълта за Джаси я накара да потрепери. Нейната малка Джасмин. Беше я кръстила на името на красивите цветя, които сестра й Корин толкова обичаше. Когато, преди тридесет години, сложи Джасмин в ръцете на Корин, изобщо не й мина през ума, че само няколко месеца по-късно Корин щеше да умре — заедно с любовника си — и тя щеше да остане да се грижи за Джаси съвсем сама. Но от тогава насам не бе минал и ден, без да благодари на Господ за това момиче. Обичаше Джаси като собствена дъщеря, а Джаси, на свой ред, я обичаше като родна майка.
	— Господи, прости ми. И ми помогни. Моля те — тихо промълви Сали. — Знаеш, че изобщо не съм подозирала, че има още едно бебе. Не съм и предполагала, че Джаси има сестра.
	Рийв Сорел може и да не е нейна сестра, каза си Сали. Възможно ли е поразителната прилика между двете да е само едно съвпадение? Но ако ДНК-тестът докажеше, че двете са близначки, то тогава Джаси щеше да започне да задава въпроси. Щеше да поиска да разбере как е възможно леля й Сали да не знае нищо за _другото_ бебе на майка й.
	Всичките лъжи, които бе казвала на Джаси през годините, щяха да се обърнат срещу нея, ако се окажеше, че онази Сорел е нейна сестра. Отсега знаеше какво ще й каже Джаси, гласът й вече отекваше в главата й.
	— Ти ми каза, че майка ми се е върнала у дома при теб малко преди да се родя, тъй като приятелят й я зарязал и тя не знаела къде другаде да отиде. Каза ми, че лично ти си ме изродила, а няколко дни по-късно си повикала стария доктор Уебстър, за да издаде акт за раждане и да прегледа мен и майка, за да се увери, че сме добре. Кажи ми, лельо Сали, тогава ти изроди ли _още_ едно бебе? Ти ли беше човекът, захвърлил сестра ми на боклука?
	Сигурна беше, че онези ДНК-тестове бяха напълно надеждни. И на нея щеше да й се наложи да даде някои обяснения, ако се окажеше, че двете момичета наистина са сестри. Дали Джаси ще ме намрази, ако й кажа истината? Ако това се случи, просто няма да мога да го преживея.


	Джени Слоун внезапно се закова на място докато вървеше от оранжерията към задната веранда на къщата си. Макар че рядко успяваше да контролира виденията си, тя се бе научила да разпознава знаците, които я предупреждаваха за тях.
	Дръдуин се спря до нея и близна ръката й.
	— Всичко е наред, момчето ми. Мисля, че ще мога да стигна до верандата. — Джени погали главата на голямото овчарско куче. — Но ако все пак не успея, ти ще трябва да предупредиш Далас, че имам нужда от него.
	Дръдуин избърза напред, после се спря и я изчака до вратата. Джени успя да стигне до верандата. Едва-едва. Отпусна се изнемощяла на стълбите и затвори очи. Беше се родила с дарбата да вижда разни неща — дар от Бога, който бе наследила от баба си. И с годините неведнъж бе разбирала, че този дар би могъл да бъде и истинско проклятие.
	В главата й се въртяха безброй светлини. Цветове. Ярки, наситени цветове. После долови смеха на Джаси. И още един, по-тих смях. Смях на друга жена. Почувства щастие. Истинско щастие. Усети някакво единение. Сякаш Джаси и другата жена бяха едно цяло. Джени започна бавно да проумява, че получава енергийни сигнали от Джаси и Рийв Сорел. Не й бяха необходими резултатите от ДНК-теста, за да разбере, че двете са сестри. Еднояйчни близначки. Отделни личности, но свързани навеки още от мига на тяхното зачеване.
	Внезапно ярките и весели цветове в главата на Джени започнаха да потъмняват. Черни облаци се завихриха в съзнанието й, изличавайки напълно красотата и щастието. Страх. Гняв. Омраза. Ревност. Нечий зловещ ум, прикрит под привидно нормална външност.
	Опасност! Джаси и Рийв бяха в ужасна опасност.
	Но кой ги заплашваше? Кой беше човекът с това черно и изпълнено със злоба и жестокост сърце? Кой се страхуваше от истината? Кой беше готов на всичко — на убийство дори — за да не позволи истината да излезе наяве?
	Джени се опита да проникне по-дълбоко в черната пропаст, за да разкрие самоличността на този човек, да открие връзката между злото и най-близката й приятелка Джаси.
	О, господи, каква омраза! Чиста, неподправена омраза!
	— Джени!
	Стори й се, че гласът на Далас идва от много далеч.
	— По дяволите, Джени, излез от това състояние. Веднага! Изпадаш в много силен транс.
	Той я разтърси с все сила.
	Джени простена. Бавно отвори очи. Задъхано се опита да си поеме въздух.
	Далас я взе в прегръдките си.
	— Какво стана, по дяволите? Струва ми се, че ми обеща да не изпадаш в подобни състояния, когато не съм наблизо, за да…
	— Трябваше да го направя — промълви тя, подпря глава на гърдите на съпруга си и обви ръце около кръста му. — Имах видение за Джаси и Рийв Сорел. Зная, че двете са близначки. — Вдигна глава и погледна Далас. — Получих видение, изпълнено с радост, светлина и красота. Но внезапно всичко потъна в мрак. Аз… аз не съм сигурна дали има връзка между Джаси и Рийв и злото, което почувствах.
	— Може би няма никаква връзка между двете видения — каза й Далас и погали бузата й с опакото на ръката си.
	— Може би, но от опит зная, че когато две видения се застъпват, те обикновено са свързани помежду си.
	— Невинаги обаче.
	— Не, невинаги.
	Далас вдигна Джени на ръце и я внесе в къщата. Тя се притисна към него, опиянена от близостта на този мъж, когото обичаше повече от всичко на света. Повече от живота дори.
	— Много си мълчалива — подхвърли Далас. — Сигурна ли си, че си добре?
	— Да, добре съм. Но Джаси и Рийв може да са в смъртна опасност.


>	2.

	Тази сутрин Веда Маккинън имаше лек махмурлук. За втори път през тази седмица. Още преди месеци си бе дала сметка, че пие прекалено много и се бе опитала да ограничи количеството алкохол, което поглъщаше. И до известна степен успя, макар че тази седмица на два пъти се бе поддала на стреса и тревогите. Страничните наблюдатели може би биха се запитали какво толкова може да разтревожи съпругата на един от най-богатите мъже в окръг Чероки. Само че една от най-големите й тревоги бе свързана със съпруга й. С техния син. И с брата на съпруга й. И, ако трябва да бъде честна докрай, ще трябва да признае, че и собственият й брат напоследък й даваше немалко основания за притеснения. Ако бе имала дъщеря, тя със сигурност щеше да я разбере и да погледне на нещата от нейната гледна точка. Но Веда беше единствената жена в семейство от мъже. Като се изключат слугите, разбира се. А тя никога не се бе съобразявала с тях.
	Веда навлече атлазената си роба и се огледа в овалното огледало в спалнята си. Господи, видът й беше направо плашещ. Тъмни кръгове около очите. Уста, увиснала надолу от възрастта. Без никакъв грим на лицето си изглеждаше точно на възрастта си и нито ден по-млада. Една жена на шейсет и осем години. Предполагаше, че и тя, подобно на Реба Ъптън, би могла да си прави пластични операции през пет-шест години. Само че тя бе предпочела да остарее елегантно.
	Веда тихичко се разсмя.
	_Елегантно?_
	Имаше време, когато това наречие се използваше, за да опише всичко, което тя вършеше. С елегантност и изящество. С великолепие и разточителство. Когато Фарлан я доведе като своя съпруга във величествената викторианска къща на родителите си в Чероки Пойнт, тя беше само на двадесет и две. Беше стройна. Красива. Очарователна. Дебютантка от Атланта. Съпруга на Фарлан Маккинън, който събра завистта на всички мъже в града.
	А ето я сега, четиридесет и шест години по-късно. Дебела и набръчкана. Със съпруг, който вече не я обича. Ако изобщо я бе обичал някога. И със син, който беше самотен и нещастен, въпреки успешната му кариера начело на „Маккинън Медия“. Бракът му, лишен от деца, бе завършил с грозен развод още преди години. Освен това Веда подозираше, че брат й, Дод, всеки момент щеше да опропасти напълно живота си. И то заради жена! И като капак на всичко не можеше да не се притеснява и за Уолъс. Бедната стара душа. При първата им среща тя дори бе изпитала страх от него. В края на краищата, по-младият брат на съпруга й беше първият умствено изостанал човек, с когото се сблъскваше през живота си. Но с времето разбра, че Уолъс притежава интелигентността и невинността на шестгодишно дете.
	Докато изучаваше образа си в огледалото, Веда реши, че се нуждае от подстрижка. Краищата на косата й бяха доста опърпани и къдриците й не стояха добре. Почти през целия си живот бе носила косата си подстригана до брадичката и не бе променила прическата си дори когато цветът на косата й се промени от кафяв в сив. Освен това реши, че ще трябва да отслабне няколко килограма преди празниците. Всяка година между Деня на благодарността и Нова година Веда качваше три килограма, а след това половин година се бореше да ги свали. Но пък от друга страна, какво са три килограма за една жена, която тежеше почти осемдесет килограма при ръст от сто и шейсет сантиметра?
	Три килограма отгоре означават, че ще тежи осемдесет и три, каза си тя. А тя се бе заклела, че никога няма да допусне да мине над осемдесетте.
	Веда влезе в будоара си. Прокара четката през прошарената си коса, сложи си малко руж и червило. Ето, така е по-добре, помисли си тя, но в следващия момент вече се питаше защо изобщо си бе дала целия този труд. Не че Фарлан щеше да забележи как изглежда. От години не й обръщаше никакво внимание. Двамата имаха обща спалня и спяха в едно легло, но от две години насам той напълно бе престанал да изпълнява съпружеските си задължения. Веда дори си спомняше точната дата, на която се бяха любили за последен път. Беше на нейния шейсет и шести рожден ден.
	Ако не го познаваше толкова добре, щеше да си помисли, че Фарлан има любовница. Но не и той. След онази жена, с която я мамеше преди години, той й бе верен като старо псе. До ден-днешен Веда винеше Дод за единствената изневяра на Фарлан. Но това вече бе минало. От тогава бе изминато много време и случилото се бе отдавна забравено. В края на краищата, когато и тя кръшна няколко пъти, след като навърши четиридесет, Фарлан й прости, и двамата продължиха живота си сякаш нищо не се бе случило.
	Веда тръгна надолу по коридора, заслушана в познатите утринни шумове на дома й. Когато пристигна тук като съпруга на Фарлан, огромната къща й се стори чужда и студена. Скоро обаче тя я преобрази из основи и я превърна в свой дом. Всичко в тази къща — от кристала и порцелана в трапезарията до вносния сапун в банята, от добре поддържаните морави до плетените мебели в зимната градина — носеше отпечатъка на Веда. Тя управляваше този дом като кралица. И наистина беше такава. Кралица Веда. Всички в Чероки Пойнт я уважаваха и малко се страхуваха от нея. Славеше се с репутацията на отмъстителна кучка и това й харесваше. Нека онази глупава, кокалеста и руса Реба Ъптън се изживява като грандамата на града. На кого му пукаше? Не и на Веда. Тя предпочиташе да бъде човек, с когото всички трябва да се съобразяват. Никой не заставаше на пътя на Веда Парнел Маккинън, без да си плати скъпо и прескъпо за това.
	Когато влезе в трапезарията, Фарлан вдигна глава от сутрешния вестник, който четеше. Тя веднага отбеляза, че вестникът беше „Дъ Ноксвил Нюс-сентинел“, а не издавания от Маккинън „Медия Чероки Пойнт хералд“. Фарлан имаше навика почти всеки ден да преглежда останалите вестници, излизащи в източен Тенеси — „Нюс-сентинел“, „Кливланд Дейли Бенър“, „Чатанууга таймс фрий прес“ и „Мейсвил Леджър индипендънт“.
	— Добро утро, скъпа — поздрави Фарлан и отново заби поглед във вестника.
	Брайън се надигна от стола си и й помогна да се настани на отсрещния край на дългата маса. После се наведе и я целуна по бузата.
	— Тази сутрин изглеждаш чудесно, майко.
	Тя го дари с нежна усмивка. Обичаше единственото си дете с цялото си сърце. Искаше й се да можеше да стори нещо, за да го направи щастлив. Но той открай време си беше мрачен и потиснат. Дори и като малко момче. Нейният баща беше такъв — суров и мрачен мъж, който от време на време се бе появявал в живота й след скандалния развод на родителите й в ранното й детство. А след това, когато тя стана на четиринадесет, той се самоуби. Веда беше човекът, който откри тялото му в библиотеката на дома им в Атланта, където живееше с майка си и втория й съпруг.
	— Благодаря ти. — Веда потупа с ръка румената буза на Брайън.
	Синът й приличаше на нея, което означаваше, че беше красив мъж. Но колкото по остаряваше, толкова повече заприличваше на баща й. Понякога, зърнала го за миг с периферното си зрение, тя потреперваше, изпълнена с чувството, че е видяла призрак.
	— Има ли нещо интересно в „Нюс-сентинел“? — попита Брайън, след като се върна на мястото си.
	Фарлан изсумтя в отговор.
	— Нищо съществено.
	— Изглеждаш изцяло погълнат от това _несъществено_ нищо — отбеляза Веда с ясното съзнание, че забележката й ще предизвика реакция от страна на съпруга й. Напоследък това беше единственият начин да го накара да разговаря с нея. Провокирайки го.
	Фарлан сгъна вестника и го остави на масата до празната си чиния, в която се виждаха няколко трохи от бисквити. С мрачно изражение на лицето вдигна поглед към нея. Избелелите му кафяви очи бързо обходиха лицето й, а след това се насочиха към чашата с кафе. Вече рядко й се усмихваше. Всъщност, напоследък той като че ли изобщо не се усмихваше.
	— Новините като че ли остават едни и същи. Само местата и хората са различни — рече Фарлан. — Пожар в апартамент под наем в Оук Ридж, двама полицаи, обвинени в расови предразсъдъци в Кливланд, противоречия между кмета и общинските съветници на Хариман, тяло на проститутка, извадено от реката край Лудон.
	— Още една? — попита Веда. — Струва ми се, че преди шест или седем месеца извадиха тяло на проститутка от реката на юг от града. Не си спомням къде точно.
	— Мисля, че беше надолу по течението след Уотс Бар. — Брайън взе вилицата си и разбърка яйцата в чинията си.
	— Имаш отлична памет — похвали го Фарлан. — И аз бях същият. Никога не забравях нищо. Но напоследък… Предполагам, че това е от възрастта.
	Веда даде знак на Абра, тяхната готвачка, да й налее чаша кафе. Абра Трамбо работеше в семейството от двадесет и пет години и беше единствената от прислугата, която живееше с тях в къщата. Всички останали, дори и новата икономка, Вив Локи, предпочитаха да идват на работа в седем сутринта и да са свободни в неделя. Вече и прислугата не беше същата както преди.
	— Ти за всичко обвиняваш старостта — троснато заяви Веда. Не че искаше да бъде толкова критична, но просто не можеше да се въздържи, когато ставаше дума за Фарлан. През последните няколко години всеки един от тях като че ли вадеше на показ най-лошите черти у другия. А може винаги да е било така. Тя просто не можеше да прецени със сигурност.
	— Старостта е… — започна Фарлан, но беше прекъснат от нечии забързани, тежки стъпки.
	Уолъс Маккинън, огромен като мечок мъж, връхлетя в трапезарията с блеснали очи и поруменели от хладния утринен въздух бузи. Все още бе облечен с дебелия си вълнен пуловер, който Веда вече няколко пъти бе изхвърляла, но той всеки път го намираше на боклука и си го взимаше обратно. С избелелите си работни дрехи, окъсан пуловер и олющени кожени ботуши, деверът й изглеждаше като скитник.
	— Тя е тук! — Уолъс плесна с огромните си, загрубели ръце, подобно на дете, което току-що е видяло Дядо Коледа.
	— Успокой се — рече Фарлан. — Кой е тук?
	— Сестрата на мис Джаси. Аз ви казах, че днес трябва да пристигне от Чатанууга, нали? — Уолъс се ухили. — Видях я в ресторанта. Тя и мис Джаси закусваха заедно. Двете изглеждат абсолютно еднакви.
	— Никога няма да разбера защо постоянно ходиш в града и закусваш в онзи ресторант, при положение, че можеш да се храниш у дома със семейството си. — Веда се намръщи неодобрително.
	— Остави го на мира — обади се Фарлан. — Очевидно му харесва компанията в „При Джасмин“. Освен това явно си пада по мис Джаси, която, ако може да се вярва на думите му, се държи много мило с него. Пък и там има възможност да се запознае с много интересни хора.
	— Да бе, много интересни. Доколкото си спомням, тази Джаси се слави като градската курва. — Подобно на повечето жители на окръг Чероки, Веда бе напълно запозната със срамната репутация на онази жена. — А пък преди няколко месеца бе обвинена в убийството на Джейми Ъптън, нали така?
	— Джаси Талбът не го е убила. Знаеш не по-зле от мен, че се доказа, че е невинна. — Фарлан се изправи и се приближи до брат си. — Съблечи пуловера си и ела да седнеш. Искам да ни разкажеш всичко за Джаси и сестра й.
	С помощта на Фарлан Уолъс свали дебелия си пуловер, подаде го на Абра и се настани до Брайън.
	— Те са близначки. И изглеждат еднакви — повтори Уолъс. — Само че мис Джаси има къса коса, а мис Рийв — дълга. Но я носи вдигната нагоре. Всички в ресторанта говореха за тях. Всички мислят, че са сестри. Те си приличат толкова много, че няма как да не са близначки.
	Веда се присегна и потупа ръката на Уолъс.
	— Ял ли си нещо, скъпи? Да накарам ли Абра…
	— Ядох в ресторанта — отвърна Уолъс. — Палачинки.
	— Много добре. И какво беше започнал да ни разказваш? — Веда дари девера си с усмивка на одобрение.
	— Трябва ли да слушаме всичко това? Не би трябвало да го насърчаваш, майко — заяви Брайън. — Това са просто последните клюки, които се разпространяват из Чероки Пойнт. Джаси Талбът и някаква жена на име Рийв Сорел можело да се окажат сестри. И защо трябва да се интересуваме от това?
	— Защо наистина — съгласи се Веда.
	— Рийв Сорел е дъщеря на Спенсър Сорел — намеси се Фарлан. — А семейство Сорел са акционери в „Маккинън Медия“ вече няколко десетилетия. Познавах бегло Сорел, но никога не съм срещал съпругата и дъщеря му. Той почина преди десет години, а съпругата му пое контрола над семейния бизнес, който в момента е собственост на дъщеря им.
	— Ако тази жена е дъщеря на Спенсър Сорел, защо й е, за бога, да припознава Джаси Талбът като своя сестра? — попита Веда.
	Брайън бутна стола си назад и се изправи.
	— Колкото и да ми е неприятно да си тръгна по средата на тази одухотворена дискусия, боя се, че ще трябва да ви изоставя, ако не искам да закъснея за работа.
	— И в събота сутрин ли работиш? — попита Фарлан.
	— Ти самият също често го правеше, нали, татко? — отвърна Брайън. — Не бих искал да си помислиш, че съм мързеливец.
	— Ще се прибереш ли за вечеря? — Веда се усмихна топло на сина си.
	— Ще ти се обадя по телефона, ако възникне нещо непредвидено и не успея да си дойда.
	След като Брайън си тръгна, Веда отпи от кафето си, заслушана разсеяно в Уолъс, който възбудено разказваше за ранната си разходка до града и за закуската си в ресторанта на Джасмин. Деверът й познаваше всички жители на окръг Чероки и общуваше с представители на всички социални кръгове. Още от юношеските си години Уолъс работеше в оранжериите на Чероки Пойнт, които в момента се управляваха от внучката на първия им собственик — онази странна млада жена Джени Мадок, която наскоро се омъжи за Далас Слоун, новия началник на полицията. Момичето, което притежаваше четвърт индианска кръв, беше красиво — тъмнокожо и екзотично. Освен това се говореше, че, подобно на старата вещица, баба й, притежава ясновидска дарба.
	— Веда? Веда!
	Чу, че Фарлан вика името й, прекрати размишленията си и погледна съпруга си.
	— Да, какво има?
	— Не мислиш ли, че бихме могли да поканим госпожица Сорел да отседне при нас докато е в Чероки Пойнт?
	— Какво?
	— Ами аз просто подкрепям изказаното преди малко от теб мнение — заяви той. — В края на краищата Спенсър Сорел беше, ако не приятел, то поне делови партньор. А като се изключи семейство Ъптън, няма други хора в този град, които да съответстват на социалния статус на дъщеря му. И тъй като няма къде да отседне, тя ще бъде принудена да се настани в някоя от онези ужасни дървени къщи, които се дават под наем. Не мисля, че ще предпочете да отседне при Джаси Талбът. Не и преди да разберат със сигурност дати са сестри.
	— На колко години е госпожица Сорел? — попита Веда.
	— На колко години? Нямам представа. Предполагам, че е на възрастта на Джаси Талбът, щом допускат, че може да са близначки. — Фарлан замислено разтърка брадичката си с ръка. — Бих казал, че Джаси е някъде около тридесетте. — Той замислено изгледа Веда. — Какви налудничави идеи се зародиха изведнъж в глупавата ти глава?
	— Не мисля, че е глупаво да искам да видя единствения ни син обвързан с жена, която би могла да ни дари с внуци. А ти?
	— Ако решиш да поканиш госпожица Сорел да отседне в дома ни, не се — той наблегна на думата „не“ — опитвай да я сватосваш за Брайън. Ясно ли се изразих?
	— Брайън има _нужда_ от приятелка — намеси се Уолъс.
	— Той е много тъжен откакто мис Джени се омъжи. Зная, че не харесва мис Джаси, но мисля, че Веда има право — Брайън може да хареса мис Рийв. Тя е ужасно хубава. Не е толкова дружелюбна колкото мис Джаси, но…
	Фарлан се изправи толкова рязко, че брат му млъкна по средата на изречението, а Веда тихичко ахна от изненада.
	— Господ да ми е на помощ!
	Веднага след това напусна стаята и се насочи право към кабинета си. И без да го види, Веда беше сигурна, че отива право там. Всяка сутрин той се затваряше в кабинета, който смяташе за своя неприкосновена територия, а тя все още не бе събрала достатъчно кураж, за да влезе вътре и да прекъсне заниманията му. Макар и добряк по душа, съпругът й имаше ужасно избухлив нрав.
	— Фарлан на мен ли се ядоса? — попита Уолъс.
	Веда отново го потупа по ръката.
	— Не, скъпи, не. Аз го подразних. Но той никога не ми се сърди дълго, така че ти няма от какво да се притесняваш. — И макар че по-скоро й идеше да зареве, Веда се усмихна лъчезарно. — Предлагам ти по-късно през деня да поработиш с мен в цветната градина. Нали знаеш, че много разчитам на помощта ти. Ти научи толкова много неща за градинарството през годините. Първо се учеше от Мелва Мей Бътлър, а сега и от Джени.
	Веда обичаше да се занимава с градината. Това бе едно от малкото удоволствия, останали й в живота. Градинарството й идваше отвътре. Както и на девер й. През повечето време Веда се отнасяше към Уолъс като към бреме, което двамата с Фарлан трябваше да носят до края на дните си. Но съвместната им работа в градината й доставеше искрено удоволствие.
	— Веда, как е възможно мис Джаси и мис Рийв да са близначки, щом не са израсли заедно и дори не са се познавали до скоро? — попита Уолъс.
	— Това е един много сложен въпрос, който няма лесен отговор.
	— Ако ми го обясниш по-внимателно, мислиш ли, че ще мога да разбера?
	— Може би. Проблемът е в това, че и аз не зная нищо по въпроса. Нека просто да кажем, че при раждането им — близнаците обикновено се раждат през няколко минути — майка им, поради някаква неизвестна за нас причина, е решила, че не може да ги задържи… — Веда замълча, когато отдавна забравени спомени нахлуха в главата й. Мъчителни и болезнени спомени.
	— Да, продължавай. Значи майка им може би не е могла да ги задържи. И какво?
	Веда лекичко се изкашля, за да прочисти гърлото си.
	— Ами момичетата сигурно са били дадени на други хора. Хора, които не са могли да имат собствени деца, но са искали да си имат бебе.
	Лицето на Уолъс се смръщи в замислена гримаса.
	— На това ли се казва осиновяване?
	— Да, точно така.
	— Мис Джаси не е осиновена — рече Уолъс. — Но чух някой да казва, че родителите на мис Рийв са я осиновили, когато била бебе.
	Веда, на която никак не й се искаше да продължава този разговор за бебета — и особено пък за _близнаци_ — се надигна от стола.
	— Аз май позагубих апетит. Мисля… мисля да занеса кафето си — тя вдигна чашката и чинийката от масата — в салона, за да чуя сутрешните новини по УММК.
	— Извинявай, Веда — промълви Уолъс с разтреперан от вълнение глас. — Току-що си спомних, че разговорите за бебета винаги те натъжават.
	— Няма нищо, скъпи. Аз… аз съм добре. Ще се видим отново по-късно, за да поработим заедно в градината.
	После побърза да се махне от изпитателния поглед на девер си. Мразеше начина, по който той се взираше в нея, а очите му преливаха от жал. Старият глупак имаше изключително добро сърце. Уолъс не беше особено умен, но и не беше пълен глупак. Тъй като бе живял с тях през целия си живот, той си спомняше времето, в което тя помяташе бебетата едно след друго, опитвайки се отново и отново да забременее, за да не расте Брайън като единствено дете. Ако бе успяла да му роди по-малки братя и сестри, ако бе напълнила тази къща с повече радост и смях, днес синът й може би нямаше да е толкова тъжен и нещастен. А съпругът й може би щеше още да я обича.


	Споменаването на думата „близнаци“ не би трябвало да ме притеснява толкова много. В края на краищата фактът, че Джаси Талбът и Рийв Сорел може да се окажат близначки, няма нищо общо с мен и със случилото се преди тридесет години.
	Това сигурно ли е? Сто процента сигурно?
	Не, не е. И точно в това е проблемът. Нямам никаква представа на колко години точно е Джаси Талбът, а се налага да разбера. Ако е по-стара, или по-млада от тридесет, тогава ще мога да си отдъхна с облекчение. Но, ако се окаже, че е на съответната възраст, тогава може би ще се наложи да науча повече подробности за нея и за Рийв Сорел.
	Мислиш ли, че те двете могат да се окажат онези близначки?
	Разбира се, че не. Онези близначки не са между живите. Мъртви са от тридесет години.
	Но ти не ги _видя_ да умират, нали? Нито пък ги уби собственоръчно.
	Не, но…
	Довери се на друг човек да се отърве от тях. Трябваше лично да се погрижиш за това. И тогава щеше да знаеш със сигурност.
	Те са мъртви. _Трябва_ да са мъртви.
	Ами _ако_ не са? Ами ако се окаже, че Джаси и Рийв Сорел са онези две близначки?
	Тогава не ми остава никакъв избор. Ще трябва да ги убия. Никой не трябва да научава истината.


>	3.

	ДНК-пробите станаха лесно и бързо. За целта бе необходим само един тампон, с който им взеха слюнка. Тази толкова проста манипулация, в крайна сметка, щеше да отговори на въпроса дали тя и Рийв Сорел са сестри. Ако се окажеше истина — ако те двете наистина са близначки — този факт щеше безвъзвратно да промени живота им. Всичко, в което бе вярвала от най-ранно детство, щеше да се окаже лъжа. Как би могла да приеме факта, че през целия й живот нейната леля Сали я бе лъгала съвсем съзнателно? Нима това наистина беше възможно? Дълбоко в душата си знаеше, че леля Сали я обича с цялото си сърце. Връзката между двете беше като между майка и дъщеря и беше много по-силна от тази на повечето хора, които познаваше.
	Не избързвай със заключенията. Изчакай резултатите. А дори и да се окаже, че сте близначки, леля Сали може би ще може да ти обясни защо никога не ти е казвала, че имаш сестра.
	Но нима наистина съществуваше основателна причина за изоставянето на едно бебе? За изхвърлянето му в контейнер за _смет_?
	Откакто се бе запознала с Рийв, тя на няколко пъти бе повдигала въпроса пред леля Сали, която всеки път й се кълнеше, че Корин Талбът бе родила едно-единствено дете, момиченце. И това момиченце беше тя. Джаси.
	— Информираха ме, че в рамките на една седмица ще разполагаме с резултатите — каза им Галвин Макнеър и излезе заедно с тях в чакалнята. Усмихна се топло на Джаси, а след това и на Рийв. — Частната лаборатория, на която плати, ще извърши изследванията значително по-бързо.
	— Защо са ни парите, ако не можем да ги използваме в подобни случаи? — отвърна Рийв, но не се усмихна в отговор.
	Джаси бе израснала в бедност, наблюдавайки как леля Сали се бори за всеки цент, и с годините бе достигнала до твърдото убеждение, че всички проблеми в живота могат да бъдат разрешени с помощта на достатъчно пари. Винаги бе копняла да бъде богата. Богата като членовете на семействата Ъптън и Маккинън — двете фамилии в окръг Чероки, които притежаваха милиони. Имаше дори време, когато мечтаеше да се омъжи за Джейми Ъптън, наследник на огромно наследство, но тази й мечта не се сбъдна. И слава богу!
	Богатството на Джейми не го бе направило щастлив и определено не му бе помогнало да стане по-добър човек от хората, които не притежаваха толкова много пари. Всъщност, Джейми беше едно изключително безсърдечно копеле. А ето че сега тя на практика беше сгодена за братовчед му, новия наследник на богатството на семейство Ъптън. Кейлъб Маккорд обаче беше коренно различен от Джейми. Не бе отгледан в охолство и разкош и, докато растял по улиците на Мемфис, изобщо не подозирал за богатото семейство на майка си. Днес обаче той бе провъзгласен за единствения наследник на своите баба и дядо — Големия Джим и мис Реба. И колкото и да й се искаше да повярва, че новото положение на Кейлъб в обществото няма да го промени, Джаси живееше в постоянен страх, че това просто не може да бъде избегнато.
	Джаси погледна към Рийв и се запита дали тя е щастлива с всичките милиони, които притежава. Защото тя определено не се държеше като щастлив човек. Според Джаси нейната евентуална близначка беше просто един надменен и надут сноб. И все се питаше как е възможно две жени с едни и същи гени да нямат нищо общо помежду си.
	Но дори и този кратък поглед по посока на Рийв накара Джаси да изпита познатото свиване под лъжичката. Защото жената срещу нея беше като неин огледален образ. Е, имаше, разбира се, и някои незначителни разлики. Рийв беше малко по-висока и с около десетина килограма по-тежка от нея. Не носеше зелени контактни лещи, с които да прикрива кафявите си очи, и не боядисваше кестенявата си коса в яркочервено.
	— Вие ще ни се обадите в мига, в който получите резултатите, нали? — рече Рийв и думите й прозвучаха не толкова като въпрос, колкото като разпореждане.
	— Разбира се — увери я доктор Макнеър.
	— Благодаря. — Рийв стисна ръката на Галвин и се обърна да си върви.
	— И аз благодаря — обади се Джаси и хукна да догони сестра си.
	По дяволите, не го прави! Тя вече бе започнала да мисли за Рийв Сорел като за своя сестра. А за всеки що-годе прозорлив човек беше повече от ясно, че последното нещо, което би искала госпожица Сорел, е да открие, че е биологично свързана с човек като Джаси Талбът.
	— Почакай малко, ако обичаш! — Джаси сграбчи ръката на Рийв в момента, в която тя тъкмо излизаше от клиниката на Чероки Пойнт.
	Рийв се завъртя и я изгледа с присвити очи.
	— Какво?
	— В града ли ще останеш докато излязат резултатите или…
	— Ще остана тук.
	Джаси пусна ръката на Рийв.
	— Къде?
	— Резервирах си една от твоите дървени къщи.
	Джаси сви рамене.
	— Ясно. Можеше да отседнеш при мен.
	— Не исках да те притеснявам.
	Рийв не беше добра лъжкиня. Бузите й леко поруменяха. И Джаси мигновено разбра, че тази жена, която толкова много приличаше на нея, дори и не бе обмисляла възможността да се настани в дома й.
	— Ако имаш нужда от нещо, докато си тук…
	— Струва ми се, че двете с теб трябва да се опознаем по-добре — заяви Рийв. — Може би днес трябва да обядваме заедно и да се опитаме да решим кой е най-добрият начин да се справим с проблема.
	Джаси отвори вратата и я задържа, за да мине Рийв.
	— Заповядай.
	Рийв излезе от клиниката и тъкмо стъпи на тротоара, следвана по петите от Джаси, когато се озова лице в лице с единствения човек в Чероки Пойнт, за когото беше казала на Джаси, че не желае да вижда никога повече.
	Джейкъб Бътлър, с всичките си сто деветдесет и пет сантиметра, буквално препречи пътя на Рийв. Огромният ръст на този човек беше плашещ сам по себе си, но когато към него се прибавеше и намръщеното изражение на суровото му, грубо изваяно лице, замислените зелени очи и дългата черна коса, образът му на груб и опасен човек ставаше напълно завършен.
	— Добро утро, Джейкъб. — Джаси се опита да прикрие усмивката, появила се на лицето й. Премести поглед от Рийв към Джейкъб. Не можа да прецени чие лице изразяваше по-силен шок и изумление. Тази двамата бяха изпитали мигновена неприязън още при първата си среща през пролетта. — Спомняш си Рийв Сорел, нали?
	Джейкъб докосна с пръсти периферията на своята Стетсън*.
	[* Широкопола каубойска шапка, широко разпространена в САЩ. — Б.пр.]
	— Мадам?
	Гръбнакът на Рийв сякаш се вцепени.
	— Шерифе?
	Джейкъб се опита да ги заобиколи, но Джаси застана точно пред него.
	— Закъде бързаш толкова?
	— Трябва да поговоря с доктор Макнеър. Имам уговорена среща.
	— Да не си болен?
	— Ама ти си била много любопитна.
	— Е, нали ме знаеш каква съм? Винаги съм била загрижена за моите приятели.
	Устните на Джейкъб се разтегнаха в лека усмивка. Още откакто бяха деца Джаси винаги успяваше да го накара да се усмихне. Дори и в случаите, в които даже Джени не успяваше. А Джейкъб обичаше Джени повече от всичко на света. Двамата бяха братовчеди и бяха отгледани заедно като брат и сестра.
	— С доктора трябва да уточним график за поставяне на противогрипна ваксина на моите хора — обясни Джейкъб. — Ваксината трябва да се сложи по това време на годината. И, като се има предвид с колко малко хора разполагам, не мога да си позволя който и да било от тях да се разболее от грип и да отсъства цяла седмица.
	— Чувам, че съвсем скоро броят на служителите ти ще намалее с един човек — подхвърли Джаси. — Теуанда съвсем скоро ще се дипломира като юрист и ще получи правото да практикува като адвокат.
	Джейкъб кимна.
	— Да, всички се гордеем с нея, но тя много ще ни липсва. Винаги е била първокласен заместник-шериф.
	— Ей, ако нямаш други планове за обяд, защо не наминеш към ресторанта, за да се присъединиш към нас с Рийв? — Едва преглътна надигналия се гърдите й смях и здраво стисна зъби, за да не се изсмее на глас. — Целта на обяда е да се опознаем по-добре. Напи се сещаш… просто в случай, че се окажем сестри. Би могъл да й разкажеш каква бях като малка. И да й помогнеш да вникне в истинската ми същност като жена. — Тя се обърна към Рийв. — Знаеш ли, двамата с Джейкъб дори излизахме известно време и аз съвсем отговорно мога да заявя, че този мъж — Джаси хвана Джейкъб под ръка — се целува като никой друг, когото познавам.
	Рийв ахна от изумление. Джаси избухна в смях, а Джейкъб се опита да я изпепели с поглед.
	— Ей, я се засмейте, вие двамата — скара им се Джаси. — Отпуснете се. Аз просто се пошегувах, това е.
	— Боя се, че не виждам нищо смешно в цялата ситуация — промърмори Рийв.
	— Вижте, не зная защо вие двамата мигновено решихте, че не можете да се понасяте, но смятам, че трябва да направим нещо, за да променим това. И то веднага. Ако Рийв наистина е моя сестра, аз просто не мога да допусна моята току-що открита близначка да изпитва омраза към един от най-старите и най-скъпите ми приятели.
	— Нямам време за това — стрелна я с поглед Джейкъб и отново се опита да мине край Джаси.
	Тя обаче упорито отказваше да се отмести и да му направи път.
	— Просто се съгласи да обядваш днес с нас и аз ще…
	— Имам други планове за обяд — прекъсна я той.
	— Тогава да вечеряме заедно — вие двамата и аз с Кейлъб.
	— Не прави това — напрегнато й се примоли Джейкъб.
	— Довечера съм заета — побърза да обяви Рийв.
	Джаси въздъхна дълбоко.
	— Добре, предавам се. Засега. Но не си мислете, че ще се откажа. — Отдръпна се встрани и позволи на Джейкъб да продължи пътя си.
	В момента, в който останаха сами, Рийв рязко се обърна и изгледа гневно Джаси.
	— Искам да знаеш, че аз, при никакви обстоятелства, не желая да общувам с шериф Бътлър. И ще ти бъда наистина задължена, ако се откажеш от плановете си да ме накараш да опозная и да се сближа с този мъж.
	Джаси подсвирна с уста.
	— Той май наистина те е ядосал, а?
	— И още как!
	Джаси поклати глава.
	— Просто нямам обяснение за случилото се между вас. Никога преди не съм забелязват Джейкъб да предизвиква отрицателна реакция у някоя жена. Достатъчно е жената само да го погледне веднъж, за да припадне в краката му. — Защото — нека си го кажем честно, скъпа — той е мъж, за когото повечето жени са готови да умрат.
	— Боя се, че аз лично не разбирам защо смятате този мъж за толкова неустоим.
	— Шегуваш се, нали?
	— Хайде да сложим край на този нелеп разговор. — Рийв се обърна и се насочи към ягуара, оставен на паркинга до клиниката. — Ако искаш, мога да те оставя в „При Джасмин“. Уговорих се да се настаня по-рано в къщата, която взех под наем. Бих искала да се оправя и поосвежа, преди да се срещнем за обяд.
	— Ще вървя пеш — отвърна Джаси. — Ресторантът е само на няколко преки от тук.
	— Добре. В колко часа ще се срещнем за обяд?
	— Какво ще кажеш за един?
	Рийв кимна в знак на съгласие.
	Джаси си замълча, предпочела да не обсъжда повече въпроса за евентуалното сближаване на Рийв и Джейкъб, макар че нямаше никакво намерение да се отказва. Подозираше, че Рийв, която наистина не харесваше Джейкъб и вероятно дори малко се плашеше от него, по всяка вероятност не беше напълно безчувствена към очевидните му мъжки достойнства. Вероятно тя просто не знаеше как да се справи с нежеланото от нея сексуално привличане. И, освен ако не се заблуждаваше напълно, Джаси предполагаше, че именно това сексуално привличане бе станало причина за напрежението между Джейкъб и Рийв.
	Този път не успя да сдържи смеха си, развеселена от мисълта за страстните искри, прехвърчащи между Джейкъб и Рийв. Едва ли човек би могъл да си представи други двама души, които да си подхождат по-малко от тия двамата.
	— Мога ли да се осмеля да попитам кое е толкова смешно? — попита Рийв.
	— Всъщност нищо важно. Просто си мислех, че ти си нещо като бяла врана по тия места. Ако не се сближиш с членовете на семейство Ъптън и Маккинън, ще ти се наложи да общуваш само с хора от простолюдието. Планинци. Дървари. А също и мелези като Джейкъб и Джени.
	— Подозирах, че във вените на шерифа тече и индианска кръв. Той не се ли обижда, когато го наричате мелез?
	— Той и Джени имат четвърт индианска кръв и дяволски се гордеят с факта, че са потомци на индианците от племето чероки. А пък аз съм толкова близка с тях, че те ме смятат за член от семейството, и зная, че мога да ги наричам мелези, защото самите те се определят по този начин.
	— Те поне познават корените си. Докато ти и аз… — Рийв остави изречението недовършено и замълча.
	— Този въпрос наистина те притеснява, нали? Бедната Рийв! Как ли ще се почувстваш, ако се докаже, че аз наистина съм твоя близначка, а родителите ни са били най-обикновени бели боклуци? Виж, аз нямам какво да губя. В края на краищата хората тук винаги са ме възприемали като бял боклук. Но ти…
	— Аз съм _Сорел_, без значение какво е истинското ми потекло.
	— Да, предполагам, че имаш право.
	Джаси се обърна и се отдалечи. Не се обърна назад, макар да усещаше, че Рийв я наблюдава. Искаше й се да се сприятели с тази жена, да намери общ език с нея, да изгради връзка между тях, която да не зависи единствено от вероятността двете да се окажат сестри. Само че разбираше, че шансовете това да се случи, в момента са равни на нула.


	Беки Олмстед беше завършила гимназия през пролетта и сега работеше в администрацията на „Маккинън Медия“, за да събере достатъчно пари и да постъпи в колеж. Или поне така говореше пред майка си. В действителност обаче тя нямаше никакво намерение да учи в колеж и започна работа с едничката цел да замаже очите на майка си. С това, което припечелваше при Маккинън, прибавено към парите, които изкарваше нощем от другата си работа, би трябвало да успее да напусне Чероки Пойнт още преди Нова година и да започне нов живот в Нашвил. Повече от всичко на света искаше да се махне далеч от дома — от вечно недоволната си майка и от подлия си, постоянно пиян втори баща. Ако само преди две години някой й бе казал, че от тийнейджърка, обичаща забавленията, ще се превърне в една от няколкото проститутки в Чероки Пойнт, изобщо нямаше да му повярва. Но когато стана на шестнадесет и веднъж й предложиха петдесет долара, за да оправи някакъв тип, тя установи, че просто не може да устои на перспективата да получава толкова лесно спечелени пари.
	Познатите й със сигурност щяха да останат изумени да научат имената на мъжете, с които бе преспала през последните две години. Не, щяха да бъдат направо шокирани. Първият й клиент, онзи, който й даде петдесет долара, за да му направи свирка, беше достатъчно стар, за да й бъде дядо и освен това беше един от най-видните граждани. Той все още я търсеше от време на време, но не толкова често напоследък. Всъщност, бяха изминали почти два месеца откакто го обслужи за последен път. Но той не беше единствената важна клечка измежду клиентите й. Всъщност, ако не се боеше, че може да си навлече някои сериозни неприятности, Беки би се опитала да изнудва някои от тях. Достатъчно бе само да назове няколко имена и със сигурност щеше да съсипе не един брак.
	Не, по-добре не тръгвай по този път, каза си тя. От доста време пестеше, за да финансира голямото си бягство и съвсем скоро щеше да разполага с достатъчно средства, за да преживява, докато се опитва да се свърже с подходящите хора в града на музиката. Кой знае, може пък да се омъжи за някой известен кънтри певец и да заживее в някоя прекрасна къща. Прекрасна и голяма. Толкова голяма, че, сравнени с нея, къщите на Ъптън и Маккинън да изглеждат малки като кибритени кутийки.
	— Беки! Иди веднага в ресторанта на Джасмин, за да вземеш от там обяда на господин Маккинън! — извика й Гленда Мот, секретарката на Брайън Маккинън.
	— Веднага отивам, госпожо Мот.
	Беки бързо влезе в стаята на персонала, където по-рано сутринта бе оставила сакото си, и погледна стенния часовник, който висеше над кафеварката. Надяваше се обядът да е готов, за да може да го вземе веднага от ресторанта. В противен случай господин Маккинън щеше да си го изкара на госпожа Мот. Този тип беше истински тиранин. Според Беки никой от подчинените му не го харесваше. Но и никой не притежаваше достатъчно кураж, за да го прати по дяволите. Той властваше в „Маккинън Медия“ като проклет диктатор и уволняваше всеки, който се осмелеше да му противоречи. Откакто бе започнала работа тук през юни, Беки бе изпълнявала поръчки из целия комплекс, в който се помещаваха „Чероки Пойнт хералд“, а така също и радио и телевизионната станция УММК, и неведнъж бе ставала свидетел на ропота на служителите и недоволството им от големия шеф.
	— Този тип изобщо не може да се мери с баща си.
	— Фарлан Маккинън е един от най-добрите мъже, които познавам. Честен и справедлив човек. Брайън обаче не може да му се навие и на малкото пръстче.
	— Брайън е такъв негодник… Жалко, че не прилича поне малко на баща си. Или поне на онзи негов бавноразвиващ се чичо. Уолъс Маккинън поне има добро сърце и хората го харесват.
	Беки закопча сакото си и слезе с асансьора от петия до първия етаж. Сградата на Маккинън беше най-високата в града, а кабинетът на шефа бе разположен на петия етаж. Когато излезе отвън, почувства лъчите на есенното слънце. Те я сгряха въпреки хладния северен вятър, който ветрееше сухи листа и отпадъците по тротоара. Беки ускори крачка и бързо пресече улицата.


	Той наблюдаваше Беки Олмстед, която вървеше нагоре по улицата, а стройните й бедра, скрити под плътно прилепналите дънки, се полюляваха съблазнително. Момичето беше проститутка. Никой от колегите й в „Маккинън Медия“ не подозираше, че тя припечелва допълнително нощем. Той обаче знаеше. Знаеше всичко за нея. От няколко месеца си бе поставил за цел да научи всичко за Беки, без да привлича внимание към себе си.
	Не смяташе да предприеме каквото и да било, за да задоволи влечението, което изпитваше към Беки, макар че не можеше да си наложи да спре да мисли за нея и да я наблюдава отдалеч. И, разбира се, първото нещо, което забеляза беше _червената_ й коса. Не беше съвсем същия цвят като косата на Дина, но пък и тя невинаги беше червенокоса, когато се връщаше при него. Всеки път, когато дойдеше при него с руса, или черна коса, той я молеше да я боядиса червена. И тя неизменно се подчиняваше.
	Ако Беки не живееше тук, в окръг Чероки, той щеше да се сближи с нея, да я опознае и да прецени дали съществува възможност този път Дина да се върне чрез нея. Дина винаги идваше при него в телата на жени, които му напомняха за нея. Жени, които го привличаха физически. Когато обаче това се случеше с жена от неговия град, той никога не се поддаваше на влечението. Не желаеше да рискува и да се обвърже с жена толкова близо до дома си. През изминатите години винаги бе откривал Дина на места извън Чероки Пойнт. В Ноксвил. В Сивиървил. В Джонсън Сити. В Оук Ридж. Дори в Кливланд и Чатанууга. А веднъж стигна чак до Ашвил, Северна Каролина.
	Но сега, докато наблюдаваше Беки, приковал поглед върху съблазнителната й походка, той почувства, че пенисът му започна да се втвърдява. Затвори очи и си представи как прониква дълбоко в нея. Прокара ръка по ципа на спортния си панталон и въздъхна.
	Ще трябва скоро да напусне града и да се опита отново да намери Дина. Ако ли пък не успее, ще може поне да облекчи болката в слабините си с някоя уличница. Но с другите жени никога не беше същото. Не му носеше същото удовлетворение. Можеше да изчука десет други жени и да си остане все така незадоволен и копнеещ за онова, което само Дина можеше да му даде.
	Простена приглушено, обърна се и се загледа на другата страна. Няколко пъти пое дълбоко въздух и съумя да укроти бушуващия в душата му ненаситен копнеж. Ще трябва да изчака преди отново да намери покой. Нямаше начин да се махне от града толкова скоро след предишното му пътуване, но при първа възможност щеше да прескочи до Ноксвил и да си потърси някоя жена.
	А ако имаше късмет, току-виж намерил Дина отново.


>	4.

	Дора отвори входната врата на резиденцията на семейство Ъптън, строена още преди Гражданската война, разположена на половин миля от криволичещия път, който водеше нагоре към планината. Видя Кейлъб, дари го с топла и дружелюбна усмивка и го пусна да влезе в просторното фоайе с мраморен под на черни и бели квадрати.
	Макар че мис Реба и Големия Джим го бяха признати за свой внук и го бяха поканили да се премести да живее при тях, Кейлъб все още имаше усещането, че мястото му не е тук — нито в тази голяма къща, нито в семейство Ъптън. Беше роден и отрасъл в Мемфис. Не познаваше баща си, но все пак бе успял да оцелее без него и с майка наркоманка. Едва на смъртния си одър Мелани Ъптън каза на Кейлъб кои са родителите й и къде живеят. Примоли му се да отиде да ги потърси. Тогава той беше на шестнадесет години. И не искаше да има нищо общо с хора, които изобщо не познаваше. До смъртта на майка си успяваше да се грижи сам за себе си. Мамеше, лъжеше, крадеше и правеше каквото беше нужно, за да оцелее и да стои далеч от зоркия поглед на служителите от Отдела за защита на детето. Независимо от всичките недостатъци на майка си, той я обичаше и правеше всичко възможно да останат заедно, за да може да се грижи за нея. Двамата си размениха ролите още когато Кейлъб беше седемгодишен.
	— Очакват те в трапезарията. Заповядай. Приготвила съм пилешка яхния и кейк с моркови.
	Дора, вярната икономка на семейство Ъптън, изпита мигновена симпатия към Кейлъб още в деня, в който Големия Джим го доведе в къщата. Още тогава обаче тя му отправи строго предупреждение.
	— Джейми беше истински нехранимайко, но ние го обичахме. Особено мис Реба. Струва ми се, че ти по нищо не приличаш на Джейми. Но отсега те предупреждавам — ако по някакъв начин нараниш мис Реба, ще отговаряш пред мен.
	Последното нещо, което би му хрумнало да направи, бе да нарани новооткритите си баба и дядо. Още в самото начало обаче Кейлъб осъзна, че баба му е първокласен манипулатор. Жена със силна и непреклонна воля, твърдо решена да властва над всички членове на семейството. И макар че Големия Джим беше по-умерен, не толкова високомерен и по-малко категоричен в преценките си, той също бе свикнал да се чува думата му и държеше всички да се съобразяват с мнението му. Кейлъб предполагаше, че това авторитарно поведение бе характерно за хората, които още с раждането си са получили прекомерни богатства и власт.
	— Едно от нещата, които научих откакто познавам баба и дядо, е, че ти, Дора, си тяхното най-ценно притежание.
	Дора се засмя като дете, изчерви се, а след това потупа Кейлъб по ръката и рече:
	— Ето по това си приличаш с братовчед си Джейми. И ти, също като него, знаеш как да ласкаеш жените.
	— Само че аз съм напълно искрен — увери я Кейлъб, който мразеше да го сравняват с покойния му братовчед по какъвто и да било повод.
	— Да, вярвам ти. Това е качество, което той не притежаваше. Едно от многото, които те правят далеч по-добър човек.
	Кейлъб се запъти към трапезарията, а Дора се обърна и влезе в кухнята. В момента, в който мис Реба го зърна на вратата, лицето й светна, на устните й се появи широка усмивка, а очите й заблестяха от вълнение. Големия Джим се изправи и му подаде ръка.
	— Толкова се радваме, че успя да дойдеш — възкликна мис Реба.
	— Радвам се да те видя, синко. Радвам се да те видя. — Големия Джим стисна здраво ръката на Кейлъб.
	— Не ни навестяваш много често. — Тонът на баба му беше уж дружелюбен, но Кейлъб веднага долови критичните нотки в гласа й. — Много ми се иска да помислиш отново върху предложението ни да дойдеш да живееш при нас. Тук има толкова много място. Ще имаш свой собствен апартамент. Ще ремонтираме апартамента на Джейми и ще можеш да се настани в него. Или пък…
	— Остави момчето на мира. — Големия Джим кимна по посока на един от големите столове край масата. — Сядай. Сядай. Дора ни е приготвила от ненадминатата си пилешка яхния. Очаква те истинско угощение.
	Кейлъб седна между баба си и дядо си на голямата дъбова маса.
	— Ще се постарая да ви посещавам по-често, мис Реба. Но, както знаеш, аз имам работа и приятелка, на които посвещавам голямата част от времето си.
	Той по-скоро почувства, отколкото видя как баба му се стегна при споменаването на приятелката му. Реба Ъптън бе забранила на своя внук Джейми да се ожени за Джаси, когато тя бе забременяла от него още като тийнейджърка. И макар че Джаси бе пометнала, а Джейми бе позволил на баба си да му диктува за кого може и за кого не може да се ожени, Джейми и Джаси бяха продължили да се срещат години наред. Затова в момента не само неодобрението на баба му, но и паметта на братовчед му стоеше между него и Джаси. Въпреки това той се надяваше, че с всеки изминал ден спомените на Джаси за Джейми избледняват и скоро ще настъпи денят, в който тя ще му се довери с цялото си сърце. Джейми се бе възползвал от нея. Разочаровал я бе толкова често, че Джаси се боеше да повярва на друг мъж. И най-вече на _другия_ наследник на семейство Ъптън. А и фактът, че мис Реба категорично се противопоставяше на връзката му с Джаси, по никакъв начин не го улесняваше в опитите му да се ожени за нея.
	— Не би трябвало да си пилееш времето като работиш в онова ужасно място — рече му мис Реба. — Джим изгаря от желание да те въведе в семейния бизнес. Той трябваше да се е оттеглил напълно още преди години. Не е далеч денят, в който „Ъптън Деърис“ ще стане твоя собственост. Така че сега е моментът да започнеш да усвояваш тънкостите на бизнеса.
	Това беше другото нещо, с което все още не можеше да свикне — мисълта, че е единственият наследник на едно богатство, възлизащо на петдесет или шестдесет милиона поне. А може би и на повече. Първоначално членовете на семейство Ъптън били фермери, които отглеждали млечни крави и Кейлъб допускаше, че те и до ден-днешен, дълбоко в себе си, си оставаха фермери по душа. Веднага след Първата световна война обаче, бащата и дядото на Големия Джим започнали да разширяват местния бизнес и след края на Втората световна война компанията „Ъптън Деърис“ се превърната в най-големия производител на мляко и млечни продукти в щата Тенеси. Благодарение на проницателните инвестиции и на изграждането на многобройни клонове и филиали, семейството успяло да увеличи богатството си до неописуеми размери. Съвсем наскоро Големия Джим бе запознал Кейлъб с историята на фамилния бизнес.
	— Мили боже, жено, няма ли да престанеш да притискаш момчето? Остави го първо _да свикне_ с мисълта, че е наш внук и престани да се опитваш да управляваш живота му.
	Реба въздъхна театрално.
	— Твоите обвинения ме обиждат. Никога не бих се опитала да…
	Големия Джим се разсмя. Силно и от сърце.
	— Господ здраве да ти дава, скъпа, но ти наистина не си в състояние да видиш собствените си недостатъци. Никога не си могла. — И без да даде време на съпругата си да изстреля нещо в отговор, Джим се присегна и потупа ръката на Кейлъб. — Нещо ми подсказва, че този млад мъж няма да се подаде толкова лесно на манипулациите ти. Доколкото мога да преценя, той си има свое собствено мнение и притежава волята да го отстоява. Сигурен съм, че ще постъпи както той си реши — и по отношение на „Ъптън Деърис“, и по отношение на Джаси Талбът.
	— Как е Джасмин? — с изтънял от напрежение глас попита мис Реба.
	Кейлъб бе искрено изненадан от факта, че баба му бе благоволила да се поинтересува от Джаси. Знаеше какви усилия са й били нужни, за да произнесе спокойно името на Джаси. Особено пък като се имаше предвид, че тя — независимо колко налудничаво беше това — вярваше, че Джаси е отчасти отговорна за смъртта на Джейми.
	— Джаси е добре — отвърна Кейлъб. — Благодаря ти, че попита, мис Реба.
	— Бих искала да започнеш да ме наричаш бабо.
	— Чувствам се по-удобно като се обръщам към теб по този начин. За момента поне.
	— Аз нямам нищо против обръщенията _мис Реба_ и _Големия Джим_ — увери го Джим. — Значи Джаси е добре, а? Някоя вечер ще трябва да я доведеш тук на вечеря. — Извърна се към Реба и я изгледа предупредително. — Нали, скъпа? Много ще се радваме да я посрещнем в дома си.
	Кейлъб погледна баба си и едва успя да сдържи смеха, който се надигна в гърлото му. Мис Реба бе пребледняла като мъртвец. Съвършените й розови устни бяха застинали в гримаса на пълен шок, а огромните й сини очи сякаш всеки момент щяха да изскочат от орбитите си.
	— Съмнявам се, че Джасмин Талбът би приела поканата ни да вечеря с нас — процеди Реба. — Едва ли е забравила миналите ни разногласия.
	— Може и да приеме. — Кейлъб изгледа умолително баба си. — Особено пък ако й телефонираш и я поканиш _лично_.
	Мис Реба преглътна, пое дълбоко въздух и му се усмихна едва-едва.
	— Би ли искал да го направя, скъпи? Ще ти достави ли удоволствие?
	— Да, мадам. Ще бъда много доволен. Много бих се радвал, ако жената, която обичам, и баба ми се разбират добре.
	— Ти… ти _обичаш_ ли я?
	— Да, мадам. Обичам я.
	— Разбирам.
	Джим седеше мълчаливо. Само ги наблюдаваше и слушаше разговора им. И очевидно очакваше да види до какво ще доведе той.
	— Мисля, че трябва да знаеш, че, рано или късно, Джаси ще се предаде и ще се съгласи да се омъжи за мен. — Кейлъб не сваляше решителния си поглед от пребледнялото лице на баба си. — И никой по никакъв начин не би могъл да ми попречи да я направя своя жена. Разбираш ли какво се опитвам да ти кажа, мис Реба?
	— Да, разбирам.
	— Надявам се да е така, защото не бих искал да ми се налага да избирам между теб и нея. Съвсем наскоро ви открих — теб и Големия Джим. И никак няма да ми е приятно да ви изгубя.
	— Няма да ме изгубиш… _нас_ — убедено заяви мис Реба. — По-късно днес ще телефонирам на Джасмин и ще я поканя на обяд. Утре.
	Кейлъб се ухили доволно. С чувството, че е спечелил особено важна битка, той стана, приближи се до баба си и я целуна по бузата.
	— Благодаря ти!
	В очите на мис Реба заблестяха сълзи. Сложи малката си ръка върху неговата, сви устни и му върна целувката.
	— О, между другото, защо не поканиш и Рийв Сорел? — подхвърли Кейлъб. — Тя пристигна в Чероки Пойнт по-рано днес и възнамерява да поостане известно време. Сутринта доктор Макнеър им взе проби за ДНК-тест и ги изпрати в лабораторията. До една седмица ще научим дали Джаси и Рийв наистина са близначки.
	— Ето това вече е необяснима мистерия — намеси се Големия Джим. — Ами ако тези две момичета наистина се окажат сестри? Джаси разговаряла ли е с леля си Сали относно обстоятелствата около раждането й?
	— Не, не и напоследък, но при предишен техен разговор възрастната жена се заклела, че Джаси била единственото бебе, което сестра й Корин родила.
	— Къде е отседнала госпожица Сорел? — попита Реба. — Сигурна съм, че не е при Джасмин. Искам да кажа, че те двете почти не се познават и определено нямат много допирни точки.
	Кейлъб се отдръпна от баба си и се върна на мястото си.
	— Не, между нея и Джаси я няма истинската сестринска връзка. Все още. Рийв е наела една от къщичките на „Чероки кебин ренталс“.
	— Би трябвало да я поканя да отседне при нас — заяви Реба.
	Изявлението й предизвика изненаданите погледи на Кейлъб и Големия Джим.
	— И защо ти е да го правиш? — възкликна Джим.
	— Защото госпожица Сорел е била приятелка на Джейми. А родителите й бяха част от социалния кръг на семействата Уолъс и Грембрел. Ейлийн Уолъс и аз бяхме членове на едно и също сестринско общество в колежа. А с Ана Лий Грембрел съм работила рамо до рамо на не едно благотворително мероприятие на републиканците за набиране на средства. Освен това съм почти сигурна, че съм се срещала с Лесли Сорел не само на тези мероприятия, но и на сватбеното тържество на дъщерята на Ейлийн.
	— В такъв случай, предвид на тази толкова тясна връзка между двете семейства, се налага незабавно да се обадиш на госпожица Сорел и да я поканиш да отседне при нас. — Големия Джим се засмя, доволен от саркастичния начин, по който бе описал положението.
	— Не ми харесва шеговитата ти забележка — заяви Реба. — Ако не поканя госпожица Сорел в дома ни, аз със сигурност ще пренебрегна задълженията си на светски лидер в окръг Чероки. — Насочи въпросителен поглед към Кейлъб. — Рийв Сорел и Джасмин Талбът наистина ли си приличат?
	Кейлъб се ухили.
	— Да. Има само някои дребни, незначителни различия. Защо питаш?
	— О, просто така. — Реба въздъхна, а на лицето й бавно изгря искрена усмивка. — Ще телефонирам на Джасмин и ще ги поканя двете с госпожица Сорел да се присъединят към нас за неделния обяд. А утре, като дойдат тук, ще предложа на госпожица Сорел да отседне при нас. Сигурна съм, че ще предпочете да живее тук, отколкото в някоя от онези малки, долнопробни къщички. Дама с нейното възпитание сигурно ги намира за абсолютно неприемливи.
	Големия Джим се изхили задавено, намигна на Кейлъб и насочи поглед към съпругата си.
	— Познавам те, Реба Ъптън. Намислила си нещо. Да не би случайно да ти е хрумнало, че щом тия двете момичета си приличат толкова много, те биха могли да сменят местата си в сърцето на Кейлъб?
	— Нямам представа за какво говориш — с престорена невинност възкликна Реба.
	— Говоря за това, че, според теб, Рийв Сорел е приемлива от социална гледна точка, което автоматично я прави подходяща за съпруга на твоя внук.
	— О, Джим, как можа да ти хрумне подобно нещо!
	Кейлъб се присегна и стисна ръката на баба си.
	— Сигурен съм, че никога не би ти хрумнало нещо толкова глупаво, нали, мис Реба? Аз съм влюбен в Джаси. Обичам всичко в нея. Не само външния й вид. Би могла да ми представиш дузина нейни двойнички, но нито една от тях не би могла да се навие на малкото пръстче на Джаси. В края на краищата, ако изведнъж в живота ти се появи мъж, който изглежда точно като Големия Джим, ти не би се влюбила в него, нали?
	— Не, разбира се. Аз…
	В този момент Дора забързано влезе в трапезарията, постави супника от китайски порцелан на масата и се върна в кухнята, за да донесе поднос с царевичен хляб и кана с изстуден чай.
	— Оставете си място и за десерта.
	— Хайде да се насладим на вкусния обяд — подкани ги Големия Джим. — А след обяда, докато ти се занимаваш с поканите — той се усмихна на мис Реба, — аз ще разведа Кейлъб из конюшните. След това двамата с него може да пояздим из фермата.
	— Да пояздим ли? Коне? — възкликна Кейлъб.
	— Никога ли не си се качвал на кон, синко? — Веждите на Джим лекичко подскочиха нагоре.
	— Не, не съм. Аз пораснах в града. Прекарвах много време, яхнал мотоциклет, но никога не съм се качвал на кон.
	— Значи е крайно време да се научиш — отвърна Джим. — Язденето на кон е най-добрия начин човек да огледа владенията си отвисоко.
	Кейлъб мислено простена. Май ще му е нужно доста време докато свикне с мисълта, че е наследник на фамилията Ъптън. Надяваше се само да намери начин да направи последните години на дядо си и баба си щастливи, без да изневерява на собствените си убеждения и начин на живот.


	Докато пътуваха нагоре към планината, Рийв остави Джаси да говори през цялото време. Точно както бе направила и по време на обяда им в ресторанта на Джаси в центъра на Чероки Пойнт. Това беше поредната поразителна разлика помежду им. Джаси беше екстровертен тип. С часове можеше да говори, без да спре. За нея понятието _непознат_ като че ли не съществуваше. Рийв, за разлика от нея, беше по-скоро интровертна. И макар да обичаше приятните разговори, тя никога не бърбореше напразно. Заради самото говорене.
	Искаше й се да можеше да се отпусне в компанията на Джаси. Да можеше да се научи да я гледа, без да потреперва при мисълта, че двете вероятно бяха сестри. Рийв не я харесваше. Макар че Джаси по никакъв начин не беше виновна за това. Тъкмо обратното. Тя изглеждаше твърдо решена да накара Рийв да се почувства щастлива от мисълта за евентуалното им родство и полагаше неимоверни усилия, за да постигне целта си.
	Може би с времето щеше да се научи да я харесва. Истината е, че изобщо не се бе постарала да я опознае. Всеки път, щом я погледнеше, тя виждаше единствено буйната й, яркочервена коса, многобройните безвкусни бижута и дрехите на рок звезда. А непрестанното, глупаво бъбрене на Джаси по въпроси, към които Рийв не проявяваше дори и бегъл интерес, я караше да си мисли, че жената срещу нея е изключително елементарна и недодялана. Щом си помислеше за нея, на ум й идваха думи като _дърварка_, _селячка_ и _бял боклук_. Освен това Рийв все не можеше да се абстрахира от първоначалния доклад на наетия от нея частен детектив, в който се твърдеше, че Джасмин Талбът се ползва с репутацията на градската курва. Рийв обаче още в ранна възраст бе разбрала, че някои неща не са такива, каквито изглеждат на пръв поглед. И кой знае защо, все не можеше да се отърве от чувството, че мнението на местните хора за Джаси е напълно погрешно. „Дали това е само вътрешно убеждение?“ — запита се Рийв. „Или на теб просто ти се иска да повярваш, че Джаси не е уличница?“
	Докато Джаси управляваше червеният си джип нагоре по стръмната алея, водеща към къщата на Джени Слоун, Рийв внимателно огледа района. Старата фермерска къща бе разположена встрани от пътя, на едно възвишение, сгушено в полите на планината. От три страни имението бе заобиколено от гори. Разноцветни, величествени дървета извисяваха клони високо в небесата. Стар каменен зид ограждаше предния двор. Няколко каменни стъпала водеха от пътя към застланата с камъни странична пътека. Сега, в средата на октомври, листата на дърветата започваха да променят цвета си и от зелени се превръщаха в различни нюанси на червеното, жълтото и оранжевото. Земята бе покрита с опадали листа и борови шишарки. Джаси паркира джипа редом с колата, спряна на алеята.
	— Ето я Джени — рече Джаси. — Очаква ни. Ще я харесаш. Всички я харесват.
	— Тя е онази… ясновидката, нали? — Рийв погледна през предното стъкло и видя Джени, която ги очакваше, застанала на просторната предна веранда. — Красива е.
	Жената притежаваше зашеметяваща екзотична хубост. Гладка загоряла кожа, права, гарвановочерна коса и дребно, стройно тяло.
	— Да, Джени е красавица. — Джаси отвори вратата на джипа. — Двамата с Джейкъб си приличат по цвета на кожата, но Джени прилича повече на баба си Бътлър, докато той е наследил външния вид на дядо си.
	— О, аз почти забравих, че Джени и шерифът са първи братовчеди. — Не се изпълвай с неприязън към Джени Слоун, само защото е братовчедка на шериф Слоун, рече си Рийв. Не би било честно да решиш, че жената по нищо не се различава от неприятния си братовчед.
	— Всъщност, те са по-скоро като брат и сестра. Израснаха заедно от малки, след като майките им загинаха при автомобилна катастрофа. — Джаси скочи от джипа и махна с ръка на Рийв. — Хайде. Джени изгаря от нетърпение да се запознае с теб.
	Рийв неохотно слезе от колата. Беше се опитала да отклони поканата за това пътуване, целящо да я запознае с най-добрата приятелка на Джаси, но тя бе настояла.
	— Помолих я да ни гледа — беше обяснила Джаси. — Може би ще е в състояние да познае дали наистина сме близначки. А ако успее да го направи, тогава се надявам, че ще може да ни каже и какво точно се е случило при раждането ни.
	Рийв не очакваше посещението с нетърпение. Нямаше особено желание да се запознае с някаква вещица, живееща насред планината. Беше добре възпитана и, по принцип, правеше всичко възможно да не споделя мнението си с хора, които твърдяха, че притежават шесто чувство. Но ако тази Джени започнеше да гадае бъдещето й, щеше да й се наложи да й намекне учтиво, че тя лично не проявява никакъв интерес към пророчества и предсказания.
	— Хайде. Не ме карай да те влача след себе си — подкани я Джаси. Присегна се и сграбчи ръката на Рийв. — Държиш се така, сякаш отиваш на собственото си заколение. Обещавам ти, че няма да съжаляваш за решението си да дойдеш тук с мен.
	— Надявам се да си права. — Рийв издърпа ръката си, но послушно тръгна след своята двойничка.
	Джени слезе от верандата и тръгна към тях. Прегърна Джаси с искрена обич.
	— Денят се оказа прекрасен. Сервирала съм чай и ябълков сайдер на терасата. И изпекох любимия ябълков кекс на баба. По-късно ще донеса и от него.
	— Джени, това е Рийв Сорел. — Джаси говореше така, сякаш току-що бе представила Рийв на някоя кралска особа. — Рийв, това е най-добрата ми приятелка на този свят — Джени Мадок Слоун.
	Рийв протегна ръка.
	— Приятно ми е да се запознаем, госпожо Слоун.
	— Мили боже, вие двете наистина ужасно си приличате. — Джени силно стисна ръката на Рийв. — Моля ви, наричайте ме Джени. — Тръсна ръката й и я задържа малко повече от необходимото.
	Рийв моментално я издърпа.
	— Извинявайте, не исках… — Джени се усмихна. — Повечето хора нямат нищо против. И, трябва да си призная, изпитвам известно любопитство по отношение на теб.
	— И почувства ли нещо?
	Рийв гневно изгледа Джаси. Искаше й се да ги помоли да не я включват в пътешествията си в света на свръхестественото. Свят, в който Рийв изобщо не вярваше.
	— Разбрах единствено, че госпожица Сорел не се чувства комфортно и с нежелание се е съгласила на това посещение. — Джени разпери ръце и ги покани в дома си. — Предлагам да се настаним на верандата и да се опитаме да се отпуснем.
	Дръж се учтиво, напомни си Рийв. Направи усилие да се разбираш с тези хора.
	— Джени, настоявам да ме наричаш Рийв. И се извинявам за…
	— Не е нужно да се извиняваш — прекъсна я Джени. — Ти не ме познаваш и, естествено, се отнасяш скептично към уменията ми. Напълно основателно при това. Не очаквам от теб да приемеш моето ясновидство като естествен, даден ми от Бога талант. Нито пък очаквам да ме харесаш от пръв поглед, само защото двете с Джаси сме неразделни приятелки.
	Рийв изпита странно чувство на облекчение. Не беше съвсем сигурна нито защо, нито как точно се стигна до него. Гласът на Джени й подейства странно успокояващо. Тя излъчваше доброта, която сякаш обгръщаше всички около нея.
	Трите се настаниха на старите люлеещи се столове.
	Джени, седнала така, че да вижда и двете си гостенки, попита:
	— Чай или сайдер, Рийв?
	— Не искам нищо, благодаря.
	Джени сипа горещ чай от една пръстена кана, която изглеждаше изрисувана на ръка, и подаде едната чаша на Джаси.
	— Добре тогава, ще трябва да говоря направо. Тази сутрин имах видение.
	Рийв въздъхна. Ето, започва се, помисли си тя.
	— За нас ли беше? За Рийв и мен? — попита Джаси.
	— Част от него, да. Добрата част. Онази, която беше изпълнена с щастие.
	— Разкажи ни — примоли се Джаси.
	— Почувствах веселие и смях — започна Джени. — И неописуемо щастие. Чувство за единение. Вие двете сякаш бяхте едно цяло. Разделени сте, но въпреки това, сте заедно. Отделни личности сте, но сте свързани още от деня на раждането си.
	— В такъв случай ти си почувствала, че двете сме близначки, нали? — попита Джаси.
	Джени се усмихна на приятелката си, но Рийв остана с впечатлението, че нещо в тази усмивка не е съвсем наред. Джени като че ли излъчваше някаква тъга. „Престани!“ — мислено възкликна Рийв. „Ще паднеш право в ръчичките на Джени, ако позволиш на въображението си да ти играе подобни номера.“
	— Да, вярвам, че двете с Рийв сте близначки — заяви Джени. — Изобщо не се съмнявам в това.
	— Е, на мен това ми е напълно достатъчно. — Джаси погледна към Рийв, сякаш очакваше тя да я прегърне, да я обяви за своя сестра и да я притисне към себе си. Рийв обаче се стегна още повече и се поизправи на стола си.
	— Аз лично предпочитам да изчакам резултатите от ДНК-теста. — Рийв се ядоса, че не успя да прикрие студенината, прокраднала се в гласа й, но просто не можеше да се довери на шестото чувство на някаква най-обикновена селянка.
	Джаси я изгледа ядосано, след което насочи вниманието си към Джени.
	— Ти спомена, че това е добрата част от твоето видение. А каква беше _лошата_?
	Джени се поколеба за момент. Като че ли не й се искаше да им каже нищо повече. „Дали колебанието й беше истинско, или тя просто се опитваше да подсили драматизма на момента?“ — запита се Рийв. Тя не можеше — и нямаше — да приеме ясновидските способности на Джени за чиста монета.
	— Почувствах някакво зло — почти шепнейки отвърна Джени. — И опасност.
	— Опасност за Рийв и мен?
	— Не съм сигурна. Но… мисля, че трябва да сте много предпазливи.
	— Това са глупости! — Рийв рязко скочи от стола си.
	— Как може да си такава напрегната, безчувствена и студена кучка? — Джаси също се изправи и застана пред нея. — Повярвай ми, на мен ми е също толкова трудно да приема факта, че двете с теб сме сестри. Независимо от всичките ти милиони и високомерното ти държание, ти самата не си кой знае какво, знаеш ли?
	Рийв имаше усещането, че току-що е била зашлевена с все сила през лицето. Изумена от гневния изблик на Джаси, тя я изгледа изпитателно, а след това се усмихна.
	— Права си. Аз наистина не съм кой знае какво. И съм сигурна, че никога не би ме избрала за своя сестра. Аз съм богата и добре образована. Ползвам се с уважение в светските кръгове. Но, въпреки всичко това, нямам нито една близка приятелка. Нито пък мъж, който да ме обича. Докато при теб мъжете като че ли сами се хвърлят в краката ти.
	— Я виж ти! — разсмя се Джаси. — В края на краищата, май ще вземе да се окаже, че и ти си човек.
	— О, да, можеш да си сигурна в това. — Рийв насочи поглед към Джени. — Искам да знаеш, че никога не съм вярвала в гадания и предсказания. Но се извинявам, че се държах грубо. И ако ще направя Джаси щастлива като ти позволя да ми гледаш, тогава…
	— Ти не си такава, каквато изглеждаш — прекъсна я Джени и сякаш я прикова с напрегнатия поглед на тъмните си очи. — Ти и Джаси сте двете половини на едно цяло и много скоро и двете ще започнете да го усещате.
	Рийв не беше сигурна как да реагира на думите й. Джени не й казваше нищо, което да не е вярно за коя да е двойка еднояйчни близнаци. Но начинът, по който тя се взираше в нея, напрегнатият поглед, с който сякаш успяваше да проникне до дълбините на душата й, я караше да се чувства несигурна.
	— Ти си много самотна — продължи Джени. — Но скоро ще забравиш за самотата си. Виждам те заобиколена от семейство. И зная, че никога повече няма да бъдеш самотна.


>	5.

	Местният кънтри клуб се намираше почти извън границите на Чероки Пойнт. Двуетажната постройка от епохата на федерализма навремето бе принадлежала на някакъв богат банкер, който изгубил богатството си по време на депресията през 1929 година и се застрелял в една от спалните на втория етаж. Няколко години по-късно вдовицата му грабнала децата си и се прибрала при семейството си в Мисисипи, а къщата продала, за да изплати натрупаните данъци. Бащата на Фарлан Маккинън я купил, заедно със заобикалящите я двадесет акра земя, буквално на безценица. По онова време бил току-що задомил се млад мъж, чиято съпруга се чувствала все по-нещастна от необходимостта да живее заедно с родителите му. Поради това той взел жена си и двамата си сина и през 1963 година се преместил в къщата на Уотли. Фарлан предполагаше, че това бе причината, поради която се чувстваше в клуба като у дома си. Беше живял в тази къща като момче преди родителите му да го изпратят във военното училище в Чатанууга.
	Когато, четиридесет години по-късно, най-изтъкнатите граждани в окръга решиха, че имат нужда от кънтри клуб, Фарлан им предложи тази къща, която от години стоеше почти празна. В стаите бяха останали единствено малкото мебели, които майка му бе оставила след бягството си. По онова време Фарлан беше на осемнадесет години и се готвеше да постъпи в колеж. Хълмовете наоколо се използваха като свърталище на много контрабандисти на алкохол и през онова лято окръгът се напълни с федерални агенти, които претърсваха околността, опитвайки се да открият казаните за уиски. Фарлан си спомняше агент Роджърс — едър и дяволит ерген, който бе предизвикал трепет в сърцата на местните дами. Никога обаче не му бе хрумвало, че жената, която ще успее да плени сърцето на агент Роджър ще се окаже собствената му четиридесетгодишна майка. През онова лято Хелън Маккинън избяга с любовника си, изоставяйки двамата си сина и техния сломен баща. Фарлан никога повече не я видя отново, макар че, години по-късно, присъства на погребението й в Балтимор, където се запозна с много по-младата си сестра.
	Всичко това обаче отдавна вече бе минало. Безброй пъти си бе повтарял, че миналото трябва да бъде забравено. Не би могъл да го промени, така, както не би могъл да обуздае река Тенеси, макар че, трябваше да признае, местните власти правеха всичко възможно да укротят буйната река с множеството язовири, построени по течението й.
	Един мъж не трябва постоянно да се обръща назад, напомни си Фарлан. Само че му беше трудно да не размишлява за това каква ли би била съдбата му, ако нещата се бяха подредили по иначе. Особено пък сега, когато животът му беше всичко друго, но не и задоволителен. Даваше си сметка, че сигурно има много хора, които живеят далеч по-зле от него, и все си повтаряше, че трябва да е благодарен за даровете, които получаваше. Проблемът обаче бе в това, че тези дарове бяха твърде малко. Беше безобразно богат и предполагаше, че това е истинска благословия. Но пък кога богатството бе направило някого щастлив? В младежките си години двамата с Джим Ъптън бяха предложили на прекрасната Мелва Мей всичко, което би могло да се купи с пари, но тя бе отблъсната и двамата. След това се омъжи за един мелез без пукната пара в джоба си и двамата заживяха в безметежно щастие. Фарлан смяташе, че той самият се бе отървал сравнително леко от този злополучен любовен триъгълник. Нещо, което не можеше да се каже за Джим Ъптън, тъй като на времето Джими беше безнадеждно влюбен в Мелва Мей и като че ли така и не можа да преодолее разочарованието от загубата й.
	Фарлан, за разлика от него, бе успял да се влюби отново. В най-прекрасната дебютантка, която Атланта бе виждала някога. Веда Парнел сякаш спря дъха му още в мига, в който я зърна за пръв път. Срещаха се по-малко от шест месеца, след което той й предложи брак. Тя не остана особено очарована от предложението му, тъй като никак не й се искаше да се раздели с бурния светски живот в Атланта. В края на краищата той все пак успя да я убеди и те се ожениха, макар че Веда като че ли никога повече не се почувства истински щастлива. По-младият й брат се премести в Чероки Пойнт, след като завърши юридическия факултет и присъствието му сякаш й помогна да се приспособи по-бързо към живота в малкия планински градец. Само че младото, кипящо от живот момиче, за което се бе оженил, скоро сякаш изчезна и на негово място се появи непозната меланхолична жена, на която той все не успяваше да угоди.
	Не беше съвсем сигурен кога точно започна да проумява, че у Веда има нещо смущаващо. Сега, като се връщаше назад в мислите си, той си даваше сметка, че сигурно щеше да го забележи значително по-рано, ако само не беше толкова заслепен от чувствата си към нея.
	Сайръс, бивш коняр в конюшните на Маккинън, преквалифицирал се в сервитьор при откриването на кънтри клуба, влезе в библиотеката. Появата му прекъсна неприятните размишления на Фарлан по отношение на съпругата му. Библиотеката на клуба — любимото помещение на Фарлан — бе препълнена със старите семейни книги на Уотли, както и с многобройни издания, закупени от членовете на клуба през годините.
	— Съдия Кийфър и господин Фенъл пристигнаха, сър — обяви Сайръс.
	— Покани ги — инструктира го Фарлан. — А веднага щом синът ми и господин Труман завършат играта си, ги изпрати при нас. — Брайън и окръжният прокурор, избран от демократическата партия, Уейд Труман, играеха голф всяка събота след обед. Фарлан харесваше младия Труман и се надяваше, че, когато моментът настъпи, ще съумее да помогне на момчето да спечели губернаторския пост.
	— Да, сър. Това ли е всичко?
	— Налей на Дод и Макс от най-хубавия ми бърбън. — Фарлан завъртя чашата, която държеше в ръка. — И се погрижи никой да не ни безпокои.
	Сайръс кимна и мълчаливо излезе, оставяйки вратата отворена. Макс влезе пръв. На кръглото му и пълно лице светеше широка усмивка. Максуел Фенъл беше втори братовчед на Фарлан. Бабата на Макс беше сестра на майката на Фарлан. Пременен в неизменния си костюм с жилетка, Макс, дори и на петдесет и девет годишна възраст, продължаваше да смята себе си за любимец на жените. Боядисваше косата си в тъмнокафяво, а Фарлан предполагаше, че се бе подложил и на няколко пластични операции на лицето, опитвайки се да забави пораженията на времето.
	— Радвам се, че насрочи срещата ни за този следобед — рече Макс, а очите му палаво заблестяха. — Защото по-късно вечерта имам среща с една невероятно красива млада дама.
	— Не прекалено млада, надявам се — подхвърли Дод Кийфър, който влезе след Макс в библиотеката. — Не би искал това твое увлечение по млади красавици да опетни по някакъв начин кристалночистата ти репутация, нали?
	Усмивката на Макс изчезна и на лицето му се появи сериозно изражение.
	— Защо непрекъснато ми напомняш за онзи случай? Знаеш, че никога повече не се повтори. Освен това се случи преди доста години. А и момичето твърдеше, че е на осемнадесет.
	— Един женен мъж трябва да бъде верен на съпругата си и да не тича постоянно след младите момичета — заяви Дод и ядосано изгледа Макс.
	— Това е нещо, което си научил от собствен опит, нали? — не му остана длъжен Макс.
	Сайръс застана на вратата, понесъл поднос с напитки. Фарлан се изкашля, предупреждавайки гостите си да внимават какво говорят, след което даде знак на Сайръс да влезе в библиотеката.
	— Това да не е от бърбъна, който толкова обичам? — възкликна Макс и взе една чаша от сребърния поднос, поднесен му от Сайръс.
	— Да, сър. — Сайръс предложи на Дод другата чаша.
	— Благодаря. — Дод взе кристалната чаша и отпи глътка от царевичното уиски.
	Фарлан изпитателно се вгледа в своя зет — висок, строен и елегантен. Истински джентълмен. Дод беше най-добрият приятел на Фарлан. Не само в момента, но и в продължение на много години. Никога не бе преставал да се изумява от факта, че зет му по нищо не приличаше на по-голямата си сестра. Двамата се различаваха като деня от нощта и Дод не страдаше от никой от емоционалните проблеми на Веда. Беше високо интелигентен, красноречив и изключително толерантен. С него се общуваше лесно и Фарлан винаги го бе харесвал. Веда и Дод си приличаха по замислените сини очи, които бяха наследили от майка си, но някога пясъчнорусата коса на Дод сега беше станала по-тъмнокафява, прошарена със сребристи кичури. Дод беше на шейсет и четири години и живееше сам, откакто съпругата му се спомина преди десет години.
	— Настанявайте се и да започваме. — Фарлан посочи кожените кресла, поставени от двете страни на камината. — Брайън и Уейд ще се присъединят към нас, след като приключат с играта си.
	Фарлан изчака двамата мъже да седнат и се настани на канапето с лице към тях. Отпи последна глътка от питието си и остави чашата си на количката за сервиране зад канапето.
	— Е, стига си ни държал в неизвестност. Кажи ни каква е целта на тази среща. За какво ще разговаряме? — Мак поднесе чашата към устните си.
	— За политика. Шерифът ни, окръжният прокурор и двамата съдии са все членове на Демократическата партия, но за съжаление, кметът ни продължава да бъде шибан републиканец — напомни им Фарлан. — Искам отсега да се подготвим за следващите кметски избори, като се опитаме да открием подходящ кандидат още преди началото на следващата година. Трябва да побързаме, защото ще ни е нужно време, за да го подковем и обучим, като по този начин позволим на гражданите на Чероки Пойнт да разберат, че той е далеч по-подходящ за поста, отколкото кандидатът на Големия Джим — Джери Лий Тод.
	— Ти вероятно вече имаш нещо предвид, Фарлан? — Дод сведе поглед към чашата си и изпитателно се вгледа в съдържанието й.
	— Идват ми на ум няколко имена. Целта на днешната среща обаче, е всеки един от нас да сподели вижданията си по въпроса. Ако забележим, че всички ние предлагаме едно и също име, това би означавало, че сме попаднали на подходящия човек.
	— Какво смятате за Джордж Уат?
	— Мисля, че е по-добре да си остане в градския съвет — отвърна Дод. — Аз бих предложил Джо Дъфи. Той е на подходяща възраст — едва четиридесетгодишен. Женен е. Има две деца. Всяка неделя ходи на църква и, тъй като бизнесът му със семена и храни процъфтява, не би имал нищо против мижавата заплата, която плащаме на нашия кмет.
	Фарлан кимна.
	— Това е едно от имената, които ми дойдоха на ум. — Фарлан се обърна към Макс. — Знаеш ли дали в миналото му има нещо, което да излезе наяве и да го провали по време на кампанията?
	Макс поклати отрицателно глава.
	— Не съм чувал за никакъв скандал, свързан с него, а го познавам от дете. Прекарал е тук целия си живот, с изключение на четирите години в колежа. Освен това се ожени за местно момиче — Емили Патрик.
	— Да разбирам ли, че си готов да подкрепиш Дъфи като наш кандидат за кметския пост? — попита Фарлан.
	— Мисля, че да.
	— Добре. Преди да вземем окончателно решение, искам да чуя и мнението на Брайън и Уейд. По възраст те са по-близо до Дъфи и вероятно го познават много по-добре от нас. — Фарлан се облегна на удобното старо канапе, кръстоса крака и даде знак на Сайръс да му донесе още едно питие.
	Докато Брайън и Уейд се присъединят към тях, тримата по-възрастни мъже бяха успели да изпият по три бърбъна и дори тихият и спокоен глас на Дод Кийфър бе започнат да звучи доста по-силно от обикновено. Бяха обсъдили няколко въпроса, представляващи интерес за трима богати и преуспяващи мъже, макар че нито Макс, нито Дод можеха да се мерят в това отношение с Фарлан. Поговориха си, посмяха се и се насладиха на великолепното уиски. По-късно Фарлан за нищо на света не можеше да си спомни кой точно бе повдигнал въпроса за статията, отпечатана в сутрешния брой на „Ноксвил Нюс-сентинел“, в която се споменаваше за тялото на някаква проститутка, извадено от реката близо до Лудон. Предполагаше все пак, че трябва да е бил Макс, който обикновено говореше твърде много — качество, присъщо на повечето хора с неговата професия.
	— Ако питате мен, бих казал, че сме се отървали от още един боклук. — Дод пресуши последните капки от третото си питие.
	— Да разбирам ли, че според теб няма нищо лошо в това някой да избива проститутки? — с известно възмущение попита Макс.
	— Не, разбира се. — По мургавото лице на Дод избиха червени петна. — Казах го, без да помисля. — Дод се изправи, остави чашата си и се приближи до прозорците, които гледаха към обширната предна морава.
	— Чух, че тази нощ се очакват слани. — Фарлан побърза да смени темата с надеждата, че така ще разсее смущението на Дод. Неговият зет беше чувствителен и емоционален човек. Истински добряк.
	На лицето на Макс се изписа разкаяние. Отмести очи от Дод, който стоеше пред прозореца с гръб към тях, погледна Харлан и кимна в знак на съгласие.
	— Да, сър, лошото време е вече на прага ни.
	Фарлан се загледа в приведените рамене и сведената глава на Дод. Ако бяха сами, той щеше да повдигне онзи забранен въпрос, който преследваше и двамата, и щяха да поговорят за него, както правеха от време на време, когато биваха измъчвани от разкаяние и остро чувство на вина. Само че в момента не бяха сами, а онзи срамен епизод от миналото им не беше нещо, което биха споделили с някой друг, пък бил той и Макс, комуто и двамата се доверяваха безрезервно. Ставаше дума за период от живота им, който Фарлан би предпочел да забрави. И той обикновено успяваше да го изтласка от съзнанието си, макар че от време на време се питаше дали тогава не трябваше да постъпи иначе. И се опитваше да реши дали животът му днес би бил по-добър или пък по-лош, ако наистина го бе сторил.
	Макс, очевидно почувствал, че неволно бе разстроил Дод, започна да говори за най-различни неща, полагайки огромни усилия да разведри настроението. Максуел винаги бе играл успешно ролята на веселяк дори и пред членовете на семейството и приятелите си. Фарлан, обаче, който го познаваше както никой друг, знаеше всичко за демоните, които го измъчваха и не му даваха нито миг покой.
	— Какво си се разбъбрил, Макс? — заядливо подхвърли Брайън, когато двамата с Уейд влязоха в библиотеката. Лицата им бяха зачервени след голфа в хладния октомврийски ден.
	— Правилно ли чух някой да споменава за още една проститутка, която е била извадена от река Тенеси? — попита Уейд.
	Фарлан погледна младия мъж и за пореден път си помисли, че е дяволски привлекателен. Беше прекалено красив за мъж.
	— Макс спомена убийството на проститутката само мимоходом. Вече от няколко часа разговаряме за какво ли не в очакване да се присъедините към нас.
	Уейд отклони поглед към прозореца и към Дод, който продължаваше да стои с гръб към тях.
	— Как сте, съдия?
	— Благодаря, добре съм — с тих и задавен глас отвърна Дод.
	— Какво имаше предвид като каза още една проститутка? — попита Макс. — Нима убийствата са повече от едно?
	Уейд се обърна и го погледна.
	— През последните години станаха няколко такива убийства. И все в източната част на щата. Всички тела са били извадени от реката. Предпоследното стана само преди шест месеца. Тялото бе открито надолу по течението под Уотс Бар. Ако не се заблуждавам, за пръв път чух за подобен случай само преди няколко години и, ако си спомням правилно, след това имаше още четири подобни убийства, извършени по един и същ начин.
	— И какъв е този начин? — попита Брайън и се обърна да поеме чаша с бърбън от Сайръс, който се бе приближил, за да му предложи питие.
	Дод рязко се обърна. Очите му блестяха неестествено, лицето му изглеждаше изпито.
	— Ще ви помоля да ме извините, но не се чувствам особено добре.
	— Искаш ли да те закарам до вас? — предложи Фарлан.
	— Няма нужда — отвърна Дод. — Ще отида да наплискам лицето си със студена вода, а след това ще помоля Сайръс да ми приготви нещо за хапване. Днес пропуснах обяда и съм сигурен, че точно това е причината за неразположението ми.
	Бедничкият Дод. Брилянтен мъж, но прекалено чувствителен. Хората твърдяха, че тъкмо тази комбинация от качества го превръщаше в превъзходен съдия.
	Веднага щом Дод излезе от стаята Фарлан покани Уейд и Брайън да седнат.
	— Независимо, че всички вие изглеждате очаровани от темата за зловещите убийства на няколко млади жени, аз ще ви предложа да сложим край на клюките и да се заловим със сериозна работа.
	Брайън сви рамене.
	— И за каква точно работа става дума?
	— За номинирането на нов кандидат на Демократическата партия за кмет.
	— Джо Дъфи — буквално в един глас изрекоха Уейд и Брайън.
	Фарлан се засмя и погледна Макс, който само кимна в отговор. По всичко личеше, че срещата ще завърши преди още да е започнала. Всички присъстващи с пълно единодушие номинираха новия кандидат за кмет. Сега оставаше само да информират Дъфи за решението си и да му обещаят пълната подкрепа не само на Фарлан, но и на „Маккинън Медия“.


	Джени долови безпокойството на Рийв Сорел и направи всичко по силите си, за да я накара да се отпусне и да се почувства удобно. И макар че Рийв все пак изпи чаша чай и изяде парченце кекс, тя си оставаше все така напрегната и като че ли се боеше от нещо. От какво толкова се страхуваше? Джени трябваше само да си зададе този въпрос и няколко секунди по-късно отговорът се появи в съзнанието й. Богатата и влиятелна госпожица Сорел се опасяваше, че може да бъде _използвана_. Страхуваше се, че Джени може да се възползва от нея. Очевидно жената вярваше, че всеки, който твърдеше, че има развито шесто чувство, е просто долнопробен измамник. Богатството ли беше виновно за това? То ли бе причината за недоверието, което Рийв изпитваше към хората около себе си? Колко тъжно, помисли си Джени и точно в този момент реши, че ще направи тази самотна жена своя приятелка.
	— Много бих се радвала, ако останете за вечеря — заяви Джени докато трите седяха около кухненската маса, а пред тях бяха подредени празните им чаени чаши и чинийките, по които имаше трохи от кекса. — И искам да знаете, че няма да приема отрицателен отговор. — Без да даде на Рийв възможност да откаже, тя побърза да се обърне към Джаси. — Обади се на Кейлъб и му кажи да се обади на Далас, който ще го докара от града.
	— Това е прекрасна идея! — Джаси взе червената си дамска чанта, която висеше, окачена на облегалката на стола й. — Веднага ще му се обадя. Тази вечеря ще позволи на Рийв да опознае по-добре най-важните хора в живота ми.
	— Не съм сигурна… — Рийв приличаше на животно, хванато в капан. В кафявите й, разширени от страх очи се четеше несигурност.
	— Както вече казах, няма да приема отрицателен отговор. — Джени блъсна стола си назад и се изправи. — Някога готвила ли си, Рийв?
	— Всъщност, не съм — отвърна тя. — Като бях дете понякога наблюдавах готвачката докато приготвяше вечерята. А тя от време на време ми позволяваше да опека сладки или да направя глазурата на някой сладкиш.
	— Добре, защото аз възнамерявам да ви впрегна двете с Джаси да ми помогнете в подготовката на днешната вечеря. Няма да приготвяме нищо специално. Малко пържено пиле, пържени картофи, задушен зелен фасул, царевичен хляб и яйца с горчица. — Джени насочи поглед към покритата със стъклен капак чиния с кекс, поставена върху старинния шкаф в другия край на стаята. — Остана достатъчно кекс, така че десертът вече е осигурен. А преди няколко дни замразих половин галон домашно приготвен ванилов сладолед, който със сигурност ще ни стигне.
	Джаси избра номера на клетъчния телефон на Кейлъб и докато го чакаше да вдигне се обърна към Джени.
	— Ще имаме ли време да ни гледаш преди вечеря?
	— Аз наистина не желая да участвам в никакво гледане — категорично заяви Рийв.
	Джаси се намръщи, но бързо се овладя и прикри разочарованието си.
	— Добре тогава, ще ми гледаш само на мен. Рийв няма да участва. Само ще стои отстрани и ще наблюдава.
	— Ако си сигурна, че искаш точно това. — Джени не демонстрираше често ясновидските си умения. Правеше го само при специални обстоятелства и за специални хора. С годините беше разбрала, че повечето хора само си мислят, че искат да се потопят в царството на свръхестественото, но, когато се сблъскат с предсказания, които не са готови да чуят, те насочват недоволството си към гадателката.
	— Сигурна съм. — Джаси бутна стола си назад, изправи се, събра празните им чинии и ги остави в мивката, докато Джени събра празните чаени чаши. — Ще трябва ли да ходим в стаята на баба Бътлър, както направихме последния път?
	— Аз лично предпочитам да го направим там. Винаги се чувствам по-близо до баба и до силата в онази стая.
	С периферното си зрение Джени забеляза как Рийв сви недоволно устни и сбръчка чело. Цялото й лице застина в гримаса на скептицизъм и пълно неодобрение.
	— Дайте ми няколко минути, за да се подготвя, а след това елате и вие двете. — Тя погледна Рийв право в очите. — Зная, че не вярваш, но все пак ела с Джаси горе. Гледай на това, което предстои, като на приключение. А защо не и като на нов опит и познание.
	— Тя ще започне да вярва — обади се Джаси. — Трябва й само малко време.
	Джени се усмихна и на двете с разбиране, след което ги остави сами и се качи на горния етаж. Усети аромата на рози в мига, в който влезе в затъмнената стая. Баба й винаги използваше пудра с аромат на рози и макар че вече от доста години не бе сред живите, стаята й все още бе пропита от това ухание. Имаше, разбира се, дни като днешния, в който ароматът беше силен и натрапчив и тогава Джени най-силно усещаше присъствието на баба си.
	_Ти си тук, нали?_ Не очакваше отговор на този въпрос.
	Побърза да запали белите свещи, поставени из цялата стая, след което пусна пердетата и тъмната стая се освети единствено от трепкащите пламъчета на свещите. Премести два стола до малката старинна масичка, седна на единия, сгъна ръце в скута си и зачака, опитвайки се да се настрои за предстоящия сеанс. Гледането не беше като виденията. По време на видение образите бяха по-ясни — толкова ясни понякога, че й се струваше, че ги наблюдава през обектива на филмова камера. Когато гадаеше обаче, рядко виждаше отчетливи образи. Обикновено само чувстваше нещата и понякога чуваше гласове, отекващи в главата й.
	Докато очакваше Джаси и Рийв — знаеше, че въпреки опасенията си, Рийв също ще дойде — Джени се концентрира, насочила цялото си съзнание към двете червенокоси жени, които толкова си приличаха. Почти мигновено изпита непреодолим копнеж да защити и предпази близначките. Да предпази бебетата.
	_Бебетата?_
	Джени изведнъж се видя заобиколена от чиста и бяла светлина. Почувства невинността на новородените бебета. Не усещаше никакво зло. Само любов. Майчина обич. И непреодолимо майчино желание да се грижи за бебетата и да ги закриля.
	Жената, родила двете близначки, която и да беше тя, бе искала децата си, обичала ги бе с цялото си сърце и бе живяла с убеждението, че трябва да ги защити и предпази.
	Но от какво? От кого?
	Джени отново се съсредоточи върху Джаси и Рийв, а не върху майката. Искаше да се изтръгне от миналото и да се върне в настоящето. Не можеше дори да бъде сигурна, че това, което бе почувствала, е истинското минало. _Общото_ минало на Джаси и Рийв. Инстинктите й обаче, които рядко грешаха, й подсказваха, че двете жени са близначки, а силната майчина любов, която бе почувствала, наистина идваше от тяхната рождена майка.
	— Готова ли си за нас… за _мен_? — попита Джаси.
	Джени отвори очи и видя Джаси на вратата. Рийв стоеше точно зад нея.
	— Да, заповядайте. — Посочи с ръка стола, който бе поставила от другата страна на старинната масичка. — Седни тук, Джаси. — После кимна по посока на люлеещия се стол в ъгъла. — Ти можеш да седнеш там, Рийв.
	Двете жени се подчиниха на инструкциите й. Джени изведнъж бе връхлетяна от флуидите, които двете сестри — _близначките_ — излъчваха. Джаси изгаряше от нетърпение. Беше преизпълнена с надежда и едва контролираше вълнението си. Рийв, от друга страна, беше уплашена, несигурна, притеснена.
	Джени сложи ръце на масата с дланите нагоре, затвори очи и няколко пъти повтори името „Джасмин“. Надяваше се, че като използва само това име, ясновидските й способности ще се концентрират само върху едната близначка.
	— Щастие. Любов. Добри новини, които ще ти донесат радост — изрече Джени.
	— Това означава, че ДНК-тестът ще докаже, че двете сме сестри. — Джаси крадешком погледна към Рийв.
	— Виждам две жени, които са като една. Свързани навеки. С връзка, която не може да бъде разкъсана. — Внезапно чистата и ярка светлина в главата й започна да потъмнява. Съзнанието на Джени се изпълни със сиви сенки. Опита се да прогони лошите мисли, но те упорито се връщаха в главата й. Ставаха все по-силни и натрапчиви. — Страх. Страх от разкриване на истината. Гняв.
	— Кой се страхува, че истината ще излезе наяве? — попита Джаси. — Леля Сали ли е? Наистина ли ме е лъгала през целия ми живот?
	— Не, не мисля, че е Сали.
	— Кой тогава?
	Сивата мъгла в главата на Джени стана черна. Злокобна.
	— Чувствам преплитане на любов и омраза, на желание и ярост. — Джени се опита да види човека, който излъчваше тези силни емоции, но безуспешно. Не успя дори да разбере дали е мъж или жена. Въпреки това тя беше сигурна — абсолютно сигурна — че тези обезпокоителни чувства бяха свързани с Джаси. И с Рийв. С близначките. — Виждам опасност. Голяма опасност.
	— Спри! Моля те, спри! Не прави това! — Рийв скочи от стола.
	— Кой е в опасност? — попита Джаси. — Рийв и аз?
	— Да, и двете. Но… о, господи! Джаси, чувствам, че ти си изправена пред по-голяма опасност. — Джени се задъха, прегърби се, захлупи глава върху масата и я подпря на сплетените си ръце.


>	6.

	Той стоеше съвсем сам, скрит в сенките на есенната привечер. Небето над него бе обагрено със златистите лъчи на залязващото слънце, а съзнанието му бе изцяло заето с мисли за Дина. В началото, след като си замина за пръв път от него, изминаха няколко години преди отново да се завърне. Години, през които той бе в състояние да живее в сравнително спокойствие. И тогава тя най-неочаквано се появи отново — все така красива и съблазнителна. Отначало той наивно си помисли, че това е техният втори шанс да бъдат заедно. Повярва, че този път тя наистина ще го обича. Беше се престорила, че не го познава, но той веднага разбра, че тя просто играе поредната си игричка. И тъй като си беше курва по душа, го накара да си плаща за услугите й. Първите няколко пъти й плати скъпо и прескъпо, но за съжаление, сексът започна да му се струва все по-незадоволителен. И точно тогава започна да проумява какво трябва да направи. Осъзна, че само чрез повторение на миналото би могъл да постигне забравата, за която копнееше, да получи удовлетворението, което само Дина можеше да му достави. Затова двамата изиграха същата пиеска при онази тяхна повторна среща. После я играха отново и отново при всяка нейна поява. Не им трябваше специална подготовка, защото и двамата знаеха ролите си наизуст.
	След половин дузина нейни появи в живота му, на него му хрумна, че би могъл да си води дневник, в който да вписва датите и местата на срещите им. Веднага обаче се отказа от тази идея и сега водеше тази статистика единствено в главата си. Боеше се, че ако някой случайно попаднеше на един такъв дневник, би могъл и да не го разбере. Полицията също нямаше да разбере. Щяха да си помислят, че е убил голям брой жени — повече от двадесет — а истината всъщност бе, че жената беше една и съща. _Дина._ Властите изобщо нямаше да приемат факта, че той имаше всички основания да я убие. Нито пък щяха да повярват, че това, по своята същност, изобщо не беше убийство. Никой нямаше да проумее, че му се налага да я убива отново и отново, просто защото тя не искаше да си остане мъртва.
	От няколко часа насам той не можеше да прогони Беки Олмстед от мислите си, макар да полагаше огромни усилия да забрави за нея. В подобни случаи винаги се осланяше на сърцето си, защото единствено то знаеше дали жената, която желае, наистина е Дина. Всеки път обаче, когато почувстваше необходимост да се защити и предпази, той позволяваше на разсъдъка си да вземе превес над емоциите и точно тази негова предпазливост му бе гарантирала безопасността през всичките тези години. Нито веднъж не бяха свързали името му с някое от телата, които изваждаха от реката. Слава богу. Дина никога не се бе върнала при него в Чероки Пойнт, а и той самият никога не я бе търсил толкова близо до дома. Сега обаче започваше да си мисли, че нещата започват да се променят и че Дина този път, противно на здравия разум, бе избрала да го съблазни буквално в задния му двор. Беше се надявал, че в крайна сметка ще се окаже, че Беки не е Дина, но постепенно започваше да вярва, че е тя. Щеше ли да се осмели да се приближи до нея и да я заговори?
	А имаше ли някакъв избор? Появеше ли се отново в живота му, Дина просто отказваше да го остави на мира. Не разбираше обаче защо този път се бе върната толкова бързо — само няколко дни след последната им среща.
	Скоро — съвсем скоро — щеше да му се наложи да потърси Беки. А след като я изчука, щеше да разбере със сигурност дали тя наистина е Дина.


	Реба Ъптън паркира черния си мерцедес зад планинската вила. Искаше да е сигурна, че колата й няма да бъде забелязана от някой случаен посетител по тези места. Със свит от притеснение корем тя свали сенника и внимателно огледа лицето си в огледалото. Беше се гримирала и сресала с особено старание. Освен това бе облякла розовия си кашмирен пуловер заедно с чифт бели спортни панталони. Веднъж той й бе казал, че изглежда прекрасно в розово. Тогава, през онази първа пролет, той бе дошъл да я посети в болницата, където тя се възстановяваше от първата си сърдечна криза, облечена в розова копринена пижама. Това посещение беше началото за тях двамата. Най-странното бе, че тя го познаваше от години и дори беше приятелка с покойната му съпруга. Нито веднъж обаче не бе го възприемала като нещо повече от обикновен познат. През всичките години на брака й с Джим Реба не бе поглеждала друг мъж, макар да знаеше, че съпругът й често й изневерява. Обичала бе Джим искрено и всеотдайно и години наред му бе предана с цялото си сърце и душа.
	Реба отвори вратата, слезе от колата и погледна ръчния си часовник. Беше подранила. Но веднага щом Джим излезе от къщи, уж за да отиде на вечеря в клуба с политическите си единомишленици, тя изпита толкова силно нетърпение, че се облече и напусна къщата след по-малко от час. Всъщност, Реба подозираше, че Джим нямаше никакво намерение да ходи в кънтри клуба. Беше деветдесет и девет процента сигурна, че той ще отиде право в дървената къщичка на Ерин Мърсър и ще се хвърли в прегръдките на последната си любовница.
	Но Ерин не беше просто още една от многобройните жени, минали през леглото на съпруга й. Не, тя беше различна и с Джим не я свързваше единствено страстта. Той беше _влюбен_ в нея. Обичаше Ерин така, както никога не бе обичал нея — съпругата, с която живееше повече от петдесет години. Реба подозираше, че Ерин бе първата и единствена жена, която Джим бе обичал истински след безумната любов, която бе изпитвал към Мелва Мей в младежките си години. И вероятно това бе причината, поради която не бе отблъснала авансите на Дод Кийфър, когато забеляза интереса, който бе започнал да проявява към нея. О, в началото между тях нямаше нищо повече от най-обикновено приятелство, което продължи през цялата пролет и лятото. Той бе идвал в дома им няколко пъти по един или друг повод, а тя бе посещавала мероприятия, на които знаеше, че ще го види със сигурност. След като изгуби внука си Джейми, Реба изпита отчаяна потребност от утеха и подкрепа. И макар че двамата с Джим се опитваха да се подкрепят взаимно, те и двамата сякаш се нуждаеха от нещо повече. Джим скоро се върна при Ерин, а тя за пореден път остана сама. Безнадеждно сама. И тогава, точно след Деня на труда, Дод й направи признание, което я подтикна да се вгледа в душата си.
	— Мисля, че започвам да се влюбвам в теб, Реба — рече й той.
	Тя го изгледа, изненадана от признанието му, но и завладяна от неочаквано щастие.
	— Поласкана съм, Дод. Наистина съм поласкана — отвърна тя. — Но съм сигурна, че смесваш приятелството с любовта. В края на краищата, аз съм с няколко години по-стара от теб и аз… ами, аз съм омъжена жена. Освен това, мъж като теб би могъл да си избере която си пожелае жена.
	— Но аз избрах теб. — Той нежно погали лицето й. — Вече години наред ти се възхищавам от разстояние и когато ти едва не умря си обещах, че ще започна да те ухажвам и…
	— Не казвай нищо повече. Моля те.
	Положи усилия да стои далеч от него, опита се да се отдаде на радостта, която новият й внук внесе в живота й, постара се да остане вярна на неверния си съпруг. През изминалите шест седмици отклоняваше всичките покани на Дод, обяснявайки, че не е готова за извънбрачна връзка. Преди няколко дни обаче изведнъж осъзна, че чувствата й към Дод Кийфър са по-силни от упоритостта, с която се съпротивляваше на изневярата. Не беше съвсем сигурна кога точно се бе случило, или пък защо, но тя бе престанала да обича Джим и се бе влюбила в Дод.
	Реба притежаваше малка вила, скътана високо в планината. На времето синът й, Джим младши, и приятелите му я посещаваха, за да се поотпуснат и разтоварят. По-късно Джим и съпругата му често се усамотяваха в нея през уикендите. След смъртта им Реба реши да я продаде, но размисли и вместо това я отдаде под наем чрез агенция за недвижими имоти. А през изминатото лято, докато се възстановяваше, тя нае една строителна фирма и й възложи да ремонтира и обнови планинската вила. Строителите си тръгнаха едва преди няколко дни и къщата все още не бе дадена под наем.
	Реба извади ключа от дамската си чанта, изкачи дървените стълби, отключи вратата и влезе в двуетажната всекидневна. Тръпка на несигурност, примесена с голяма доза нетърпение, пробяга по гръбнака й. В състояние ли беше да го направи? Можеше ли наистина да доведе плановете си докрай и да осъществи заплануваната интимна среща с Дод? От доста години насам не бе имала интимна близост с мъж. След многобройните изневери на Джим тя стигна до положение, в което не можеше да понася повече докосванията му и го помоли да се изнесе в друга спалня. Ами ако не успее да откликне на любовните ласки на Дод? Ами ако не почувства сексуално привличане? В края на краищата, тя минаваше седемдесетте и отдавна вече не бе подвластна на пламенните хормони на младостта. Не можеше да знае със сигурност дали сексуалното желание отдавна се бе превърнало в студена пепел, или само бе заспало като тлеещи въглени в очакване да бъдат разпалени отново.
	В стаята беше студено. Дори и бялото й вълнено палто не можеше да я предпази от студа. Първоначално камината във вилата беше на дърва, но преди десет години, по съвет на брокера, който отговаряше за къщата, Реба я преустрои и сега цялата вила беше газифицирана. Пламтящият огън в камината щеше да придаде допълнителен уют и романтика. Ако разполагаше с повече време за подготовка, Реба щеше да донесе свещи и шампанско. Но може би следващия път…
	Ако изобщо има _следващ път_.
	Реба съблече нервно палтото си, подхвърли го върху един фотьойл с дамаска на каре, настрои термостата на отоплението и пусна газта, за да запали камината. Огледа се наоколо и реши, че ще й се наложи да направи някои промени, ако наистина смята да прекарва повече време тук за в бъдеще. Обстановката беше твърде сурова за вкуса й, но туристите, които наемаха планинските вили като тази, често предпочитаха обзавеждането да отговаря на представите им за отминалите сурови времена. Или поне така твърдеше декораторът от Ноксвил, когото бе наела, за да обзаведе вилата.
	Прегледа дисковете, подредени в шкафа, и установи, че повечето съдържат стари кънтри хитове. Тя самата не си падаше особено по кънтрито и сериозно се съмняваше, че Дод е любител на този вид музика. Продължи да рови из купчината и погледът й се спря на един диск, който се различаваше от останалите. Романтични мелодии, изпълнени на пиано. Взе диска и го постави в плеъра. Стаята се изпълни с нежна и вълнуваща музика. „Мечтание“ на Шуман. Реба доволно въздъхна.
	Отпусна се на канапето, но само няколко минути по-късно чу шум от приближаваща се кола. Сърцето й ускори ритъма си. Като едва се въздържаше да не хукне навън, тя се надигна от канапето и бавно тръгна към вратата. Приближи се до нея и чу стъпки отвън на верандата. Пое дълбоко въздух и отвори вратата.
	Дод Кийфър беше елегантен и красив мъж с безупречно подстригана сивееща вече кафява коса. Облечен беше със спортно сако, панталон и лек пуловер с поло яка. Поспря за миг като я видя и се усмихна. Прикова върху нея искрящите си сини очи. Реба почувства леко присвиване в стомаха. Внезапно се почувства като младо момиче, излязло на тайна среща с любимия си.
	Той й подаде бутилка вино.
	— Донесох шампанско. Дом Периньон. Изстудено е, но ние бихме могли…
	Реба смело сграбчи свободната му ръка и го притегли към себе си. Дод свали ръката, с която държеше бутилката, престъпи през прага и затвори вратата след себе си. Действайки инстинктивно, тя се надигна на пръсти и го целуна по устните. Той отвърна мигновено, откликвайки на целувката й с едва сдържана настоятелност. Реба изпадна в неописуема еуфория, почувства трепет, неизпитван цяла вечност.
	Дод с известна неохота сложи край на целувката. Реба вдигна поглед към него. Той се усмихна.
	— От много дълго време чакам този момент — призна му тя. После леко се отдръпна и отстъпи назад.
	— Аз също. — Той се вгледа изпитателно в нея. — Но това не е причина да избързваме. Ще бъда напълно доволен, ако тази вечер двамата просто поседим заедно пред камината. Можем да пийнем шампанско, да послушаме музика и да си поговорим.
	Тя кимна утвърдително.
	— Ще ми бъде изключително приятно в твоята компания. — Мъже като него се срещат рядко, помисли си тя. Очевидно Дод прекрасно разбираше, че тя все още не е напълно готова да се впусне в истинска любовна връзка.
	— А ти, може би, ще ми позволиш да те целуна отново.
	— Ще бъда много разочарована, ако не го направиш. И то не само веднъж.


	Рийв стоеше пред мивката в кухнята на Джени Слоун и белеше десетина твърдо сварени яйца. Приятелите й от Чатанууга щяха да бъдат искрено шокирани, ако можеха да я зърнат отнякъде. Рийв Сорел да върши черна, слугинска работа! Беше навила нагоре ръкавите на копринената си блуза, завързала бе на кръста си бялата престилка, предложена й от домакинята, и бе изслушала внимателно указанията на Джени за приготвянето на яйцата. В първия момент реши, че ще бъде много лесно, но ето че вече започваше да се сблъсква с определени затруднения. Част от яйцата обели без всякакъв проблем, но на някои от тях черупките бяха като залепени и тя трябваше да разкъса цялото яйце, за да се отърве от тях.
	— Боя се, че не се справям особено добре. — Вдигнала в ръка едно обезобразено яйце, Рийв погледна към другия край на кухнята, където Джени вадеше парчета пържено пилешко месо от тежкия чугунен тиган, пълен с цвъртяща мазнина.
	— О, напротив, справяш се чудесно — увери я Джени. — Разкъсаните белтъци ще оставим за Дръдуин. Нашето куче обожава яйца. Жълтъците, които остават, ще прибавим към другите яйца. И без друго винаги съм обичала жълтъците да са повече от белтъците.
	Рийв се насили да се усмихне. Чувстваше се не на място в кухнята на тази планинска фермерска къща. По същия начин сигурно биха се чувствали Джени и Джаси на някоя от изисканите официални вечери, които тя толкова често организираше. Тук, в Чероки Пойнт, няма официални вечери, напомни си тя. Хората тук просто вечерят.
	Хората _тук_? Внимавай Рийв, ето че отново даваш воля на снобизма си. Не забравяй, че става дума за две изключително любезни жени, които правят всичко възможно, за да те накарат да се почувстваш добре. След онова шантаво _гледане_ преди няколко часа Джени и Джаси направиха и невъзможното, за да й помогнат да се успокои. Припомняйки си как бе реагирала на мрачното предсказание на Джени, че тя и Джаси се намират в сериозна опасност, Рийв се учудваше на търпението им. Изобщо нямаше да се изненада, ако след изпълнението й двете приятелки я бяха помолили да си тръгне и да не се връща никога повече. Спомни си как бе скочила от стола, поставен в ъгъла на затъмнената стая и се бе разкрещяла срещу тях, настоявайки да престанат веднага.
	— Това, което правите, е напълно откачено и аз не желая да участвам в него! — След като изкрещя тази думи, тя изхвърча от стаята и остави Джаси да се оправя с Джени, която или бе припаднала, или умело се преструваше. Независимо че се отнасяше със скептицизъм към пророческите способности на Джени, Рийв не я смяташе за мошеничка. Може би още в детските й години онази откачена стара вещица, баба й, бе успяла да я убеди, че е ясновидка. За Рийв беше повече от очевидно, че Джени искрено вярва, че притежава определена дарба.
	По-късно двете жени излязоха заедно на верандата. Нито веднъж не споменаха _гледането_, или пък невъздържания изблик на Рийв. Вместо това Джени предложи да разведе Рийв из оранжериите, което впоследствие се оказа една доста интересна обиколка. По всичко личеше, че Джени притежава едно изключително успешно местно предприятие. Отглеждаше всевъзможни растения. А също така и билки, които продаваше по заявки по пощата.
	Джаси извади тавата с царевичен хляб от фурната и я обърна върху една глинена чиния. После се приближи до Рийв и потопи горещата тава в сапунената вода в лявата половина на двойната мивка. Тя потъна във водата с цвърчене.
	— Имаш ли нужда от помощ? — попита тя и погледна Рийв.
	— Да, боя се, че да.
	— Както изглежда, все пак си успяла да запазиш непокътнати шест белтъка. — Джаси взе един поднос от кухненския плот и го остави от дясната страна на Рийв. — Измий си ръцете, а след това подреди белтъците в кръг. През това време аз ще се занимая с жълтъците.
	Рийв въздъхна с облекчение.
	— Благодаря.
	Джаси я потупа по гърба.
	— Няма защо. Наистина. Този тип работа очевидно ти е напълно непознат. И с мен е така. Всеки път, когато опитам нещо ново, се чувствам като с две леви ръце.
	Нечий телефон иззвъня преди Джаси да успее да се захване с яйцата. Не беше на Рийв. Не беше и домашният телефон на Джени.
	— Моят е. — Джаси избърса ръце в престилката си, след това грабна чантата си, която висеше на облегалката на един стол, и извади клетъчния си телефон.
	— Ало? — Очите на Джаси изведнъж се разшириха от изумление. — Аз съм много добре, мис Реба. Вие как сте?
	Джени изведнъж замръзна неподвижно на мястото си и изгледа въпросително Джаси, която само сви рамене и се ухили. Джени се приближи до Рийв и прошепна:
	— Обажда се бабата на Кейлъб. Винаги е мразила Джаси и просто не мога да си обясня защо й се обажда.
	— На обяд утре? — попита Джаси. — Аз… да, предполагам. Изчакайте за секунда, ако обичате… — Джаси погледна към Рийв. — Мис Реба ни кани на неделен обяд. Какво ще кажеш? Искаш ли да отидем?
	Всъщност, не искам, помисли си Рийв, но, забелязала надеждата, изписала се на лицето на Джаси, отвърна:
	— Да, разбира си. Ако и ти искаш.
	— Мис Реба, ще дойдем. — Джаси пое дълбоко въздух и бавно издиша. — Благодарим ви за поканата.
	В мига, в който изключи телефона, Джаси се завъртя из стаята, сграбчи Рийв, прегърна я и я притисна към себе си. Рийв изведнъж се скова. Не беше свикнала с подобни изблици. Родителите й бяха учтиви и грижовни, но не бяха от хората, които биха обсипали с прегръдки и целувки когото и да било. Дори и единственото си дете.
	— Проклета да съм! — Джаси пусна Рийв и затанцува ликуващо из стаята. — Предполагам, че адът съвсем скоро ще замръзне, момичета. Мис Реба не само се държа учтиво с мен, ами и взе, че ме покани на неделен обяд!
	Дружелюбният лай на кучето ги предупреди, че някой идва няколко минути преди да чуят стъпките по предната веранда. Вратата на кухнята се отвори и през нея връхлетя огромно, приличащо на вълк, куче, следвано от петите от Кейлъб Маккорд и Далас Слоун. Кучето се приближи право до Рийв и я подуши. За нейна изненада тя изобщо не се уплаши, макар че никога през живота си не бе имала домашен любимец. Когато свърши с душенето, кучето вдигна глава и я погледна с големите си златисти очи.
	— Струва ми се, че Дръдуин те харесва — отбеляза Джени. — Би трябвало да приемеш това като комплимент. Той обикновено преценява много вярно характерите на хората, които среща.
	Слоун прегърна жена си през кръста, наведе се и я целуна по устните. Рийв отклони очи, почувствала се внезапно като воайор. Погледът й случайно попадна върху Джаси, която беше по средата на не по-малко страстна целувка с Кейлъб. Лицето на Рийв пламна от смущение.
	Не ставай смешна, мислено се скастри тя. Няма от какво да се смущаваш и ти го знаеш прекрасно. Не носеше никаква вина, че някои хора толкова държаха да излагат чувствата си на показ. През целия си съзнателен живот нито веднъж не бе виждала родителите си да се целуват. Те бяха хора, които считаха подобни демонстрации на чувства за вулгарни и присъщи на простолюдието.
	С разтреперани ръце Рийв подреди в кръг нарязаните на половинки белтъци, като съзнателно избягваше погледите на останалите присъстващи в стаята.
	— Сигурна съм, че никога няма да познаеш кой ми се обади по телефона, за да ни покани с Рийв на обяд утре — заяви Джаси.
	— Баба ми — отвърна Кейлъб.
	— Значи все пак го направи, а? Успял си по някакъв начин да извиеш ръцете й и да я принудиш…
	— Не съм извивал ничии ръце — прекъсна я Кейлъб. — Просто заявих на мис Реба, че те обичам и възнамерявам да се оженя за теб и ще бъда изключително доволен ако вие двете се спогодите по някакъв начин.
	— Наистина ли й го каза?
	— Разбира се. Освен това изтъкнах, че никак няма да ми бъде приятно, ако ме принуди да избирам между баба си и жената, която обичам, защото, в такъв случай, ще избера жената на сърцето си.
	Рийв вдигна поглед тъкмо навреме, за да види как Джаси обви ръце около врата на Кейлъб и го целуна отново.
	— Ти си най-прекрасният мъж на света — рече му тя.
	— Защо тогава не приемаш предложението ми за брак? Кажи ми, че ще се омъжиш за мен.
	Джаси се отдръпна назад и хвана двете му ръце. Вдигна към него премрежените си от сълзи очи, погледна го и рече:
	— Ще се омъжа за теб.
	— Слава тебе, Господи! — Джени плесна с ръце и ги сплете като за молитва.
	С всяка изминала минута Рийв се чувстваше все по-неловко. Изобщо не трябваше да се съгласява да идва тук с Джаси. Това си беше грешка от самото начало. Тези хора бяха почти непознати за нея, а ето че тя не само им помагаше да приготвят вечерята, която след малко щяха да споделят, ами и трябваше да стане свидетел на отправеното предложение за женитба и емоционалното „да“ на Джаси.
	Двете двойки, който наблюдаваше, бяха близки приятели. Тя обаче беше аутсайдер, несвикнал да се чувства толкова не на мястото си. Може би наистина щеше да се окаже близначка на Джаси, но се съмняваше, че някога ще успее да се приспособи към света и живота й. А вероятно същото се отнасяше и за Джаси.
	Докато четиримата се радваха на щастливото събитие, Рийв безшумно се насочи към задната врата. Даваше си сметка, че не би могла да се измъкне и да се прибере в наетата от нея вила, тъй като бе пристигнала тук с колата на Джаси. Освен това едва ли някой от тях щеше да разбере защо се бе почувствала толкова неловко в обкръжението им. Въпреки това обаче Рийв се нуждаеше от уединение. Нужни й бяха няколко минути, през които да се овладее и събере мислите си. Реши да излезе на задната веранда. Само за няколко минути. Няколко дълбоки глътки хладен въздух щяха да се отразят чудесно на опънатите й нерви. Пък и беше повече от сигурна, че никой няма да усети отсъствието й. Поне не веднага.
	Незабелязана от останалите, Рийв стигна до вратата и хвана дръжката. Отвори я, направи една крачка и се оказа лице в лице с някакъв широкоплещест мъж, облечен с кафяво сако. Сърцето й едва не спря, когато вдигна поглед и зърна зелените очи на своя най-страшен кошмар — шериф Джейкъб Бътлър.


>	7.

	Когато малко след шест баща му си тръгна от клуба, за да се прибере у дома, Брайън го увери, че той самият ще се прибере късно. А когато Фарлан го попита — с надежда в гласа — да не би случайно да има среща, Брайън се усмихна и каза „да“. След това побърза да добави, че това е първата им среща и би предпочел да запази името на дамата в тайна, в случай че нещата между тях не потръгнат. Това не беше първата лъжа, която казваше на баща си и със сигурност знаеше, че няма да е последната. Лъжите започнаха да се превръщат в негова втора природа. Понякога му беше по-лесно да изфабрикува някоя лъжа, отколкото да каже истината. Пък и какво би могъл да очаква баща му след примера, който му даваше? И двамата родители на Брайън бяха изкусни лъжци и очевидно не изпитваха никакви угризения, когато си спестяваха истината. Беше още дете, едва навършило дванадесет години, когато установи, че любимият му баща, неговият идол, всъщност е колос на глинени крака. И макар че винаги бе обожавал майка си и това обожание в определен смисъл продължаваше и до днес, той от най-ранно детство беше научил, че тя е твърде нестабилна в емоционален план.
	И ето го сега — мъж на четиридесет и две години, който все още живее с родителите си. Беше се опитал да живее сам в колежа и после, по време на краткия си брак с Филис, но винаги бе предпочитал семейната къща в сърцето на Чероки Пойнт. Резиденцията на семейство Маккинън говореше сама за себе си. Тя сякаш крещеше: „Хората, които живеят тук, са богати, влиятелни и могъщи“. Харесваше му да бъде Маккинън с всички произтичащи от това последици. А един ден цялото семейно богатство щеше да бъде негово. Ако откачаният му чичо Уолъс надживееше Веда и Фарлан, Брайън щеше да го настани някъде. Далеч от дома. В приятна институция, в която ще се грижат добре за него. През целия си живот се бе срамувал от чичо си, но родителите му не даваха и дума да се изрече за настаняването му в специален дом. Баща му искрено обичаше единствения си брат, но Брайън подозираше, че мотивите на майка му са далеч по-егоистични. В края на краищата, тя не можеше да не си дава сметка, че самата тя е сериозен кандидат за настаняване в подобно учреждение.
	Родителите му бяха дали ясно да се разбере, че очакват от него да се ожени отново и да създаде поне едно дете, за да осигури наследник на богатството на Маккинън. И макар и дълбоко да се съмняваше, че би могъл да изтърпи една моногамна връзка повече от няколко месеца, той самият все по-ясно осъзнаваше, че се налага да се ожени. Мъж в неговото положение не можеше без семейство. Защото хората започваха да го одумват. Да се питат каква е сексуалната му ориентация. И да се чудят дали първата му съпруга, разбивайки сърцето му, не го бе лишила завинаги от възможността да обича отново. Сигурно имаше и такива, които смятаха, че той през целия си живот е бил силно зависим от майка си и сега просто не може да се откъсне напълно от полите й.
	Не че на него му пукаше кой знае колко. Нямаше нищо против да ги остави да си чешат езиците. Засега. Когато се ожени отново, щеше да им затвори устата. А той щеше да го направи. Следващият му брак беше само въпрос на време. Преди време беше решил, че е намерил съвършената жена. Джени Мадок. Неописуемо красива. Възпитана и мила. Освен това беше девствена. Започна да я ухажва, правеше всичко, за да й угоди. Но в мига, в който онзи едър и русоляв агент на ФБР се появи в Чероки Пойнт, Джени доказа, че по нищо не се различава от повечето жени, които Брайън познаваше. Отдаде скъпоценната си невинност на един мъж, който не я заслужава. Мъж, който, за разлика от Брайън, никога нямаше да оцени напълно безценния й дар.
	Дори и сега се възбуждаше само при мисълта, че би могъл да обучи Джени на различни техники, с които да му донесе удовлетворение и наслада.
	Днес след обяд Брайън бе пристигнал с поршето си не само защото искаше да впечатли Уейд Труман, а защото знаеше, че вечерта ще си има компания. Повечето жени — обикновено използваше думата като събирателно — обичаха да се возят в скъпи коли. Никога преди не бе прибягвал до услугите на местна проститутка и, дори и сега, тръгнал да се срещне с _дамата, с която имаше среща_, Брайън се чувстваше неспокоен. Ами ако някой го види с тази жена?
	Как щеше да обясни поведението си? Всеки път, щом почувстваше нужда да бъде с жена, той обикновено тръгваше за Ноксвил, където задоволяваше нагона си. Този път обаче господин Тимънс го увери, че момичето, което възнамерява да му изпрати, ще изпълни всичките му фантазии. Фантазии, които включваха и някои садо-мазо елементи.


	На Фарлан не му се прибираше у дома. Животът му бе стигнал до етап, в който предпочиташе да е всякъде другаде, но не и със собствената си съпруга. И ако не се чувстваше толкова виновен заради отдавнашната си изневяра — любовна връзка с друга жена, която бе съсипала докрай неуравновесената му съпруга — той щеше да се е развел с нея още преди двадесет години. Веда обаче така и не можа да се възстанови напълно от онзи нервен срив, който бе преживяла, когато научи за любовницата му. Беше стигнала до там, че се опита дори да се самоубие и заплаши, че ще го направи отново, ако Фарлан се опита да я напусне. От тогава насам той беше като окован за нея. Окован с верига, изкована от вина и състрадание.
	Бедният Брайън беше едва дванадесетгодишен, когато Веда посегна на живота си и Фарлан никога нямаше да си прости загдето бе допуснал невръстният му син да стане свидетел на тази трагедия. След опита на Веда за самоубийство Брайън стана твърде неуправляем, започна да проявява насилие. Но когато Фарлан предложи да потърси психиатрична помощ както за момчето, така и за съпругата си, Веда направо побесня. Заяви, че по-скоро би умряла, но не би подложила себе си и детето си на подобно унижение. Сега, като се връщаше назад, Фарлан си даваше сметка, че бе допуснал огромна грешка като се бе поддал на заплахите й. По онова време обаче му беше по-лесно да се съгласи с Веда. Ако можеше да върне времето обратно, той не би избрал отново по-лесния начин. Не и по отношение на Веда и Брайън. А така също и по отношение на…
	Не, не си и помисляй за нея, каза си той. След като тя си замина, ти се закле, че няма да тръгнеш след нея. Никога. И няма да позволиш споменът за нея да те побърква ден след ден. Но как би могъл да забрави жената, която го обичаше с цялото си сърце? Жената, която светваше от щастие в мига, в който го видеше да влиза в стаята? Жената, която лежеше в прегръдките му и го караше да се чувства като крал?
	Преди да си даде сметка какво точно прави, Фарлан паркира бентлито срещу „Барът на Джаси“. Беше изминала повече от година от последното му посещение в това заведение — тогава Макс бе решил да отпразнува рождения си ден като покани приятелчетата си на едно типично мъжко празненство. След като спря колата, Фарлан извади клетъчния си телефон и позвъни у дома. Обади се Абра.
	— Предай на мис Веда, че няма да се прибера за вечеря. Ще остана до късно в клуба.
	След един цял живот, изпълнен с лъжи, какво значение има една лъжа в повече?
	В мига, в който влезе в „Барът на Джаси“ попадна в една среда, която го накара веднага да се отпусне. Тук, в бара, той не беше Фарлан Маккинън, председател на борда на директорите на „Маккинън Медия“. Потопявайки се в атмосферата на заведението, той се превърна в поредния посетител, който копнее за чаша бира и за спокойно местенце, в което да се усамоти и да удави мъката си. Той, разбира се, вече бе удавил достатъчно мъка с трите чаши бърбън, които изпи в клуба, но въздействието на уискито постепенно бе започнало да намалява. Искаше му се да се отпусне отново — състояние, което постигаше единствено под влиянието на алкохола.
	Заобиколен от шумна музика и цигарен дим, Фарлан се приближи до бара и поръча. Барманката не беше особено заета, защото толкова рано вечерта все още нямаше много посетители. Няколко младежи играеха билярд в задната част на помещението. Друг младеж седеше в другия край на бара, а на една от съседните маси се бе настанил мъж, приведен над чашата си с уиски.
	— Не съм ви виждала тук от доста време — подхвърли барманката.
	— Ти ме познаваш?
	— Разбира се. Всеки в Чероки Пойнт ви познава, господин Маккинън.
	Той сви рамене. Дотук с надеждата за анонимно усамотение в бара.
	— Ето че изведнъж се оказах в твърде неизгодна позиция, госпожо. Вие ме познавате, а аз дори не зная коя сте.
	— Лесли Фелън. — Изрусената до бяло жена на средна възраст се усмихна дружелюбно. — Барманка съм в този бар от първия ден на откриването му.
	Фарлан кимна и се огледа.
	— Предполагам, че все още е раничко за редовните посетители.
	— Да, в събота вечер барът започва да се пълни чак след девет.
	— Е, това ме устройва чудесно. Аз се отбих само за една бира. Твърде съм стар за нещо по-силно.
	— Е, на мен не ми изглеждаш много стар. — Непознатият женски глас долетя иззад гърба му.
	Барманката се намръщи и сбърчи нос, сякаш току-що бе подушила ужасна смрад. Фарлан погледна през рамо. Момичето, което стоеше на около метър зад него, беше изключително красиво и вероятно бе на не повече от двадесет години. Носеше прекалено силен грим и твърде оскъдни дрешки.
	— Предупредихме те да не се мотаеш в заведението. Не те искаме тук — високо и ясно заяви Лесли Фелън. — Джаси вече те гони веднъж. Ако не си тръгнеш веднага, ще се обадя в полицията.
	Фарлан премести поглед от младото момиче към барманката и изведнъж го осени прозрение. Нежеланата посетителка беше проститутка. До този момент изобщо не бе подозирал, че и в Чероки Пойнт има проститутки. Но пък, от друга страна, откъде би могъл да знае? В края на краищата, от много време не бе търсил услугите им. Не и откакто…
	— Ще си тръгна тихичко, без да създавам неприятности — рече момичето, приближи се до Фарлан и прошепна: — Искаш ли да ме откараш? Ако пък предпочиташ, аз бих могла да откарам теб.
	Фарлан не помръдна, но вътрешностите му сякаш се стегнаха. Внимателно огледа момичето — от главата до петите. За част от секундата въображението му се намеси и през замъгления си поглед той сякаш видя пред себе си призрака на красивата млада жена от миналото му.
	Плати питието си и рече:
	— Защо просто не те откарам до вас, млада госпожице? Не би трябвало да си на подобно място сама. В момента би трябвало да си на среща с някой приятен младеж на твоята възраст.
	Барманката изсумтя и гневно изгледа Фарлан. По дяволите! Да си мисли каквото си иска. Той нямаше никакво намерение да приема предложението на момичето, но все пак му се искаше да прекара известно време с нея. Освен това не дължеше обяснения на Лесли Фелън. Нито на когото и да било другиго.
	Младата жена го хвана под ръка и двамата заедно излязоха от „Барът на Джаси“.
	— Аз нямам собствено жилище, така че ще трябва да наемеш стая някъде наблизо. Освен ако не предпочиташ да го направим в колата. Искам да знаеш, че правя страхотни свирки.
	Без да отговори на предложението й, Фарлан я изведе от бара и я поведе към бентлито, паркирано от другата страна на улицата. Отключи вратата и й помогна да се настани на предната седалка. След това седна зад волана и се обърна към нея.
	— Не искам секс от теб. Но съм готов да платя за час-два от времето ти тази вечер.
	Тя го изгледа с недоверие.
	— Колко ще ми платиш? И какво точно ще искаш да направя?
	— Сто долара достатъчни ли са за… да речем два часа от времето ти?
	Тя се ухили.
	— Да, предполагам, че са напълно достатъчни, но всичко зависи от това какво трябва да направя, за да ги спечеля.
	— Да се повозиш с мен. Да поговорим. Да ми разкажеш за надеждите и мечтите си.
	Изгледа го така, сякаш смяташе, че е напълно побъркан.
	— И толкова? Това ли е всичко, което искаш от мен?
	— Да, това е всичко.
	— Будалкаш се с мен, нали?
	— Не, говоря съвършено сериозно. Виждаш ли, аз съм един самотен стар човек, който си няма нищо друго, освен няколко изпълнени с истинско щастие спомени. Част от тези спомени са свързани с една красива млада жена, която имаше огромни надежди и мечти за бъдещето.
	Момичето сви рамене.
	— Щом единственото, което желаеш, е да говорим, аз нямам нищо против. За петдесет долара на час съм готова да говоря цяла нощ. Но ако промениш решението си за свирката или…
	— Няма да го променя. Можеш да бъдеш сигурна в това.


	Беше му казала, че е на осемнадесет. Той пожела да види шофьорската й книжка. Оказа се истинска. И напълно законна. Въпреки увлечението си по привлекателни млади момичета, не би могъл да си позволи риска да изчука някоя малолетна кукличка, която да му отвори пътя към затвора. Беше научил урока си още преди десет години, когато таткото на едно петнадесетгодишно момиче насочи срещу него ловната си пушка. Ако по онова време Фарлан не контролираше изцяло представителите на закона — и шерифа, и началника на полицията — положението можеше да стане много напечено. Но след като Фарлан плати на таткото петдесет хиляди долара, за да не повдига обвинения, целият грозен скандал беше потушен. И благодарение на факта, че „Маккинън Медия“ държеше монопол върху медиите в Чероки Пойнт, по страниците на вестниците не се появи нито ред за случилото се. И до ден-днешен Макс лекичко потреперваше само при спомена за отвратителния скандал. Даваше си сметка, че тогава едва не бе съсипал живота си. И съзнаваше, че е длъжник на Фарлан. И че едва ли ще може да му се отплати напълно.
	Макс се изпъна в леглото гол, както го е майка родила, и я остави да свали кондома от члена му. Тя се изправи и той я плесна по гладкото и заоблено дупе. Тя погледна през рамо, усмихна се и се скри в банята. Страстта вече го бе напуснала и Макс, почувствал внезапен хлад, придърпа чаршафа и одеялото и се зави до кръста.
	Изпитваше нужда от тазвечерното забавление. Нужда, толкова силна, колкото и потребността от кислород. Сексът със съпругата му — ако имаше късмет, преспиваше с нея веднъж месечно — от много години насам не му носеше удовлетворение. Престана да изпитва истинско удоволствие в мига, в който тя поостаря и стана по-взискателна. Той предпочиташе жените да са млади. Толкова млади, че да имат правото да го осъдят. Беше сигурен, че ако всички мъже бяха достатъчно откровени, за да си признаят истината, повечето от тях биха предпочели едно шестнадесетгодишно момиче пред тридесетгодишна жена.
	По дяволите, той не беше някакъв шибан педофил! Малките момиченца не го възбуждаха. Интересуваше се от тях само когато са достатъчно зрели, за да имат големи гърди и къдрави снопчета между краката. Трябваше да са между четиринадесет и двадесетгодишни. В миналото бе преспал с доста по-млади куклички, но това престана в момента, в който попадна на неподходящото момиче. От тогава насам правеше необходимото, за да се увери, че те са или пълнолетни, или си вадят хляба, упражнявайки нелегална професия. Напоследък повечето момичета, с които преспиваше, бяха от втората категория. Млади проститутки.
	Тя излезе от банята и започна да се облича. Макс потупа леглото до себе си и й даде знак да се приближи.
	— Ако искаш още, ще трябва да си платиш — предупреди го тя.
	— Няма проблем. — Макс отметна завивките и се претърколи до самия край на леглото. — Съвсем скоро ще съм готов, захарче. Днес си взех виаграта.
	Тя пусна дънките си на пода и тръгна към него. Стройните й бедра се полюляваха съблазнително, а щръкналите й гърди сякаш копнееха за ласките на устните му.


	Уейд Труман отметна глава, а от гърлото му се изтръгна дълбоко стенание. Цялото му тяло се разтресе от вълните на оргазма. Минути по-късно свърши и партньорката му. „Господи, колко е шумна!“ — помисли си той, докато виковете й отекваха в ушите му. Потен и изтощен, той се претърколи на леглото. Остана да лежи по гръб, загледан в тавана. Тя се приближи и се сгуши в него. Ако нямаше планове за по-късно вечерта, сега сигурно щеше да стане, да се измие, да се облече и да си тръгне. Тази вечер я бе поканил на вечеря. Двамата разговаряха, смяха се, танцуваха. Той се държа изключително чаровно и внимателно. Постара се да й даде онова, за което копнееха повечето жени — и дамите, и уличниците. Беше вече на тридесет и пет години и все още не бе попадал на жена, която да пожелае и да не успее да вкара в леглото си.
	Не лъжи сам себе си. Имаше една. Онази хубавица с огненочервената коса, която ти отказа категорично. А той и до ден-днешен не можеше да си обясни защо го бе отблъснала, при положение че вероятно бе вдигала крака за половината от мъжкото население в Чероки Пойнт.
	Сега, когато се връщаше назад в спомените си, Уейд си мислеше, че вероятно не бе избрал подходящия момент като й бе отправил предложението си по времето, когато Джейми Ъптън се намираше в града. Всички в града знаеха, че Джаси Талбът е влюбена до уши в копелето. А сега, когато Джейми бе мъртъв, тя се бе вкопчила в другия наследник на богатството на семейство Ъптън — Кейлъб Маккорд. Истински късметлия! Какво ли не би дал Уейд, за да се озове на мястото му! Той тихичко се засмя при мисълта, че е готов на всичко, за да попадне в леглото на Кейлъб, да яхне Джаси и да се зарови целия в нея.
	Ама че идиот! Проклет глупак! Дори и бившата му съпруга му напомняше за Джаси, по дяволите! Вярно, че не притежаваше пищната й гръд. И не беше толкова висока и стройна. Нито пък толкова дива и необуздана. Тя беше просто една симпатична червенокоса дама, от която излезе добра съпруга. Жалко, че се оказа дяволски скучна и абсолютно безинтересна в леглото. В продължение на три години трябваше да й се моли за малко секс, а след това да се преструва на преизпълнен с доволство и преливащ от благодарност. Е, тези три години му се видяха твърде дълги. От две години насам беше свободен и волен като птичка и, опитвайки се да навакса пропуснатото, се възползваше от всяка предоставила се възможност да изчука поредната мадама. Заради политическите си амбиции не се занимаваше с омъжени жени. И правеше всичко възможно да държи в тайна многобройните си авантюри. Не даваше никакви обещания и се стараеше да не разбива сърцата на жените в живота си, макар че, ако трябваше да бъде напълно искрен, трябваше да признае, че е от мъжете, които губят интерес веднага след първото чукане.
	С Джаси обаче всичко щеше да бъде по-различно.
	Мамка му, човече, трябва вече да престанеш да мислиш за нея. Дори и ако тя го искаше — а това не беше така — Уейд не би могъл да се ожени за нея. Със съпруга като Джаси за нищо на света не би могъл да осъществи политическите си амбиции. Непрекъснато си повтаряше, че светът е пълен с красиви жени. С красиви червенокоси жени, които не биха го отблъснали. Вярно, че беше влюбен в Джаси откакто се помнеше, но това не означаваше, че трябва да прекара остатъка от живота си въздишайки по нея.
	— Уейд, скъпи… — Тя докосна с устни шията му, а след това го целуна по бузата. — Много се умълча. За какво се замисли толкова?
	Уейд простена безмълвно. Какво им ставаше на всички жени — на всички без изключение! — че винаги искаха да узнаят за какво си мисли мъжът до тях? Ако сега й кажеше, че мисли за друга жена, тя щеше да бъде не само наранена, но и разгневена.
	— Мислех си за теб — излъга я той. — И за всички неща, които бих искал да направя с теб.
	Тя се изхили доволно.
	Уейд се отдръпна от нея и стана от леглото. Грабна светлокафявия си панталон, сгънат грижливо и преметнат внимателно на облегалката на един стол, и побърза да го обуе.
	— Отивам да си сипя чаша вино. Ти искаш ли?
	Тя сбърчи нос.
	— Не си падам много по виното. Случайно да ти се намира бира?
	— Разбира се. Ще ти донеса една бира.
	Уейд се усмихна. Мадамата, с която бе прекарал вечерта, също като Джаси, не бе от жените, които би завел у дома, за да представи на майка си. Но пък знаеше как да накара кръвта на един мъж да кипне. Знаеше как да го възбуди и как да задоволи всичките му фантазии.


	Беше го излъгала, без да й мигне окото. Ето какво беше направила. Джейкъб Бътлър довърши второто си парче ябълков кекс и го прокара с третата си чаша кафе. Изобщо не бе предполагал, че Рийв Сорел щеше да бъде тук тази вечер. Ако знаеше, със сигурност щеше да отхвърли поканата на Джени за вечеря. Когато му позвъни по-рано през деня, тя спомена единствено имената на Джаси и Кейлъб, които щяха да се присъединят към тях за вечеря. Не спомена обаче нито дума за гостенката на Джаси. Госпожица Сорел, евентуалната близначка от Чатанууга. Богатата кучка, която гледаше отвисоко на местното население. И се отнасяше с изключително пренебрежение към него самия. Когато се срещнаха за пръв път, тя го нарече недодялан селяндур, който се изживява като племенен вожд. Само с едно-единствено изречение успя да се присмее на телосложението му, на местоживеенето му и на етническия му произход. Но най-неприемливо от всичко бе непоклатимото й убеждение, че има всички основания да сипе подобни обиди по адрес на шерифа на окръг Чероки.
	През изминалия час той се стараеше дори да не поглежда към нея, но Джени по всякакъв начин се опитваше да провали усилията му. Беше ги настанила един срещу друг от двете страни на масата и всячески се опитваше да ги въвлече в разговора. Ако не я познаваше толкова добре, би се заклел, че Джени се опитва да го сватоса с дяволската жена. Сигурен беше обаче, че Джени не би го направила, защото бе наясно със силната неприязън, която той изпитваше към госпожица Сорел.
	Не беше сигурен кой от двамата бе по-изненадан, когато тя отвори задната врата и едва не се блъсна в него. Той инстинктивно бе протегнал ръце и я бе хванал за раменете, за да предотврати сблъсъка. За секунда тя остана неподвижна, загледана право в него с ококорени очи и отворена от изненада уста. След това рязко се отскубна от ръцете му и се отдръпна назад. Продължиха да се гледат още няколко секунди, преплели гневните си погледи. Никой от двамата не желаеше да отстъпи и Джейкъб се възползва от предоставилата му се възможност да я огледа както трябва. Не можеше да отрече, че наистина прилича на Джаси. Достатъчно, за да мине за нейна близначка. Само че беше по-висока от Джаси — с няколко сантиметра може би — което означаваше, че вероятно е висока поне метър и седемдесет и осем. И макар да изглеждаше добре сложена — не беше сигурен, че преценката му за тялото й, скрито под широки панталони и торбести пуловери е вярна — беше малко по-закръглена и налята от Джаси. Не беше дебела, но определено не беше и слаба. Беше също толкова красива колкото и Джаси. Може би дори по-красива, защото не криеше съвършената си кожа под дебел пласт грим.
	— Искаш ли още едно парче кекс, Рийв? — попита Джени.
	— Беше много вкусен, но не, благодаря ти — отвърна тя. — Освен това се съмнявам, че е останал някакъв кекс. — Докато изговаряше последните си думи, гледаше право в Джейкъб.
	Далас и Кейлъб тихичко се изсмяха. Джейкъб гневно се извърна към тях и ги смрази с поглед.
	— Предполагам, че се налага внимателно да следите теглото си, нали, госпожице Сорел? — Джейкъб плъзна преценяващ поглед по тялото й. — Забелязал съм, че пълничките момичета като вас са постоянно на диета. За разлика от по-слабичките, които ядат колкото и каквото си пожелаят.
	Рийв ахна от изумление. Джейкъб забеляза обидата, изписала се на лицето й, и му се прииска да не бе изричал последната забележка. Не обичаше да наранява умишлено хората и никога не се отнасяше по този начин с дамите, но с тази _точно_ дама положението беше съвършено различно. Само един поглед към нея му беше достатъчен, за да му се прииска да й причини болка и да я унижи.
	В стаята се възцари неловко мълчание. Джени ядосано го погледна и заяви на висок глас:
	— Е, ако всички са приключили с вечерята, предлагам да се преместим във всекидневната и да изпием по чаша от мускатовото вино на Луди в чест на годежа на Джаси и Кейлъб.
	Джаси и Кейлъб веднага изблъска столовете си назад и се изправиха.
	— Докато не сложа пръстен на ръката й, годежът ни все още не е официален. — Кейлъб я прегърна през раменете. — Но напълно подкрепям предложението за чаша вино, преди да си тръгнем към града. — Погледна към Рийв и се усмихна. — Опитвала ли си някога мускатово вино, Рийв?
	Тя поклати отрицателно глава.
	— Не, боя се, че не съм имала това удоволствие.
	— Вие, мъжете, вървете — подкани ги Джаси. — Двете с Рийв ще помогнем на Джени да разчисти тук.
	— Защо просто не отидем всички заедно във всекидневната? — Далас прегърна съпругата си през кръста. — По-късно ще помогна на Джени да почисти.
	— Аз обаче трябва вече да си тръгвам. — Джейкъб нямаше никакво намерение да прекарва остатъка от вечерта в компанията на Рийв Сорел. Пет пари не даваше, че тя може да се окаже близначка на Джаси. За него бе повече от ясно, че те двамата никога няма да станат приятели.
	Джейкъб се изправи, но така и не успя да си тръгне, защото Джени го сграбчи за ръката.
	— Не ставай глупав. Никога преди не си си тръгвал толкова рано.
	— Може да имам късна среща — възрази Джейкъб.
	— А имаш ли? — попита тя.
	Не разбираше защо реши да погледне към Рийв точно в този момент, но когато го направи, срещна яростния й поглед. Искаше му се да излъже и да каже, че наистина има любовна среща по-късно вечерта. Само че никога преди не бе лъгал Джени и не смяташе да започне точно в този момент.
	— Не, нямам среща. Но съм затънал до шия в работа. Ще трябва да пиша цяла вечер, за да наваксам.
	Другите един по един излязоха от кухнята. Джейкъб остана до Джени, която продължаваше да го държи здраво за ръката. В мига, в който останаха сами, тя процеди с тих и сериозен глас:
	— Искам да престанеш да се държиш толкова ужасно с Рийв.
	— По дяволите, Джени, тази жена просто ми лази по нервите.
	— Шшт. Не викай толкова силно. Струва ми се, че я обиди достатъчно за една вечер.
	Той се намръщи.
	— Да, предполагам, че не трябваше да й казвам, че е пълна, но всеки път щом се окажа близо до нея, ми се приисква да я удуша. Надута и високомерна кучка!
	— Тя не е такава, каквато изглежда.
	— И какво точно трябва да означава това?
	— Тя се бои да се довери на хората и затова е изградила нещо като предпазна стена около себе си. Дълбоко в душата си обаче е една много самотна жена, която копнее за истински приятели и за мъж, който да я обича заради нея самата.
	— Защо ми казваш всичко това? — Почувства как коремът му се свива болезнено. Лош знак.
	— Защото тя е в опасност. Двете с Джаси са в опасност.
	— Каква опасност по-точно?
	— Не съм сигурна. Но ми се струва, че съществува човек, който е готов да ги нарани, за не позволи разбулването на някаква ужасна тайна. — Джени най-сетне пусна ръката на Джейкъб. — Днес гледах на Джаси и макар да останах с прекрасното усещане, породено от факта, че те двете са сестри, веднага почувствах, че са в смъртна опасност. Освен това ми се струва, че опасността за Джаси е по-голяма. Поне за момента.
	— Като шериф и приятел на Джаси, ще направя всичко, което е необходимо…
	— Зная това и се моля да успеем да я опазим. Но Джаси си има Кейлъб, който е готов да я защитава с цената на живота си.
	Джейкъб все по-малко харесваше насоката на този разговор.
	Джени го хвана в капана на сериозния си, напрегнат поглед.
	— Рийв си няма никого. Тя има нужда _от теб_, Джейкъб.
	Как ли пък не, по дяволите! За нищо на света не би се заел с личната охрана на Рийв Сорел.
	— Ами да си наеме бодигард тогава. Господ ми е свидетел, че притежава достатъчно пари, за да си наеме цяла армия от охранители.
	— Тя няма нужда от армия. Трябва й само един добър мъж.
	— Е, държа да ти кажа, скъпа, че аз не съм този мъж.
	— Напротив, ти си. — Джени се изправи на пръсти и го целуна по бузата. После отстъпи назад и го изгледа красноречиво. — Така че не е нужно да се съпротивляваш на Съдбата.
	Сякаш му надяна примка на шията. Джейкъб вдигна ръка и разтри гърлото си. Джени рядко грешеше в предсказанията си и той обикновено се съобразяваше с тях. Но не и този път. Джени може и да вярваше, че той е мъжът, предопределен да се грижи за Рийв Сорел, но той лично бе твърдо решен да се бори със Съдбата. Със зъби и нокти.


	Широко отворените очи на Джеръми Тимънс, замъглени от смъртта, сякаш всеки момент щяха да изхвръкнат от орбитите си. Убийството му не представляваше никакъв проблем, защото Джеръми беше надрусан до козирката.
	Все още си спомняше чувството, което беше изпитал, когато ръцете му се стегнаха около гърлото на Тимънс. Беше избавил света от един безполезен боклук, гнусен като крастава жаба. Убийството на тази низка твар не му донесе никакво удовлетворение, но той трябваше да го направи. Защото мъртвите не говорят. И защото сега, когато Тимънс вече не беше между живите, никой не би могъл да го свърже с Беки Олмстед.
	Господ му е свидетел, че бе направил и невъзможното, за да стои далеч от нея. Тя обаче го изкушаваше и привличаше неудържимо. Веднага щом се почувства обсебен от нея, той бе започнал да подозира, че в това младо и напълно съзряло тяло не се крие Беки Олмстед. Действията на това тяло не се ръководеха от мислите и чувствата на Беки. Не, в тялото се криеше Дина. Беше се върнала веднага, не му бе позволила да намери нито миг спокойствие. Трябваше да направи необходимото, за да се увери, че тя наистина е Дина, нали така? А сега, когато вече знаеше, щеше да я потърси отново и да я прати в ада. Там, където й беше мястото.
	Може би ще го направи още тази вечер. Колкото по-бързо, толкова по-добре за него.
	В момента обаче най-важната му задача бе да претърси тялото и дома на Тимънс, за да се увери, че сводникът не си е водил някаква документация, уличаваща клиентите на проститутките му. Освен това трябваше да бъде изключително предпазлив, за да не остави никакви улики, които биха могли да го свържат с убийството на Тимънс.
	През цялото време бе носил ръкавици. Можеше да е сигурен, че не е оставил пръстови отпечатъци. По-късно ще изгори ръкавиците и всичките дрехи, които носеше на гърба си.
	Пребърка сръчно джобовете на Тимънс. След като не намери нищо, се зае да прегледа всички чекмеджета, гардероби и шкафове в къщата. Отново нищо. Не можеше да си позволи да се бави повече. Колкото по-дълго останеше на местопрестъплението, толкова по-голяма бе вероятността да бъде заловен.
	Открехна предпазливо вратата, надникна навън и се огледа. Не видя никого. Добре. Може би ще успее да стигне до колата си, която бе паркирал по-надолу по пътя, без да бъде забелязан от някой любопитен съсед. Тук, извън града, нямаше улични лампи и единствената светлина през нощта идваше от луната. Вероятността да бъде забелязан на това място беше далеч по-малка, отколкото на някоя добре осветена улица. Освен това къщите бяха разположени много нарядко, а голямата част от тях се намираха далеч от пътя. Все пак съществуваше, макар и минимална, възможност да бъде забелязан от някого. Ето защо се налагаше да измисли правдоподобно обяснение за появата си в този район. Но това изобщо не го притесняваше. Беше умен мъж. И беше сигурен, че ще успее да измисли нещо.


	Беки почука на вратата на мотелската стая.
	— Отворено е — извика той.
	Тя отвори вратата и влезе в тъмната стая, осветена единствено от неоновата табела на мотела, която проблясваше отвън пред прозореца. Това беше вторият й клиент за вечерта. И макар че това не беше необичайно за събота вечер, Беки едва не отказа, когато Джеръми й каза, че трябва да отиде в „Клауд Вю“. Мразеше стария долнопробен мотел, който е бил посещаван от туристи още през шейсетте години — много преди тя да се роди. Сега мотелът беше истинска дупка и се използваше предимно от наркомани и всевъзможни други пропаднали типове от утайката на обществото. Това беше едва третото й посещение в мотела и тя с ужас очакваше часа, който ще трябва да прекара в някое от леглата му. Последния път й се наложи да убие една хлебарка, голяма колкото половиндоларова монета.
	— Влез вътре и затвори вратата.
	Какво му беше на гласа на този? Говореше така, сякаш беше настинал.
	Обхвана я някакво странно чувство, когато пристъпи в стаята и затвори вратата след себе си. Стаята беше не само тъмна, но и много студена. Или този тип си падаше по студеното, или парното не работеше.
	— Имаш ли нещо против да запаля осветлението? — попита тя.
	— Няма нужда — отвърна той със странния си, дрезгав глас.
	— Добре. — Инстинктът й нашепваше, че този тип не е съвсем с всичкия си, но пък това й се бе случвало и преди. Половината от мъжете, които обслужваше, си бяха откачалки. Но какво от това, по дяволите? Нали си плащаха?
	— Е, какво би искал да правим? Джеръми не ми каза дали ще искаш свирка или…
	— Искам да си свалиш дрехите и да легнеш на леглото — рече й той.
	— Няма да можеш да видиш много в тази тъмнина — продължи тя. — Ако не искаш да си хвърлиш парите на вятъра…
	— О, не се притеснявай, ще получа всичко, за което си плащам… Че и отгоре.
	Какво, по дяволите, искаше да каже? Как така _отгоре_?
	— Ей, държа да те предупредя, че не си падам по големите извращения. Можеш да ме шляпнеш няколко пъти, да ме изчукаш отзад и дори да се изпикаеш върху мен. Но нищо повече. Разбра ли?
	Той се изсмя и подхвърли нещо във въздуха. Предметът се приземи в краката й. Тя погледна надолу, а след това се наведе и започна да опипва пода. Най-накрая ръката й напипа някаква лента. Вдигна я, занесе я до прозореца и видя, че държи в ръка тъмна атлазена панделка.
	— Вържи я около врата си — разпореди се той. — Това не е прекалено извратено, нали?
	Беки завърза панделката около врата си и се приближи до леглото. Започна да съблича дрехите си. Взря се в сянката, спотаена в единия ъгъл на стаята, и осъзна, че той я наблюдава. Почувства погледа му, който бавно се плъзгаше по тялото й.
	— Готова съм — рече тя.
	— Така ли?
	— Гола съм и лежа в леглото. Панделката е завързана около врата ми. Ако искаш още нещо, трябва само да ми кажеш.
	— Погледни към нощното шкафче — инструктира я той. — Там има чаша вино. Искам да го изпиеш.
	— Искаш да пия сама?
	— Моето питие е при мен. — Той леко почука по чашата, която държеше.
	— Добре. Както кажеш.
	Не можеше да я види съвсем ясно в полумрака, но все пак различаваше очертанията на тялото й и червените отблясъци на косата й. Неоновата табела отвън осигуряваше достатъчно светлина, която му позволяваше да се движи из стаята, без да даде на Беки възможност да го огледа добре. Не можеше да допусне тя да го види, защото се боеше, че ще го разпознае и ще се изплаши.
	Докато тя отпиваше от виното, той остави празната си чаша на пода и се приближи до леглото, продължавайки да се крие в сенките.
	— Допий си питието и да се залавяме за работа — рече й той.
	— Ще отпия още няколко глътки — отвърна тя. — Но да знаеш, че никак не обичам вино.
	— Е, няколко глътки са достатъчни. — Не беше необходимо да изпада в безсъзнание. Достатъчно беше само да се отпусне, за да не може да се съпротивлява. Още в началото бе разбрал, че ако не е упоена, Дина започва да се бори с него. А това го накара да проумее, че в действителност, тя _иска_ да бъде упоявана. Тя беше тази, която установи по-голямата част от правилата в тяхната малка игричка, която играеха всеки път, когато я убиваше.
	Изчака я да отпие още няколко глътки вино, приближи се и се изправи до леглото.
	— Как се чувстваш? — попита той.
	— Малко съм замаяна — отвърна тя. — Не съм свикнала да пия вино. Предполагам затова се чувствам толкова странно.
	— Да, вероятно имаш право.
	Тя изпълзя върху завивките и протегна ръце към него.
	— Ако нямаш кондоми, аз имам няколко. Просто бръкни в джоба на дънките ми.
	— Имам си мои, благодаря.
	— Какво точно ти доставя удоволствие? Имаш ли любима поза?
	— Обърни се по корем. Първият път ще го направим отзад. Искам да те чукам в задника.
	— Искаш да кажеш, че смяташ да платиш за повече от един път? — попита тя. — Уговори ли това с Джеръми? Струва ми се, че той имаше намерение да ме изпрати при друг клиент по-късно тази вечер.
	— Не се притеснявай. Погрижил съм се за Джеръми.
	О, той наистина се бе _погрижил_ за Джеръми. Долното копеле никога повече няма да може да изпраща проститутките си при клиентите им. Нито днес. Нито която и да било друга вечер. Веднага бе осъзнал, че ще му се наложи да се обърне към Тимънс, за да си осигури услугите на Беки за тази нощ. И още тогава си бе дал сметка, че ще трябва да го убие. Не можеше да си позволи никакви издънки. Никога не оставяше следи след себе си. И точно затова успяваше да намира и убива Дина отново и отново. Защото беше по-умен от представителите на закона. И успяваше да ги надхитри. Всеки път.


	В първия момент Беки се учуди, че се напи толкова бързо само с няколко глътки вино, но веднага след това осъзна каква е причината за състоянието, в което бе изпаднала. Копелето я бе упоило. Да не би да се бе уплашил, че тя ще започне да протестира, когато разбере, че иска да я чука отзад?
	После като че ли се унесе за известно време — нещо, което не й се бе случвало никога преди. Когато се събуди, той я опипваше отново. Ръцете му, покрили гърдите й, я стискаха с все сила. Имаше обаче нещо странно в ръцете му. Да не би да носеше ръкавици?
	Беки рязко отвори очи и погледна към него. Премигващата светлина, която влизаше през прозореца, освети лицето му. О, боже! Трябваше да се досети, че е той.
	— Това си ти — продума тя.
	— Да, аз съм.
	Пъхна ръце под задника й и я повдигна. Твърдият му член се притисна към нея. Грубите гумени ръкавици одраскаха кожата й.
	— Защо си с ръкавици? — попита тя. — Да не се боиш, че можеш да пипнеш някаква болест?
	— Просто предпазна мярка — отвърна той. — Винаги ги нося. И ти прекрасно знаеш това, Дина. Не мога да оставя никакви следи. Ако полицията ме залови, ще трябва да сложим край на нашите игрички.
	— Какви… какви _игрички_? И коя е Дина?
	Следи? Полиция? Какво, по дяволите, говореше този… О, господи, не. Моля те, не!
	Той рязко проникна в тялото й. Тя извика на глас.
	— Това си ти, Дина — заяви той. — От самото начало се съмнявах, но сега вече зная със сигурност.
	Беки бе обхваната от неподправен ужас и паника. Този беше напълно побъркан.
	— Пусни ме. Не искам…
	Покри устата й с ръка.
	— Не говори.
	Тя продължи да го умолява, а след това се опита да го ухапе.
	— Защо се съпротивляваш? Искаш това да се случи не по-малко от мен самия. Зная, че обичаш нашата малка игричка. Иначе изобщо не би се връщала от оня свят.
	Беки безмълвно изпищя. Това не се случваше в действителност. Сигурно беше някакъв ужасен кошмар. Беше прекалено млада, за да умре.
	Не ме убивай, безмълвно се примоли тя. Моля те, не ме убивай! О, Господи, помогни ми!


>	8.

	Рийв се усмихваше, кимаше и отговаряше с да и не на въпросите на останалите, но цялото й внимание бе съсредоточено върху стаята, в която се намираха. Още по-рано през деня бе забелязала, че домът на Джени Мадок е препълнен с антики. Всяка една от стаите, които бе видяла, извикваше в съзнанието й представи за отдавна отминали времена. Някои от мебелите имаха музейна стойност и вероятно струваха цяло състояние. Когато днес след обяд попита на колко години е самата къща, Джени й отговори, че минава стоте и обясни, че е била построена от нейния прапрадядо на мястото на старата дървена хижа, издигната от техен далечен предшественик още през деветнадесети век.
	В голямата камина гореше огън, а пламъците му се отразяваха в стъклените абажури на газените лампи, поставени от двете страни на канапето. Дървеният под искреше, излъскан до блясък. От чамовата ламперия по стените, потъмняла от времето, струеше топла светлина и уют. Тази стая — а и къщата като цяло — притежаваше очарование и излъчване, непостижими за нито един дизайнер. Къщата създаваше топлота и уют. Тя говореше по красноречив начин за характера на хората, които я обитаваха в момента, а също и за поколенията, живели в нея преди тях. Тази постройка беше не просто къща. Тя беше _дом_.
	Внезапно Рийв се почувства ужасно самотна. Не се бе чувствала така дори и в елегантната резиденция на родителите си в Лукаут Маунтин, която в момента обитаваше сама. А когато чу Джаси и Кейлъб да се смеят на нещо, което Далас бе казал току-що, тя им завидя за непосредствеността, с която общуваха помежду си. Завидя им, че са приятели, които не крият нищо един от друг. Нямат задни мисли. И се радват на взаимната си компания.
	И като че ли това не й бе достатъчно, ами в следващия момент видя Джейкъб, който, следвайки Джени, влезе във всекидневната. Рийв изстена. Надяваше се, че вече си е тръгнал. Но очевидно бе все още тук. Джени сигурно бе успяла да го убеди да остане. За всички присъстващи беше повече от очевидно, че именно тя — аутсайдерката — беше причината, поради която той не желаеше да остане и да се порадва на компанията на роднините и приятелите си.
	Джени се усмихна на Рийв, но Джейкъб дори не си направи труда да я погледне. Той прекоси стаята и застана до камината. Забелязала намръщеното му изражение, Рийв си даде сметка, че и той, също като нея, не желае да се намира в едно помещение с нея. Но защо й беше на Джени да ги тормози и двамата? Защо не му позволи да си тръгне?
	— Далас, помогни ми с виното — обади се Джени.
	Съпругът й я последва до големия шкаф, който се намираше в другия край на стаята. Джени отвори двойните стъклени врати и извади шест винени чаши. Австрийски кристал. Далас взе една бутилка, извади корковата тапа и напълни чашите с домашно приготвено вино. После взе две чаши — едната подаде на нея, а другата на Джаси.
	Веднага щом всеки получи чашата си, Далас вдигна своята и рече:
	— Да пием за Джаси и Кейлъб. Дано предстоящата им женитба им донесе толкова щастие, колкото двамата с Джени получихме от нашата.
	— Ще пия за това — заяви Кейлъб.
	— Това беше много мило пожелание, Далас — рече Джаси. — Благодаря ти.
	После всички отпиха от виното. Рийв също. С изненада установи, че то не е никак лошо. Не можеше да се сравнява с изисканите отлежали вина от добра реколта, но въпреки това, беше много приятно на вкус.
	— Е, как намираш виното на Луди? — попита Далас.
	Рийв неволно погледна към Джейкъб, очаквайки от него поредната безвкусна забележка. Точно в този момент обаче той също насочи взор към нея. Погледите им се преплетоха. Двамата сякаш замръзнаха. Никой не пророни и дума. В стаята се възцари напрегнато мълчание. Сърцето на Рийв започна да бие като обезумяло.
	— Много е приятно — най-сетне успя да изрече тя и почувства как всички присъстващи сякаш си отдъхнаха.
	— Ти познаваш Луди, нали? — обади се Джаси. — Става дума за възрастната индианка от племето Чероки, която беше заедно с леля Сали при първото ти посещение в Чероки Пойнт.
	— Да, познавам я — отвърна Рийв. — Говориш за жената, която приготвя онези прекрасни сладкиши за ресторанта ти, нали?
	— Точно тя. Но освен готвачка тя е най-добрата приятелка на леля Сали и аз я възприемам като част от семейството.
	Дано последното изявление да не означава, че ако двете с Джаси се окажеха сестри, тя също ще трябва да възприеме Сали Талбът и Луди като част от семейството си. Защото тя за нищо на света не би могла да прегърне като свои роднини някаква откачена стара планинка, която дъвче тютюн, и нейната приятелка индианка.
	Внимавай, Рийв, снобизмът ти отново взима връх…
	През последвалия час Джейкъб постепенно се включи в разговора и като че ли се поотпусна малко, макар че нито веднъж не се обърна директно към Рийв, нито пък си позволи да я погледне отново. Тя самата положи неимоверни усилия да се държи дружелюбно, но постепенно си даде сметка, че внимателно премисля всяка своя дума в старанието си да не обиди някого от присъстващите. Неспособна да се включи напълно в приятелския разговор, тя отново се затвори в себе си — отработен защитен механизъм, на който бе разчитала през целия си живот. В собствения й свят всички се отнасяха към нея с почит и уважение. Много рядко й се случваше да се сблъска с хора, които да не изглеждат впечатлени от богатството и социалния й статус. Като дете обаче, често се бе чувствала излишна и не на мястото си. В тази случаи обикновено се затваряше в безопасната броня на своята стеснителност.
	Джаси седеше на канапето, а Кейлъб, седнал до нея, бе преметнал ръка през раменете й. Джени се бе настанила на кръглата кожена отоманка близо до камината, а Джейкъб стоеше прав точно зад нея. Всеки един от тях разказваше различни епизоди от детските си години, които бяха прекарали заедно.
	— Да можеше само да видиш изражението на баба! — възкликна Джени.
	— Да, спомням си, че едва се сдържаше да не избухне в смях. Успя все пак да ни се скара и да ни заяви по един много категоричен начин, че младите дами не се разхождат голи дори и през лятото. — Джаси вдигна поглед към Джейкъб. — И за всичко беше виновен ти, защото точно ти ни издаде.
	— Кълна се, че не съм й казвал, че вие, осемгодишните сополанки, се къпете съвсем голи във вира пред погледите на половин дузина други деца. Трябва да е бил някой друг. Може да ви е издало някое от момчетата на Уинстед. — Очите на Джейкъб блестяха закачливо и напълно обезсмисляха усилията му да отхвърли обвиненията за нещо, което очевидно беше извършил.
	— Да бе, разправяй ги тия на старата ми шапка! — възкликна Джаси. — Нито Аарон, нито Майлс Уинстед биха ни издали. Аарон си падаше по мен, а пък Майлс беше готов да ходи по живи въглени заради Джени.
	— Особено пък след като я видял гола-голеничка да се къпе във вира! — подхвърли Джейкъб и избухна в смях.
	— И какво направи баба ти, Джени? — попита Кейлъб, когато шумният смях най-сетне утихна.
	— Ами напляска ме, после ни накара да се облечем и стиснала ме за ръка, поведе Джаси към къщи, където разказа на мис Сали за случилото се.
	— И тогава и аз си получих заслуженото — през смях изрече Джаси.
	Далас се приближи до Рийв, която стоеше до прозореца. Намираше се в същата стая, но изглеждаше отделена от останалите.
	— Тези тримата са израснали заедно и имат много общи спомени. Беше ми нужно известно време, за да се почувствам като част от техния затворен кръг. А пък Кейлъб съвсем наскоро се включи в редиците ни. — Далас говореше съвсем тихичко. Очевидно не желаеше останалите да чуят думите му.
	Рийв кимна, макар да не беше съвсем сигурна какво точно се опитва да й каже Далас.
	— Ще ти е нужно малко време, за да се почувстваш добре сред нас. Но ти ще станеш една от нас — увери я той. — И ако наистина го искаш, ако желаеш да изпиташ прекрасното чувство за принадлежност към едно много специално семейство, аз те уверявам, че можеш да го направиш.
	На Рийв й се искаше да му каже, че няма никакво желание да се превръща в част от огромното семейство на Джаси. Искаше й се да му изкрещи, че изобщо не иска да става една от тях. Тъкмо обратното — мисълта, че може да се окаже свързана по някакъв начин с тях, я ужасяваше. Само че думите замряха на устните й. Отчасти защото не искаше да го обиди, но най-вече защото тя изведнъж осъзна, че думите, които се канеше да изрече, просто не отговарят на истината. Някъде дълбоко в самотната си душа тя почувства завист и копнеж да изпита онова, което свързваше Джени и Далас, и Джаси, и Кейлъб.
	— Предполагам, че и ти, също като Джени, вярваш, че двете с Джаси сме близначки.
	— Щом моята съпруга го твърди, значи е истина — с непоколебима увереност отвърна Далас. — Ти и Джаси сте близначки. Двете сте от едно семейство. А щом си от семейството на Джаси, това автоматично те прави част и от семейството на Джени. — Замълча за момент, погледна с любов към жена си, а след това отново насочи вниманието си към Рийв. — Знаеш ли, те изобщо не се опитват да те изолират. Джаси и Джени ще те посрещнат с разтворени обятия. От теб се иска само да им покажеш, че искаш да си една от тях.
	— Ами Джейкъб? — шепнешком попита Рийв. — Той определено не ме харесва. — И защо й трябваше да повдига този въпрос пред Далас. Сега той ще си помисли, че мнението на Джейкъб Бътлър има някакво значение за нея. А това просто не отговаряше на истината!
	— Джени сподели, че Джейкъб никога преди не е изпитвал подобна внезапна неприязън към когото и да било. — И когато Рийв го изгледа невярващо, шокирана и изумена от неговата искреност, Далас тихичко се разсмя. — Освен това каза още, че ти си първата жена, която не се е хвърлила в краката му, прехласната от мъжкия му чар.
	Ъгълчетата на устните й потрепнаха и Рийв най-накрая се усмихна.
	— Дай си малко време, за да го опознаеш по-добре, и аз мисля, че сама ще се убедиш, че Джейкъб е добър човек — продължи Далас. — Всъщност, той е един от най-свестните хора, които познавам.
	— Наистина ли?
	Преди Рийв да успее напълно да осмисли похватите, които Далас изрече по адрес на шерифа, Джаси и Кейлъб се изправиха, приближиха се до Джени и я прегърнаха сърдечно. После Джаси прегърна и Джейкъб.
	— Трябва вече да тръгваме. Наближава осем и половина, а трябва да сме в бара най-късно в девет. Преди заведението да се напълни и нещата да излязат извън контрол. — Кейлъб се обърна към Рийв. — Можем да те оставим в наетата от теб къща, ако си готова да тръгнеш с нас.
	Рийв тъкмо се канеше да го увери, че е повече от готова да си върви, когато Джени се намеси в разговора и забързано изрече:
	— Вие двамата отивайте на работа. Рийв може да остане и да ни погостува още малко. Джейкъб с радост ще я закара на връщане към града.
	Изявлението на Джени накара всички присъстващи да зяпнат от изумление.
	— Защо, за бога, би искала… — започна Джаси, но веднага бе прекъсната от самия Джейкъб.
	— Да, разбира се. Ако госпожица Сорел иска да поостане още малко, аз ще я откарам обратно в града. — Отбягвайки очите на Рийв, той пресуши последните капки вино от чашата, която държеше в ръка.
	Джаси насочи поглед към Джени, която се усмихна и я изгледа заговорнически. Лицето на Джаси изведнъж светна. Приличаше на човек, който най-сетне бе успял да разреши изключително сложна загадка.
	— Това е много мило от твоя страна — увери я Джаси, неспособна да прикрие хитрата усмивка, появила се на лицето й. Очевидно двете с Джени споделяха някаква тайна, неизвестна за останалите присъстващи.
	— Ако нямате нищо против, бих предпочела да си тръгна веднага. — Рийв умолително изгледа Джаси. Не беше сигурна какво точно става, но нямаше никакво желание да бъде част от план, който предвижда да остане в компанията на Джейкъб по-дълго от необходимото.
	— Ние, разбира се, не можем да те накараме да останеш насила, но на мен наистина ми се иска да прекараш малко повече време с нас и да ни опознаеш по-добре. Далас, мен и Джейкъб — рече Джени. — Много бих искала да станеш наша приятелка.
	Рийв въздъхна. Почувства погледа на Джейкъб върху себе си. Погледна го и осъзна, че той й отправяше мълчаливо предизвикателство. Очевидно си мислеше, че няма да й достигне куража, за да му позволи да я откара до дома й по-късно вечерта. Дали наистина смяташе, че се бои от него? Е, сега е моментът да му покаже, че се заблуждава.
	— Добре — съгласи се Рийв. — Би било много невъзпитано от моя страна да отклоня едно толкова щедро предложение за приятелство.
	Лесли Сорел се бе погрижила да възпита добри маниери у Рийв още от най-ранно детство. В повечето случаи тя с лекота играеше ролята на модерна, богата, добре възпитана и културна аристократка от американския Юг. От време на време обаче непреклонната воля и упоритостта й се намесваха и вземаха превес. Особено в ситуации, в които се оказваше предизвикана от хора като шериф Бътлър.
	Джаси се приближи към Рийв, очевидно с намерението да я прегърне. Рийв мигновено отстъпи назад, за да избегне физическия контакт. Джаси й се усмихна с разбиране.
	— Утре ще минем да те вземем за обяда с мис Реба и Големия Джим. Ще се чуем сутринта.
	— Да, добре. До утре.
	Докато Джени и Далас изпращаха гостите си, Джейкъб се приближи към Рийв. Всяко мускулче в тялото й сякаш се вцепени. Нервите й се опънаха до скъсване.
	— Готов съм да спазвам правилата и да се държа добре с теб, ако и ти го искаш — рече той. — Джени очевидно те харесва. Господ ми е свидетел, че не разбирам защо, но тя си знае най-добре. Освен това преди малко ми заповяда да бъда мил с теб.
	— Заради Джени съм готова да сключим примирие. Поне за тази вечер. — Вдигна поглед към него.
	Той само поклати глава.
	— Какво? — попита Рийв.
	— Просто си мислех за Съдбата.
	— И какво за нея?
	— Съдбата понякога ни сервира много странни неща. Ето тази история за теб и Джаси, например. Близначки, разделени в деня на раждането им, отгледани в два различни свята, които изведнъж се събират заедно, готови да преобърнат живата си.
	Рийв го изгледа гневно.
	— Бих искала да ми обясниш нещо. Ще го направиш ли?
	Той кимна.
	— Разбира се. Стига да мога.
	— Обясни ми защо — ако приемем, че двете с Джаси сме еднояйчни близначки — се държиш по толкова различен начин с всяка от нас. Та ние с нея изглеждаме почти еднакви. Ти си неин приятел и човек би предположил, че ще се отнесеш по-благосклонно към мен. Ти обаче ме намрази още от пръв поглед.
	— Това е един дяволски добър въпрос. И ако успея да стигна до някакъв отговор, госпожице Сорел, вие ще сте първата, с която ще го споделя.


	Далас държеше Джени в прегръдките си, седнал заедно с нея на канапето пред камината във всекидневната. Дъждовните капки потропваха по стария ламаринен покрив и напомняха позабравена приспивна песничка. Обичаше моментите, в които двамата с Джени бяха сами. А Дръдуин спеше в краката им на пода. Ако само преди една година някой му бе казал, че не само ще се чувства удовлетворен от работата на полицейски началник на някакъв малък градец, ами че и на всичкото отгоре ще ожени за ясновидка и ще заживее с нея сред планинските хълмове на Тенеси, той със сигурност щеше да му каже, че се е побъркал. И щеше да сгреши. Защото никога преди не бе изпитвал подобно щастие и удовлетвореност от живота. Беше щастлив с Джени. Неговата съпруга. Неговият живот.
	— Мислиш ли, че ги притиснах по-силно от необходимото? — попита Джени. — Предполагам, че не трябваше да настоявам Рийв да остане и да позволи на Джейкъб да я откара у дома. Не зная кой от двамата изглеждаше по-нещастен, когато си тръгваха от тук. Той или тя.
	— Бих казал, че изглеждаха еднакво нещастни.
	— Тази неприязън между тях няма да продължи вечно. — Джени се размърда, положи глава на рамото му и вдигна очи към лицето му. — Но може би все пак трябва да оставя нещата да следват естествения си ход.
	— За какво говориш? — Джени понякога се изразяваше твърде загадъчно. Имаше случаи, в които Далас инстинктивно се досещаше за смисъла, който влагаше в думите си. Но имаше и моменти, като този, например, когато нямаше ни най-малка представа какво се опитва да му каже. Опита се да разгадае мислите й, но не можа. Дали се опитваше да го изолира, или той просто не можеше да се концентрира достатъчно. Предполагаше, че е второто.
	— Аз не съм единствената, която го вижда — продължи Джени. — Джаси също го е почувствала. Не разбирам защо ти не забеляза нищо.
	— Нищо не разбирам, скъпа. Какво не съм забелязал?
	— Че Рийв е жената за Джейкъб.
	— Какво?
	— Господи, Далас, не е нужно да си ясновидец, за да усетиш сексуалното напрежение помежду им. То е толкова силно, че буквално може да се долови физическото му присъствие.
	Далас се разсмя, но престана в мига, в който забеляза сърдитата гримаса, появила се на лицето на Джени.
	— Извинявай, но единственото присъствие, което долових между тях, беше това на чистата и неподправена омраза.
	Джени се отдръпна от него, скръсти ръце пред гърдите си и го изгледа с разочарование.
	— Добре, може би все пак човек трябва да е ясновидец — или поне жена — за да види онова, което буквално ще ти извади очите. Аз обаче ти казвам нещо, което зная със сигурност. — Тя положи ръка върху сърцето си. — Рийв и Джейкъб са създадени един за друг.
	Далас я хвана за ръцете, дръпна я към себе си и я накара да седне в скута му. После целуна ухото й.
	— Щом ти казваш, че са създадени един за друг, значи наистина е така. Знаеш, че винаги съм се доверявал безрезервно на инстинктите ти.
	Джени обви ръце около шията му.
	— Защо не отидем да си легнем. — Наведе се и го целуна.
	Тялото на Далас се напрегна мигновено. Изправи се и, понесъл Джени на ръце, излезе от всекидневната, качи се по стълбите на горния етаж и се насочи право към спалнята. Преди да се концентрира изцяло върху съпругата си, той си помисли, че се надява Рийв и Джейкъб да не се избият един друг, преди да осъзнаят, че са орисани да бъдат любовници.


	Дъждът вече бе започнал да намалява, когато Джейкъб спря своя „Додж Рам“ пред къщичката, наета от Рийв. По време на пътуването до тук бяха успели да запазят добрия тон. Разбира се, никой от двамата не изрече повече от десетина думи. Джейкъб пусна радиото, но го загаси веднага щом си даде сметка, че тя не споделя вкуса му по отношение на музиката. След това между двамата се възцари оглушително мълчание. По-оглушително и от рок концерт. Джейкъб не си спомняше друг случай, в който да се е чувствал толкова неловко.
	Когато отвори шофьорска врата, Рийв се обърна към него и рече:
	— Не си прави труда да слизаш.
	Пренебрегнал напълно забележката й, той слезе, взе един чадър от задната седалка и го отвори. Прикрил се под големия чадър на оранжеви и бели райета, Джейкъб заобиколи колата и отвори вратата на Рийв. Предложи й ръката си, а тя го изгледа така, сякаш беше прокажен. После неохотно, осъзнала, че това бе не толкова жест на уважение, колкото предизвикателство, тя сложи ръката си в неговата и му позволи да й помогне да слезе от джипа.
	В мига, в който стъпи на земята, тя се обърна към него, погледна го право в очите и заяви:
	— Смяташ ли да ме изпратиш до вратата, или ще стоим тук цяла нощ и ще се държим за ръцете?
	Очевидно бе смятала, че след тази забележка той ще пусне ръката й като горещ картоф. Само че не се случи нищо подобно. Джейкъб мигновено стисна ръката й още по-силно.
	— Ще те изпратя до вратата. — Той я поведе към къщата, вдигнал чадъра високо над главите им. — Но не очаквай целувка за лека нощ. Не и на първата ни среща.
	Тя вдигна глава и го изгледа, леко присвила очи.
	— Не бих искал да си помислиш, че съм лесна свалка — продължи той, а на устните му заигра едва доловима усмивка. Нападението май наистина ще се окаже най-добрата защита, помисли си Джейкъб. С някоя и друга шегичка би могъл да я принуди да свали гарда. Пък и нали беше обещал на Джени да се държи добре с Рийв?
	— Мисля, че не даваш и пет пари какво ще си помисля за теб — с най-учтивия си глас отвърна Рийв.
	Когато стигнаха до входната врата, той взе ключа от нея, отключи и й го върна обратно.
	— Лека нощ, госпожице Сорел. Вечерта, която прекарахме заедно, беше изживяване, което едва ли ще поискам да повторя скоро.
	— Един път и ние да постигнем пълно единодушие по някакъв въпрос, шериф Бътлър. — Усмивката й беше толкова фалшива, колкото и престорено любезния й тон.
	Без да каже нито дума повече, той се обърна и си тръгна. Стигна до джипа и се обърна. Видя, че тя продължава да стои на прага и да го наблюдава. Махна й с ръка. Тя махна в отговор.
	— Само още нещо, за да не стане някое недоразумение — подхвърли той. — Ти си права. Наистина не давам пет пари за мнението ти.
	Рийв се разсмя, давайки да се разбере, че и тя се чувства по същия начин, обърна се, влезе в къщата и затвори вратата след себе си.
	Джейкъб се изсмя. Да я вземат дяволите тази проклета жена! Затвори чадъра, подхвърли го на задната седалка и се настани зад волана на джипа. Точно затваряше вратата, когато чу, че го викат по радиото.
	— Джейкъб? — Обаждаше се Теуанда Харди. — Имаме убийство на „Клинтън роуд“. Мууди и Боби Джо вече пътуват нататък.
	— Продиктувай ми точния адрес.
	— „Клинтън“ 209. Това е една от къщите, които се дават под наем.
	— Известна ли е самоличността на жертвата?
	— Джеръми. Тимънс.
	Джейкъб изпъшка. От деня, в който пое задълженията си на шериф, Джейкъб започна да се опитва да събере достатъчно доказателства срещу Тимънс с надеждата, че ще успее да арестува долното копеле. Макар че беше сводник, който се издържаше благодарение на пет-шест момичета, работещи за него, Тимънс беше изключително предпазлив и винаги се намираше поне на една стъпка пред закона. Джейкъб изобщо не бе изненадан, че се бе намерил човек, който да посегне на живота на кучия син.
	— Кой съобщи за смъртта му? — попита Джейкъб.
	— Някакво момиче на име Амбър Чани.
	— Свърза ли се…
	— Със съдебния лекар и съдебните следователи? Да, Пийт вече пътува нататък. А Бърт обеща да мине да вземе Дуейн.
	Джейкъб запали колата, включи на задна, излезе на пътя и отново напусна града. Тъкмо когато бе решил, че тази ужасна вечер най-после ще свърши, се случи нещо още по-ужасно. Изпълняваше задълженията на шериф отскоро, но през този период от време бяха станали прекалено много убийства в окръг Чероки. И сега последното нещо, от което се нуждаеха той и съгражданите му, беше още едно. И макар че Тимънс със сигурно си заслужаваше съдбата, от шерифа се очакваше да разкрие убиеца и да го изправи пред правосъдието. Джейкъб се замисли и реши, че сигурно някое от _момичета_ на Тимънс му е видяло сметката.


	Постави отпуснатото й тяло в самия край на леглото, разтвори краката й и я докосна. Страстното желание възпламени кръвта му, обхвана го целия, замъгли разсъдъка му и го подтикна да извърши немислимото. Разкопча ципа на панталона си, освободи пениса и само с едно рязко и силно движение проникна в момичето.
	Пагубна злоба. Черна омраза. Страст и гняв. Желание за сексуална наслада и стремеж към власт.
	Облада я с брутална сила. Само за няколко секунди достигна оргазъм. Сексуалната наслада обаче не му донесе удовлетворение.
	Внезапно развърза панделката, завързана около гладката шия на момичето. Обхванат от трескаво вълнение и неизпитвано до този момент усещане за могъщество и власт, той хвана двата края на панделката и я затегна около гърлото й. Тя не се и опита да се съпротивлява. Не можеше. Няколко минути по-късно вече не дишаше.


	Джени Мадок изпищя.
	Далас се събуди мигновено, запали нощната лампа и се обърна към съпругата си. Тя лежеше до него, мяташе се насам-натам, а пронизителните й писъци постепенно преминаха в задавени ридания. Далас внимателно пъхна ръце под тялото й, вдигна я от леглото и я притисна към себе си. Започна да я милва, опитвайки се да я успокои, но тя продължаваше да плаче и да трепери неудържимо.
	Макар че умът и духът й все още бяха отчасти потопени в мрачните и черни дълбини на паранормалното изживяване, Джени почувства, че Далас я прегръща и се опитва да я успокои. Мигновено почувства любовта и силната му загриженост.
	— Спокойно, спокойно — шепнеше Далас. — Върни се при мен, но не бързай много. Бавничко… спокойно…
	Прогонвайки тъмните сенки от съзнанието си, тя постепенно се върна към действителността. Най-сетне успя да проговори.
	— Той я удуши.
	— Станала си свидетел на убийство? — попита Далас.
	Тя кимна утвърдително.
	— Но ми се струва, че все още не се е случило.
	— Видя ли лицето му? Разпозна ли жертвата?
	— Не, не видях лицето му. Зърнах само ръцете му и… пениса му.
	— Какво? — Далас стисна раменете й.
	— Той я изнасили, а след това я уби. Убийството й му достави удоволствие. По-голямо отколкото сексуалния акт.
	Далас преглътна мъчително.
	— Жертвата е млада и красива. Има къдрава червена коса. Не я познах. Успях само за миг да зърна лицето й.
	— Ще се обадя на Джейкъб и ще се опитаме да предотвратим това убийство, преди да се е случило. Видя ли нещо, което да ни помогне да установим къде се намира момичето?
	Джени поклати глава.
	— Не, не можах. Намираха се в някакво помещение. Не бяха на открито. Той я постави на легло. И… и след това я удуши с черна атлазена панделка.
	— Ще се справиш ли за малко сама? Трябва да опитам да се свържа с Джейкъб.
	Тя лекичко го побутна.
	— Обади му се, а след това ми приготви един чай от лайка.
	Далас стана от леглото, навлече дънките, които бе захвърлил на пода, и посегна към телефона, поставен на нощното шкафче.
	Джейкъб вдигна на петото позвъняване.
	— Бътлър слуша.
	— Джейкъб, обажда се Далас. Джени видя още едно убийство. Вярва, че още не се е случило, така че…
	— Случи се. В момента съм на местопрестъплението. Пийт оглежда трупа. Моля те, кажи ми, че Джени е видяла убиеца.
	— Не го е видяла, съжалявам. Но за сметка на това е видяла жертвата. Не могла да я познае обаче.
	— Нея?
	— Да, защо?
	— Защото жертвата е мъж — отвърна Джейкъб. — Джеръми Тимънс. По всичко личи, че някой го е удушил.
	— Джени смята, че жертвата е млада жена. С къдрава червена коса. Удушена с черна атлазена панделка. — Умът на Далас заработи на трескави обороти и скоро стигна до съответното заключение. — Искаш ли да се обзаложим, че момичето, чието убийство Джени видя, ще се окаже едно от момичетата на Тимънс? Готов съм да се обзаложа, че двете убийства са свързани.
	— Възможно е. Но може и да не съществува никаква връзка между това убийство и убийството, което Джени е видяла.
	— Може би най-напред трябва да разбереш дали сред проститутките, които работят за Тимънс, има някоя с червена къдрава коса.
	— Ще направя всичко възможно, но шансът не е на наша страна. Момичето — Амбър Чани — което открило трупа на Тимънс, едва ли ще ни даде имената и адресите на колежките си.
	— Ако се окажа прав, това може да се окаже единственият начин да спасим живота й. Трябва да се действа незабавно. Обясни това на Амбър Чани.


>	9.

	Джейкъб просто не можеше да не изпитва съжаление към Амбър Чани, независимо от факта, че тя изглеждаше всичко друго, но не и симпатична. Ситно накъдрената й гарвановочерна коса — боядисана — съответстваше по цвят на дебелата очна линия, размазана от сълзите, и високите до коленете ботуши с изключително високи и остри токове. Когато пристигна в къщата на Джеръми Тимънс на „Клинтън роуд“, Джейкъб я завари да пуши цигара. Сега, докато чакаше нетърпеливо в канцеларията на шерифа за поредния разпит, тя пак пушеше. Все още отказваше да признае, че е работила за Тимънс, който бе неин сутеньор.
	— Познавам го и това е всичко — повтаряше тя. — Беше ми познат.
	— Не искате ли да ни съобщите имената на другите му приятелки? — беше я попитал Джейкъб още на местопрестъплението.
	Тя бе издухала облак дим в лицето му и бе отвърнала:
	— Не съм казвала, че съм му била приятелка.
	Мууди Райън, най-младият заместник на Джейкъб, поклати глава. Беше застанал до бюрото на Джейкъб и гледаше през стъклото към Амбър, която потропваше нетърпеливо с крак в общото помещение и се оглеждаше притеснено наоколо. Приличаше на човек, който е готов всеки момент да побегне от сградата.
	— Познавам Амбър от гимназията — рече Мууди. — Беше с една година по-малка от мен. На възрастта на сестра ми е. Нямах никаква представа, че — той снижи глас — си вади хляба по този начин. По дяволите, та тя има малко момченце. Майк Кроуч й наду корема още в девети клас, след което изчезна и се записа в армията, а тя остана да се оправя сама. Бях чул обаче, че Амбър все пак успяла да се дипломира и работела някъде в Нюпорт.
	— Мислиш ли, че те помни? — попита Джейкъб.
	— Може би. Сигурно.
	— Защо тогава не опиташ да поговориш с нея? Предложи й чаша кафе. — Джейкъб кимна с глава към кафемашината, поставена в ъгъла на кабинета му. — Виж дали няма да можеш да я накараш да разбере, че животът на друга млада жена в този момент може би зависи от онова, което би могла да ни каже. Трябва час по-скоро да открием червенокосата жена, която Джени видяла в съня си.
	— Добре. Ще опитам. — Мууди, подобно на останалите подчинени на Джейкъб, изобщо не се съмняваше в паранормалните способности на Джени. Всички те я бяха виждали в действие и знаеха, че не е мошеничка, опитваща се чрез измами и лъжи да измъкне парите на хората.
	Мууди излезе от кабинета с чаша кафе в ръката и на вратата се размина с Пийт Холт, съдебния лекар на окръга. Джейкъб му даде знак да влезе.
	— Какво имаш за мен? — попита Джейкъб.
	Пийт се разположи на един стол, поставен встрани от бюрото на Джейкъб.
	— Нищо по-различно от онова, което ти казах и на местопрестъплението. Причината за смъртта определено е удушаване. Предполагам, че Тимънс е бил толкова дрогиран, че изобщо не е разбрал как извършителят се е промъкнал зад него и е обвил около врата му въжето, което намерихме в къщата.
	— Значи убиецът се е намирал съвсем близо до него, така ли?
	— Точно така.
	— Не открихме следи от борба или проникване с взлом. Амбър ни каза, че Тимънс обикновено оставял входната врата отключена, което означава, че всеки е могъл да влезе необезпокояван. Аз обаче смятам, че предвид професията на жертвата и факта, че нищо не е откраднато от дома му, той вероятно е познавал убиеца си. Съгласен ли си?
	— Да. И аз съм на същото мнение.
	— Имайки предвид предпазливостта на убиеца, какви, смяташ, са шансовете да намерим и други улики? Освен въжето?
	— Почти нулеви. Но ако е оставил някаква следа, Бърт и Дуейн ще я открият.
	— Дори и да го направят, съмнявам се, че това по някакъв начин ще ни помогне да предотвратим второто убийство. Точно в този момент убиецът може би е при жената, която, според Джени, също ще бъде удушена.
	Джейкъб се изправи, приближи се до вратата, открехна я и видя, че Мууди вече разговаря с Амбър. Запита се дали младият му заместник ще успее да изкопчи някаква информация от госпожица Чани. Ако Джени не грешеше — а тя обикновено не грешеше — някъде навън се намираше една нищо неподозираща червенокоса жена, която може и да не доживее до следващия ден.


	Той изпрати с поглед тялото, което се скри под водите на езерото. Беше тръгнал по „Магистрала 321“ и след пресечката й с „Магистрала 411“, пое към Сивиървил, а от там — към езерото Дъглас. По това време на нощта — беше малко след два сутринта — не се виждаше жива душа наоколо. Този път се бе видял принуден да убие Дина в родния си град, но след това се бе погрижил да се отърве от трупа далеч от дома. Щяха да изминат няколко седмици преди тялото й да бъде намерено — ако го намерят изобщо — а след толкова време идентифицирането му щеше да бъде силно затруднено. Но дори и да я открият и идентифицират веднага, никой не би могъл да го свърже по някакъв начин с Беки Олмстед — последното тяло, завладяно от Дина. Само трима човека знаеха за срещата му с нея тази вечер. А сега двама от тях бяха мъртви. Тимънс, противното копеле, щеше да си остане мъртъв навеки. Тя обаче щеше да се върне отново. Винаги го правеше.
	Той вдиша дълбоко утринния въздух и душата му се изпълни със задоволство. Беше мъртва. За пореден път бе успял да я победи. Сигурно беше много глупава, щом все се връщаше и си мислеше, че той няма да намери достатъчно сили, за да се отърве от нея. Сексуалното удоволствие, което изпитваше с други жени, бледнееше в сравнение с удовлетворението да чука Дина само миг преди животът да я напусне, да люби красивото й тяло — топло и меко дори и след смъртта. Комбинацията от секс, последван от смърт, възбуждаше и стимулираше всяка клетка от тялото и ума му. В тези моменти се чувстваше по-жив от всякога. Сега, когато бе извършил с Дина техния толкова често повтарян ритуал само няколко дни след последния път, той започна да проумява, че независимо от големия риск, част от него вече се надяваше, че тя няма да чака цели месеци преди да се появи отново. И макар че често му се искаше тя да си отиде и да не се връща никога вече, с времето започваше да се съмнява, че ще може да се лиши от нея завинаги.
	Започна да трепери от студения нощен въздух и се прибра на топло в колата. Настани се зад волана, а след това се обърна и погледна към багажника. Надяваше се, че не е оставил никакви следи при транспортирането на тялото. Преди да я качи в колата, той внимателно я бе увил в полиетиленов чаршаф, който щеше да изгори по-късно заедно със собствените си дрехи и ръкавици.
	Затвори очи и за пореден път се наслади на спомена за любовния акт и последвалото убийство. Еуфорията, която изпитваше единствено с Дина, удължаваше момента на удоволствие и удовлетворение. Изпитваше не само сексуална наслада, но и дълбоко вътрешно задоволство, породено от факта, че за пореден път бе успял да наложи властта си над жената, която го бе отблъснала на времето.
	— Сега не съжаляваш ли, Дина? — високо попита той. — Не ти ли се иска да бе обичала мен, а не него?


	Джейкъб изпи последните капки кафе от голямата чаша, която бе напълнил преди по-малко от пет минути. В нощи като тази имаше нужда от много кофеин, който изостряше вниманието му и не му позволяваше да заспи.
	Не успяха да постигнат нищо с Амбър Чани. Дори и Мууди не можа да я убеди. След като я разпитваха часове наред, тя най-сетне помоли за адвокат. И, по точно, за Макс Фенъл. Само че така и не успяха да се свържат с Макс и тя, в крайна сметка, се съгласи да повикат племенника на Макс, който беше и негов партньор, Кристофър. Крис Боутрайт, син на сестрата на съпругата на Макс, бе прекарал целия си живот в Чероки Пойнт. Завърши гимназия заедно с Джейкъб. Двамата обаче се движеха с различни тайфи и не бяха приятели. Когато преди около половин час Крис се появи в кабинета му, Джейкъб поговори с него накратко и се опита да го убеди, че трябва да посъветва Амбър да бъде напълно откровена с тях. Изтъкна, че животът на една жена зависи от това.
	— Знаеш, че Джени неведнъж е помагала на местните органи на реда — рече му Джейкъб. — Опитай се да накараш Амбър да разбере, че отказвайки да ни съобщи имената на останалите момичета, които работят за Тимънс, особено пък ако между тях има и червенокоси, тя на практика осуетява усилията ни да спасим човешки живот.
	Джейкъб се разположи зад бюрото си, остави празната чаша на кожената подложка и погледна часовника си. Три и четиридесет и пет. Затвори очи, вдигна ръце и разтърка с пръсти затворените си клепачи. После, без да отваря очи, отметна глава назад и я завъртя наляво и надясно. Беше уморен. Нощта се оказа твърде дълга, а както изглеждаше, щеше да му се наложи да подремне малко в кабинета си, защото не виждаше никакъв шанс скоро да се прибере у дома и да си легне в собственото легло. С времето беше установил, че една десетминутна дрямка вършеше чудеса и му позволяваше да запази ума си бистър.
	Обикновено му бяха нужни само минута-две, за да се унесе, но тази вечер, преди да се отпусне напълно и да потъне в сън, в съзнанието му изникна неканеният образ на жена. С топла, подканяща усмивка. Широко разтворени за прегръдка ръце. И тяло, облечено в прозирна нощница от атлаз.
	Възбуждаше се само при вида й. Джейкъб рязко отвори очи.
	— По дяволите!
	Жената, появила се мислите му и предизвикала болката в слабините му, беше Рийв Сорел.
	Не се тормози толкова! Подсъзнанието ти просто ти играе номера. Винеше Джени за това. Джени, която му бе пуснала мухата, че той е човекът, предопределен да пази и защитава Рийв. По дяволите, по-скоро _той_ се нуждаеше от защита в компанията на тази дяволски надута жена.
	Съсредоточил се изцяло върху опита да се концентрира и да прогони от главата си образа на оскъдно облечената и съблазнителна Рийв, Джейкъб не чу, че някой отвори вратата на кабинета му. Подскочи неволно, когато внезапно видя Крис Боутрайт да стои пред бюрото му.
	— Какво ти става, по дяволите! Не си ли чувал, че хората обикновено чукат, преди да влязат в нечий кабинет? — възкликна Джейкъб.
	— Но аз почуках.
	— О! Е, какво става? Успя ли да влееш малко здрав разум в главата на клиентката си?
	— Може би — отвърна Крис. — Ще бъдат ли повдигнати обвинения срещу нея и другите момичета, ако признае, че Тимънс е бил неин сводник и назове имената на останалите момичета?
	Джейкъб изсумтя.
	— Не е нужно да признава, че по някакъв начин е нарушила закона. Единственото, което искам от нея, са имената на останалите момичета, които работят за Тимънс. Като започне най-напред с червенокосите.
	— Имам ли думата ти, че…
	Джейкъб нетърпеливо махна с ръка.
	— Да, да, имаш думата ми.
	— Момичета, които работят за Тимънс са общо седем. Две от тях са червенокоси.
	— Имена? Адреси?
	— Червенокосите са Ейприл Фаулър и Беки Олмстед. И двете живеят в Чероки Пойнт. Мисля, че можем веднага да установим адресите им. Амбър смята, че Ейприл живее с приятеля си някъде на Осма улица. Беки все още живее у дома с родителите си, но Амбър не знае адреса.
	Джейкъб се изправи.
	— Има ли някаква представа с кого може да са били тази вечер Ейприл и Беки?
	— Никаква — отвърна Крис. — Понякога мъжете се свързват директно с Тимънс, но често самите момичета сами забърсват клиентите си.
	— Благодаря. — Джейкъб заобиколи бюрото си и стисна ръката на Крис. — Кажи на Амбър, че може да се прибере у дома, но да не напуска града. Може да се наложи да я потърся за допълнителна информация.
	В мига, в който адвокатът напусна кабинета му, Джейкъб се захвана за работа, опитвайки се да установи адресите на двете червенокоси жени. Нощта вече преваляше. Жените може би вече си бяха у дома в тези ранни утринни часове. Джейкъб се надяваше да ги намери и двете в леглата им. Живи и здрави.


	Прикова бездънните си зелени очи върху лицето й, а след това бавно ги плъзна надолу, оглеждайки внимателно всеки сантиметър от голото й тяло. Тя вдигна поглед към него и затаи дъх. Беше голям и твърд, излъчваше мъжественост и сила. Осъзна, че той смята да я докосне. Погледна го нетърпеливо и се усмихна подканящо. Той прокара пръсти по бузата й, зарови ги в косата й и погали главата й. Тя се задъха от удоволствие. Привлече го към себе си, придърпа главата му надолу и впи жадните си, нетърпеливи устни в неговите. Тялото й се разтресе от желание, неизпитвано никога преди. Пожела го отчаяно.
	Рийв рязко се събуди, извика уплашено и седна в леглото. Господ да й е на помощ! Зърната й бяха твърди от обхваналата я възбуда. Цялото й тяло бе окъпано в пот, а слабините й пулсираха от сладка болка.
	Рязко отметна завивките, стана от леглото, наметна атлазения си халат и нахлузи на краката си атлазени чехли в същия цвят. Погледна часовника на нощното шкафче. Наближаваше четири сутринта. Май щеше да е най-добре да не си ляга повече. Знаеше, че тази нощ повече няма да може да заспи. Само мисълта за още един еротичен сън с Джейкъб Бътлър като главно действащо лице й бе достатъчна, за да пожелае да остане будна до края на живота си.
	Какво й ставаше, по дяволите? Защо бе сънувала точно този груб и невъзпитан дивак? Та тя дори не го харесваше! Как е възможно да сънува точно него?
	Прекоси тъмната спалня, осветена единствено от лунните лъчи, проникващи пред пердетата, и отвори вратата, която водеше към помещението, което бе едновременно кухня и всекидневна. Приближи се до мивката, запали лампата и се зае да си приготви кафе. Беше донесла от къщи от любимата си марка. Разглезена от скъпото и ароматно кафе, което бе пила през целия си съзнателен живот, Рийв имаше чувството, че сервираната в заведенията напитка има вкус на помия.
	Докато чакаше кафето, тя надникна през кухненския прозорец и огледа павираната алея и паркинга, осветени от силна улична лампа. Черният асфалт блестеше, мокър от дъжда. По алеята бяха полепнали мокри листа. Рийв отмести поглед вдясно към съседната вила и, спомнила си, че тя се обитава от семейство на средна възраст, въздъхна с облекчение. След като се събуди така неочаквано от преживяния на сън кошмар — а съня, в който целуваше Джейкъб Бътлър наистина си беше кошмар! — Рийв се чувстваше изнервена и неспокойна. Ако си беше у дома в Чатанууга, заобиколена от познати предмети и успокоена от присъствието на семейството икономи, които живееха в апартамента над гаража, и от близостта на телефона, тя щеше да се чувства сигурна и защитена.
	„Можеше да отседнеш при Джаси. Тя учтиво те покани да останеш при нея докато си в Чероки Пойнт, но ти предпочете да наемеш тази къщичка и да живееш сама.“
	_Сама._ Тази дума изникваше в съзнанието й отново и отново. И я характеризираше най-точно от всички останали. Сама. Съвсем сама. Беше сама откакто почина майка й. Имаше няколко далечни братовчеди и само един престарял чичо по майчина линия. Лесли, майка й, беше единствено дете, а братът на баща й бе умрял още като дете.
	В определен смисъл обаче, Рийв бе живяла сама през целия си живот. Даже и по времето, когато и двамата й родители бяха живи. Те я обожаваха, осигуряваха й всичко, което можеше да се купи с пари, но тъй като бяха прекарали твърде много години без деца, бяха така погълнати един от друг, че понякога като че ли напълно забравяха за нея.
	Когато беше бебе за нея се грижеше медицинска сестра, заменена след това от цяла серия бавачки — четири на брой — които се грижеха за нея до четиринадесетгодишната й възраст. Вместо в държавно училище, Рийв бе посещавала подготвителното девическо училище в Чатанууга. Излизала бе единствено с момчета, които учеха в „Маккали“ и „Бейлър“. Живяла бе живота на привилегирована американска принцеса, но дали някога е била истински щастлива?
	Когато кафето стана готово, тя си сипа пълна чаша, отиде във всекидневната, седна на канапето и остави чашата на масичката пред нея. Взе дистанционното и пусна телевизора. Докато прехвърляше каналите, осъзна, че изборът не е кой знае колко голям — няколко канала за платени обяви и стари филми и още няколко новинарски канала. Спря се на един филм, разпознала главните актьори — Кларк Гейбъл и Гриър Гарсън. Обожаваше старите филми още от детските си години. Особено пък романтичните ленти. Понякога прекарваше неделните следобеди сама — гледаше филм след филм, опитвайки се да задоволи типично женския си копнеж за нежност и романтика. Имаше много любими филми, но тези от тридесетте и четиридесетте години бяха абсолютните й фаворити.
	Продължи да отпива от вкусното и ароматно кафе, приковала поглед върху екрана, където Кларк сграбчи Гриър, целуна я и я остави без дъх. Помисли си, че щеше да се почувства на седмото небе, ако имаше и малко кекс, пай или някаква суха паста.
	Внезапно актьорите на малкия екран, които бягаха с едно рено, за да се оженят, претърпяха някаква метаморфоза и от Гриър и Кларк се превърнаха в Рийв и Джейкъб. Тя премигна няколко пъти, за да прогони странното видение и отново насочи поглед към телевизора. Въздъхна дълбоко, видяла отново старите звезди на екрана.
	Я се стегни, сърдито си рече тя. Трябваше да престане да сънува Джейкъб Бътлър. Трябваше да спре да си мисли и фантазира за него. Щеше да се побърка, ако не успееше да си наложи някакъв самоконтрол.
	Ти не го харесваш. И той не те харесва. Джейкъб беше последният мъж на земята, когото би пожелала.
	Но, ако това беше истина, защо не можеше да го прогони от мислите си? И насън, и наяве?


	Джейкъб Бътлър се сбогува с майката и втория баща на Беки Олмстед. Дъщеря им им бе казала, че тази събота вечер има среща, след което ще остане да преспи у приятелката си Амбър Чани и ще се прибере у дома някъде преди обяд в неделя.
	— Обеща да си дойде навреме за църква — каза му майката на Беки.
	— Да, за да се изповяда! — Вторият баща на Беки, побелял грубиян с воднисти очи, гневно изгледа Джейкъб. — Беки може да заблуждава майка си, но не и мен. Сигурен съм, че тази нощ се е овъргаляла с някой тип в града. Това момиче има морал на разгонена улична котка.
	Джейкъб се настани зад волана на своя „Додж Рам“ и затвори вратата. Преди половин час бе заварил Ейприл Фаулър у дома с последния й приятел и, поне за момента, я бе изключил от списъка на евентуалните жертви. Но тъй като родителите на Беки не я бяха виждали от събота след обяд и нямаха никаква представа къде може да е — тя определено не бе прекарала нощта при Амбър — на Джейкъб не му оставаше нищо друго, освен да я обяви за изчезнала. Дали наистина Беки бе жертвата от видението на Джени? И ако е така, откъде да започне издирването й?
	Изкара колата от алеята пред къщата им и подкара обратно към сградата на съда. Ако се придържа към стандартната процедура за издирване на изчезнали лица, той едва ли щеше да открие Беки през следващите няколко часа или дори няколко дни. Молеше се тя да не е попаднала на някой жесток и студенокръвен убиец и да се появи у дома си по-късно сутринта, за да придружи майка си на църква.
	Джейкъб тъкмо паркираше джипа си на определеното за него място зад сградата на съда, когато клетъчният му телефон иззвъня. Той вдигна веднага.
	— Бътлър на телефона.
	— Джейкъб, обажда се Далас.
	— Предполагам, че Джени иска да разбере какво става. Можеш да й предадеш, че стеснихме кръга на евентуалните жертви до две жени. Едната е налице, но другата, младо момиче на име Беки Олмстед, липсва и аз нямам никаква представа откъде да започна издирването й.
	— Започни от най-близкия поток или езеро — отвърна Далас.
	Коремът на Джейкъб се сви болезнено.
	— Джени е имала друго видение.
	— Да.
	— Да разбирам ли, че Беки Олмстед — ако приемем, че тя е нашата жертва — няма да е жива, когато я намерим?
	— Боя се, че да. Джени видя мъртвото тяло на жената, потънало на дъното на някакъв дълбок водоем.
	— Удавила ли се е?
	— Джени не смята така. И в това видение, както и в предишното, тя видя някаква черна панделка, привързана около врата на жертвата. Предполагаме, че жената е била удушена.
	Джейкъб долови колебанието в гласа на Далас.
	— И?
	— Който и да е човекът, отговорен за смъртта й, той е изнасилвач и убиец. Според Джени момичето е било безжизнено, когато я изнасилил, което означава, че той или я е упоил, или просто я е ударил, за да изгуби съзнание.
	— Джени е видяла това и в двете видения? По дяволите, сигурно е било много мъчително да стане свидетел на нещо подобно. Изнасилване и убийство.
	— Така е. Беше мъчително. Тя все още е в банята и не може да спре да повръща. Второто видение било много по-ярко и образно от първото. Успяла дори да зърне за миг тялото на убиеца, но само от кръста надолу.
	— И?
	— Ами неговият инструмент е по-скоро малък. А космите около него били кафяви на цвят. — Далас въздъхна с отвращение. — Зная, че на това описание отговарят четиридесет процента от мъжете и че тази част от анатомията обикновено не се излага на показ, но това е всичко, с което разполагаме.
	— След като арестувам заподозрените, ще ги накарам да си свалят панталоните за обстоен оглед на интимните им части — саркастично подхвърли Джейкъб.
	— Да, направи го — процеди Далас. — Виж, трябва да затварям. Искам да отида да видя дали Джени е добре.
	— Ей, попитай я дали би могла да установи приблизително района, в който онзи е изхвърлил тялото.
	— Ще го направя, но не веднага. Прекалено е изтощена в момента, за да ни бъде от полза. Трябва й малко време да си почине. Намини към нас по-късно сутринта.
	Джейкъб прибра клетъчния телефон в калъфа, окачен на колана на панталона му, и стовари юмруци върху волана. Още две убийства. Едното тяло вече бе в моргата; другото бе погребано в дълбок водоем. А убиецът се намираше на свобода. Някакъв ненормалник, който се възбужда от тялото на изпаднала в безсъзнание жена и я убива веднага след това. Психар, посегнал на живота на млада червенокоса проститутка.


>	10.

	След като прекара на крак цялата нощ и направи всичко възможно, за да намери Беки Олмстед, Джейкъб започна постепенно да се примирява с мисълта, че младата проститутка наистина е жената от виденията на Джени. А ако това наистина се окажеше така, тялото й в момента можеше да се намира на поне дузина различни места. Районът около града бе пълен с потоци, реки и езера. Тялото можеше и никога да не изплава на повърхността, така че единствената му възможност да хване убиеца бе чрез разследване убийството на Джеръми Тимънс.
	Джейкъб паркира джипа на алеята, слезе от колата, приближи се до задната врата на къщата и почука. Далас веднага отвори и го покани в кухнята.
	— Изглеждаш съсипан от изтощение. Искаш ли чаша кафе? — попита той.
	Джейкъб се изсмя.
	— През нощта изпих няколко канички, но ако ми предложиш малко бекон, яйца и бисквити, ще…
	— Тази сутрин аз приготвих закуската. Бъркани яйца и препечени филийки. И да не ти харесва, няма друго.
	Джейкъб свали якето и шапката си марка „Стетсън“, окачи ги на закачалката до вратата и седна на масата.
	— Как се чувства Джени тази сутрин?
	— Заспа. Най-накрая. И не ми се ще да я будя. — Далас сипа кафе в една чаша и я остави на масата пред Джейкъб.
	— Момичето на Олмстед го няма никъде — рече Джейкъб.
	— Хм-хм… — Далас махна капака на тигана, оставен върху печката, и сипа от бърканите яйца в една чиния. Разви алуминиевото фолио, с което бе загърнат няколко намазани с масло препечени филийки, отдели четири, постави ги в чинията и я подаде на Джейкъб.
	— За момента имам едно сигурно убийство и второ, което изглежда твърде вероятно. Не зная със сигурност дали съществува връзка между двете, но инстинктът ми подсказва, че са свързани. Мисля, че човекът, убил Тимънс — който и да е той — е отнел живота и на момичето на Олмстед. За момента не зная защо. Ако успея да отговоря на този въпрос, може би ще мога да стигна и до убиеца.
	Далас подаде на Джейкъб нож, вилица и лъжица, след което посочи с глава към двата буркана със сладко, поставени редом с комплекта за сол и пипер, в средата на масата.
	— Имаме сладко от ягоди и от грозде. Избери си.
	Далас сипа и на себе си чаша кафе и седна срещу Джейкъб.
	— Не може да се каже, че си изкарваш хляба по лесния начин — подхвърли той. — Веднага щом стана шериф ти се наложи да се изправиш срещу сериен убиец, който едва не уби Джени. А след това, преди да успееш и дъх си поемеш, трябваше да се разправиш с онези двете психопатки, които измъчваха жертвите си до смърт. А сега, тъкмо когато реши, че нещата започват да се успокояват, на главата ти се натресе още едно — а по всяка вероятност ще се окажат две — нови убийства. И това преди още да си направил една година като шериф.
	Джейкъб намаза и четирите филийки със сладко от грозде.
	— Двете убийства са достатъчно сериозен проблем, но аз лично бих предпочел да се изправя пред два изолирани случаи, вместо да се налага да разследвам поредица от свързани убийства, при които броят на труповете постоянно расте.
	— Надявам се да си прав и последните две убийства да се окажат някакъв изолиран случай. Убиецът би могъл да е недоволен клиент, решил да си го изкара на Тимънс и Беки Олмстед. А може и да се окаже, че Тимънс и момичетата му по някакъв начин са се набъркали в търговията с наркотици. Твърде вероятно предположение, предвид естеството на работата им. — Далас поднесе чашата към устните си и погледна към Джейкъб над нея.
	Джейкъб въздъхна тежко.
	— Но? Хайде, кажи го. Зная, че според теб, в тези убийства има нещо повече.
	— Нито един недоволен клиент, колкото и да е откачен, не би се опитал да удуши жертвата си. Същото важи и за търговците на наркотици. Такива хора обикновено използват пистолет. Бърза и чиста работа.
	— Удушаването на жертвата изглежда далеч по-лично, нали? — Джейкъб разбърка яйцата в чинията си и поднесе вилицата към устата си.
	Далас кимна.
	— В повечето случаи. На твое място бих търсил ревнив любовник. Или…
	— Или?
	— Или удушаването да се окаже нещо като визитната картичка на сериен убиец.
	Джейкъб преглътна.
	— По дяволите!
	— Не твърдя, че си имаме работа с друг сериен убиец, но не бива да пренебрегваш и тази възможност. Престъплението, което Джени видя, носи елементи на ритуално убийство. И аз не мисля, че убиецът го прави за пръв път.
	— Досега в окръг Чероки не сме се сблъсквали с убийство, което да прилича на онова, което е видяла Джени. Не и откакто съм шериф.
	— Възможно е това да е първото му убийство в окръга. Другите жени, убити от него, може да са живели в съседни окръзи или дори в други щати.
	— Ако наистина става дума за сериен убиец и ако червенокосата наистина е негова жертва, защо е трябвало да убива и Тимънс? — Джейкъб се досети за отговора преди още Далас да му отговори. Това бе единственото логично обяснение.
	— За да не позволи на Тимънс да го разпознае. Ако Тимънс го е уредил при едно от неговите момичета, а впоследствие се окаже, че същото това момиче е безследно изчезнало, Тимънс веднага ще го идентифицира.
	— Човече, надявам се да грешиш, макар да ми се струва, че разсъжденията ти са правилни. — Джейкъб изгълта останалите яйца, излапа още три препечени филийки и отпи от кафето си.
	— Давам си сметка, че докато не открием тялото, не можем да сме сигурни, че Беки Олмстед е наистина мъртва — рече Далас. — Но ако разполагаме с нейна снимка, бихме могли да я покажем на Джени, за да се уверим дали наистина тя е жената от видението й. Ако е тя и ако, естествено, не се появи отнякъде, ще можеш да започнеш разследване и да я водиш най-малкото като безследно изчезнала.
	— Имам снимка на Беки. — Джейкъб погледна към коженото яке, окачено на закачалката до вратата. — Майка й ми даде една снимка от последната й година в гимназията. Бих искал Джени да я погледне.
	— Да. Добре. Ще й я покажем веднага щом се събуди — отвърна Далас. — А междувременно, защо не проведем няколко телефонни разговора, за да проверим дали в някой от съседните окръзи не са били извършени убийства, сходни на това от видението на Джени? Ще започнем със Сивиър, Нокс, Блаунт и Лудон.
	— Аз ще поема Сивиър и Лудон — рече Джейкъб. — Познавам шерифите в тези два окръга.
	— Добре. Значи за мен остават Нокс и Блаунт.
	Джейкъб бе научил много от тънкостите, свързани с разследване на престъпления и преследване на престъпници от Далас, който беше бивш агент от ФБР. Запознаха се през януари и от тогава насам станаха добри приятели. Още при първия случай, който разследваха, установиха, че работят добре заедно. Джейкъб високо ценеше и уважаваше съпруга на Джени.
	Когато Фарлан Маккинън предложи на Джейкъб, току-що пенсионирал се от флота и оставил зад гърба си кариерата на тюлен, да се кандидатира за шериф, Джейкъб погледна неохотно на това предложение. В края на краищата, той беше войник, а не юрист. Старият Маккинън обаче, подкрепен от неколцина от политическите фигури в града, го убеди да се кандидатира. Никой не бе по-изненадан от него самия, когато спечели изборите със съкрушителна победа. Зае поста с убеждението, че ще може да върши работата, тъй като Чероки Пойнт в никакъв случай не можеше да се нарече център на криминалната престъпност. Нямаше откъде да знае, че нещата ще се променят — към по-лошо — скоро след избора му.
	— Нека отново да си припомним основните факти от видението на Джени и да се опитаме да си изградим представа за начина на действие на нашия убиец — предложи Джейкъб. — Това, в случай, че той наистина се окаже сериен убиец.
	— Добре, започвай — съгласи се Далас.
	— Така… Той души жертвите си с черна атлазена панделка. Убива червенокоси жени. — Джейкъб поклати глава. — Не просто червенокоси жени, а червенокоси проститутки. Или, може би, жени, които смята за курви.
	— Продължавай.
	— Обладава жените само мигове преди да ги убие. След това изхвърля телата им в… — Джейкъб рязко замлъкна. — По дяволите, как не се сетих по-рано! Само преди няколко дни от река Тенеси близо до Лудон е било извадено тяло на проститутка.
	— Точно така. Спомням си, че четох някъде за това. — Далас кимна към телефона. — Най-напред ще се обадим на шерифа на окръг Лудон, за да проверим дали и тяхната жертва е била удушена с черна панделка. И дали е била сексуално малтретирана. Ако случаят е такъв, тогава…
	— Тогава можем да сме сигурни, че сме изправени срещу сериен убиец.
	Петнадесет минути по-късно, малко след като Джейкъб приключи разговора си с Уит Езел, шериф на окръг Лудон, Джени влезе в кухнята и се приближи право до него. Постави ръка на сърцето му и двамата се спогледаха, общувайки без думи.
	— Мъжът, който уби младата жена, е убивал преди и ще продължи да убива — с едва доловим шепот промълви Джени.
	Далас застана зад съпругата си, но не я докосна.
	— Да не си имала друго видение?
	Тя поклати отрицателно глава.
	— Не точно видение. Беше по-скоро някакво чувство. Долових огромна мъка. На повече от една жена. Неизмеримата тъга, която почувствах, не би могла да бъде породена от една-единствена душа.
	— Добре ли си? — Далас обърна Джени към себе си и с любов погали лицето й с върховете на пръстите си.
	Тя му се усмихна колебливо и хвана ръката му.
	— Добре съм. Хайде да седнем.
	Далас веднага й помогна да се настани до масата. Приготви й чаша горещ чай и седна до нея. След това се обърна към Джейкъб.
	— Разкажи ни какво научи от шериф Езел.
	Джейкъб се разположи при тях.
	— В първия момент не изглеждаше особено очарован от обаждането ми в неделя сутрин.
	— Обзалагам се, че е така — засмя се Далас.
	— Кой е шериф Езел и защо сте разговаряли с него? — Джени поднесе чашата към устните си, отпи глътка чай и въздъхна.
	— Той е шерифът на окръг Лудон — отвърна Джейкъб. — Преди няколко дни намериха тялото на проститутка в реката, малко над язовира и…
	— Вие двамата сте решили, че това убийство може би е свързано по някакъв начин с убийството от видението ми — довърши вместо него Джени.
	Далас и Джейкъб кимнаха утвърдително, а след това Джейкъб заговори отново.
	— Жената, която са намерили в реката, е била идентифицирана като Кет Бейкър — момиче на повикване от Ноксвил. Изчезнала преди по-малко от седмица.
	— Червенокоса ли е била?
	— Да. Косата й е била боядисана. Но, като се абстрахираме от тази техническа подробност, тя всъщност е била червенокоса.
	— А причината за смъртта? — попита Далас.
	— Удушаване. — Джейкъб премести поглед от Далас към Джени. — Намерили черна атлазена панделка, завързана около шията й.
	Джени ахна.
	Далас изсумтя.
	— Същият начин на действие като във видението на Джени.
	— Може да съм видяла нещо, което вече се е случило — обади се Джени. — Възможно е жената от видението ми да е Кет Бейкър.
	— Възможно е — съгласи се Джейкъб. — Аз обаче съм готов да се обзаложа, че ти всъщност си видяла Беки Олмстед — изчезналата проститутка от Чероки Пойнт.
	— Хайде да се обадим и на шерифите в другите окръзи, за да проверим дали убийството на Кет Бейкър не е изолиран случай. — Далас погледна към Джени. — Искам да хапнеш нещо, а след това да отидеш си починеш малко. И при никакви обстоятелства не прави каквото и да било без мен. Разбра ли?
	Джени се присегна и потупа ръката на Далас.
	— Разбрах.
	— Обещаваш ли?
	— Обещавам.
	Джейкъб се засмя, без да разтваря устни.
	— Радвам се да видя, че тя най-накрая реши да послуша някого. Двамата с Джаси неведнъж сме я предупреждавали да не задълбава прекалено навътре и да не се опитва да разгадава мислите на даден престъпник, но тя никога не ни обръщаше внимание.
	— Нищо подобно — възрази Джени. — Разбира се, че обръщах внимание. Само че, от време на време, чувствах какво трябва да се направи и просто го правех.
	Клетъчният телефон на Джейкъб иззвъня. Джени нервно подскочи. Джейкъб бързо се изправи, извади телефона от калъфа, окачен на колана му, и отговори на обаждането.
	— Бътлър слуша.
	— Шерифе, мисля, че май намерихме тялото на Беки Олмстед — информира го заместникът му Джо Харт. — Преди около два часа двама рибари извадили женско тяло от водите на езерото Дъглас.
	— Разполагаме ли с някакви подробности?
	— Малко. Жената е млада. И тялото очевидно е било хвърлено във водата съвсем скоро.
	— Знаеш ли номера на шериф Флойд?
	— Да.
	— Продиктувай ми го. Ще се свържа с Ноланд и ще се опитам да разбера нещо повече. — Джейкъб разкопча джоба на ризата си, извади отвътре малко тефтерче и химикал и бързо надраска телефонния номер. — Благодаря.
	После върна телефона в калъфа му и насочи поглед към Далас.
	— Тази сутрин двама рибари извадили женско тяло от езерото Дъглас. Би могло да е на Беки Олмстед.
	И двамата мъже се обърнаха към Джени.
	— Чакайте да видя дали ще почувствам нещо — рече тя.
	— Може би не бива да го правиш. — Далас се намръщи. — И без друго си достатъчно изтощена.
	— Няма да навлизам много надълбоко. — Тя затвори очи и се опита да се съсредоточи.
	Далас, хванал двете й ръце със своите, я наблюдаваше закрилнически. Джейкъб се приближи до вратата, извади снимката на Беки Олмстед от джоба на якето си и излезе на покритата задна веранда. Прибра снимката в джоба на ризата си и избра номера на шериф Флойд. Наложи му се да разговаря с няколко от заместниците, преди да успее да се свърже със самия шериф. В този момент Далас се появи през задната врата и го погледна в очите.
	— Джени твърди, че тялото, което са намери в езерото Дъглас, е на жената от видението й.
	Джейкъб кимна, извади снимката на Беки от джоба на ризата си и я подаде на Далас.
	— Попитай я дали е тя.
	Далас взе гимназиалната снимка и се върна обратно в кухнята. Джейкъб се съсредоточи върху телефонния разговор.
	— Шериф Флойд, обажда се шериф Бътлър от окръг Чероки. Разбрах, че имате нов случай на убийство.
	— Да, така е. Защо се интересуваш?
	— Една жена от Чероки Пойнт изчезна безследно. За последен път е била видяна снощи. Става дума за млада проститутка. Сводникът й също беше убит. Удушен.
	— Дайте ми някакво описание.
	— Както вече казах, става дума за младо момиче. С червена коса. Високо около метър и осемдесет. Слаба.
	— Отговаря на описанието на нашата удавница. Разполагате ли с човек, който би могъл да идентифицира тялото? Гледката не е особено приятна, макар че, според нашия съдебен лекар, тялото е престояло във водата не повече от десет-дванадесет часа.
	— Нашето момиче се казва Беки Олмстед. Има майка и втори баща. — Джейкъб леко се поизкашля. — Бихте ли ми казали как точно е умряла?
	— Може да се е удавила, но според мен, първо е била удушена и след това е била хвърлена в езерото — отвърна шериф Флойд.
	— Попаднахте ли на някаква конкретна улика, която да сочи, че смъртта е настъпила вследствие удушаване?
	— Около шията й все още има някаква черна панделка. Тази информация, естествено, няма да бъде разпространявана. Кожата под панделката изглежда протрита. А и самата панделка се е врязала доста силно в плътта й.
	Джейкъб пое дълбоко въздух и бавно издиша.
	— Обърнете внимание на съдебния лекар да провери дали е била изнасилена.
	— Мисля, че споменахте, че става дума за проститутка.
	— Ако подозренията ми се потвърдят, последният сексуален контакт на момичето не е бил по взаимно съгласие. Може да е била упоена. И по всяка вероятност е била изнасилена само минути преди да умре.


	Веда Маккинън се върна от неделната служба в методистката църква, която посещаваше откакто бе дошла в Чероки Пойнт като млада булка. Макар да произхождаше от семейство на презвитерианци, тя бе сменила вероизповеданието си за радост на съпруга си и родителите му. В онези ранни години тя наистина полагаше огромни усилия да зарадва Фарлан и семейството му. Копнееше да бъде приета като една от тях, да се почувства част от семейството. И макар бракът им да не беше съвършен, навремето двамата с Фарлан се обичаха. А когато роди Брайън, всички от семейство Маккинън започнаха да се отнасят с нея като с кралица. С времето обаче нещата започнаха да се променят. Неуспешно се бе опитала да роди на съпруга си още деца, но след пет последователни спонтанни аборта лекарите я предупредиха да не забременява повече. Само ако бяха имали още деца… Може би една дъщеря…
	Абра я посрещна във фоайето и взе палтото и чантата й.
	— Господин Фарлан слезе ли вече? — попита Веда.
	— Да, мадам. Двамата с Уолъс са в кабинета.
	— Ами господин Брайън?
	— Тази сутрин не съм виждала господин Брайън.
	— Благодаря. — Веда свали ръкавиците си и ги подаде на икономката. — Днес бих искала да сервираш обяда в един и половина.
	— Да, мадам.
	Веда вдигна поглед към стълбището, застлано с килим, и се запита дали Брайън е все още в леглото. Той често спеше до късно през уикендите, макар че никога преди не бе отсъствал по цяла нощ. Когато след развода си с Филис Брайън отново се върна да живее при тях, той обзаведе наново двете стаи и банята, разположени в другия край на коридора. При нормални обстоятелства Веда нямаше как да разбере, че предишната вечер той се бе прибрал у дома малко преди зазоряване. Само че този път Веда беше будна и чакаше. Не сина си обаче, а съпруга си. На Фарлан не му бе присъщо да отсъства от дома цяла нощ, макар че тя нямаше никаква представа как прекарва нощите си, когато е далеч от дома.
	Предишната вечер Веда си легна в единадесет, но не можа да заспи, защото знаеше, че Фарлан все още не се е прибрал. Беше телефонирал по-рано вечерта и бе оставил съобщение на Абра. В три сутринта Веда стана от леглото, облече халата си и седна пред прозореца, който гледаше към алеята пред къщата. Видя Брайън да вкарва поршето си в гаража, а след това го чу да се качва по задното стълбище. Веда предпазливо открехна вратата на спалнята и видя сина си, който притича по коридора и се скри в стаята си. Точно когато вратата се затвори след него, големият стенен часовник във фоайето отброи пет удара. Пет часа.
	Къде ходеше синът й и какво правеше в свободното си време си беше негова работа. Той вече не беше момче, а четиридесет и две годишен мъж. Вероятно бе прекарал нощта с някоя жена и това бе напълно разбираемо. В края на краищата един мъж си имаше своите потребности. Само че в момента я занимаваха не потребностите на сина й, а нуждите на съпруга й. В последно време сексът не присъстваше редовно в живота им. Тя самата бе загубила интерес към секса малко след като навърши петдесет, но бе продължила да се преструва, за да достави удоволствие на съпруга си. С времето обаче сексуалните апетити на Фарлан също намаляха и съвсем наскоро той бе имал повод да отбележи, че сега, когато вече бе на седемдесет и пет, определено предпочита доброто ядене пред доброто чукане.
	През всичките години, последвали злополучната му изневяра, Фарлан й бе безусловно верен. Или поне тя така смяташе. В края на краищата той й се бе заклел, че никога повече няма да позволи на друга жена да застане между тях. А тя бе дала ясно да се разбере, че ще посегне на живота си, ако разбере, че той отново й изневерява. Не беше съвсем сигурна дали наистина бе готова да се самоубие, но по-важното в случая бе, че бе успяла да убеди Фарлан в сериозността на намеренията си.
	Веда прекоси коридора и почука на затворената врата на кабинета.
	— Може ли да вляза?
	Дочу приглушени гласове, а след това нечии стъпки. Вратата се отвори и срещу нея застана Уолъс. На лицето му грееше широка усмивка. Бедничкият Уолъс се усмихваше през повечето време. Беше щастлив като човек, узнал тайна, неизвестна на никого другиго. Кой знае какви загадъчни мисли се лутаха в детския му, недоразвит мозък.
	— Имам си куче — рече й Уолъс. — Намерих го тази сутрин в предния двор. Фарлан смята, че е улично куче, но ми каза, че мога да го задържа, ако му направя легло в гаража. Ти нямаш нищо против, нали, Веда?
	Куче? Веда не обичаше особено животните и никога не позволи на Брайън да си има домашен любимец. Освен това винаги се бе противопоставяла на идеята Уолъс да задържи някое от изпадналите животинчета, които мъкнеше в дома им — нещо, което се случваше доста често.
	— Каква хубава новина. Куче, значи.
	— Ще го държа навън и то изобщо няма да те притеснява. Обещавам. Ще го кръстя Споти, защото е бяло на черни петна. Мислиш ли, че името е хубаво? — Колкото по-възбуден беше Уолъс, толкова по-бързо говореше. — Фарлан каза, че мога да помоля Абра да ми даде няколко стари одеяла, за да му направя легло. И да я помоля да му приготви някаква храна.
	— Да, да, скъпи. Хайде отивай да се погрижиш за Споти.
	Уолъс изхвърча край нея и се спусна надолу по коридора. Беше едър като мечка човек с ума на малко момче. Веда изправи рамене и влезе в личните владения на съпруга си. Спря се на прага и не помръдна, докато той не я погледна от кожения фотьойл, на който седеше.
	— Влез и затвори вратата — подкани я Фарлан. — Сигурен съм, че онова, което искаш да ми кажеш, трябва да бъде изречено на четири очи.
	Тя се обърна, затвори вратата, след което отново погледна съпруга си.
	— А онова, което ти имаш да ми кажеш, също ли трябва да бъде изречено на четири очи? — попита тя и прикова поглед върху лицето му.
	— Не стой там и не ме гледай толкова сърдито. Ела насам и седни. — Посочи й фотьойла срещу неговия. — Как мина проповедта на преподобния Пратер?
	Тя скръсти ръце в скута си.
	— Попита за теб. Казах му, че напоследък се чувстваш малко потиснат.
	— Една напълно приемлива от социална гледна точка лъжа.
	Доловила хумора в гласа му, тя го изгледа с блеснал от гняв очи.
	— Изобщо нямаше да се налага да лъжа, ако беше станал навреме и бе присъствал на проповедта заедно с мен.
	— Престани да говориш със заобикалки, Веда. Хайде, попитай ме направо.
	— Много добре. — Тя пое дълбоко въздух, опитвайки се очевидно да се успокои. — Къде беше цяла нощ? Тази сутрин се прибра чак на зазоряване.
	— Отидох с колата до Сивиървил и си взех стая в хотел. — Погледът му срещна нейния. Веда забеляза в очите му предизвикателство, каквото не бе виждала от години. — И прекарах една приятна нощ с много забавна млада жена.
	Лицето на Веда пламна. Ударите на сърцето й започнаха да отекват оглушително в ушите й.
	— Казваш го така, сякаш смяташ, че не ми пука, че си нарушил обещанието, което ми даде преди години. Как си могъл? И как се осмеляваш да се държиш толкова арогантно и пренебрежително към мен?
	— Ако имаш намерение да се самоубиваш, мила моя, защо не изчакаш да мине неделният обяд? Абра е приготвила крехки ребърца, а ти знаеш, че това е любимото ми ядене.


>	11.

	Когато Джейкъб се върна в кухнята, Джени му подаде ученическата снимка на Беки Олмстед.
	— Знаеш, че във виденията невинаги виждам всичко. А когато става дума за човек, обикновено различавам само косата, или очите, или…
	Джейкъб я яхвана за раменете и я погледна с обич.
	— Какво се опитваш да ми кажеш, малка сестричке?
	— Във видението си видях косата и шията на жената… и краката и бедрата й.
	— Видяла си и още нещо.
	— Да. За миг зърнах лицето й. — Джени погледна снимката, която Джейкъб държеше в ръка. — Това е жената от видението ми. Сигурна съм.
	Стомахът на Джейкъб се сви болезнено.
	— Ще се свържа с майката на Беки и ще я помоля да дойде с мен до окръг Джеферсън.
	— Съжалявам — промълви Джени. — Разбирам колко ще ти бъде трудно да кажеш на жената, че дъщеря й вероятно е мъртва.
	Джейкъб кимна.
	— Това е част от работата ми.
	— Фактът, че тялото е намерено в езерото Дъглас, допълнително усложнява положението — намеси се Далас.
	— В разследването ще участва не само шерифът на окръг Джеферсън, но и щатските власти.
	— Доколкото познавам Ноланд Флойд, той едва ли ще търпи чужда намеса. Човекът е опитен служител на закона. Шериф е от почти двадесет години. Ще го оставя той да се разправя с щатските власти. Те не са мой проблем. А и се съмнявам, че те наистина ще се намесят.
	— Щом стигнат до заключението, че в североизточните части на Тенеси вилнее сериен убиец, всички подразделения на закона в щата ще трябва да се включат в издирването му — отвърна Далас. — Но онова, от което трябва да се притесняваме лично ние, е дали този тип ще удари отново в нашия окръг.
	— Да, зная. Изкушавам се дори да се явя по телевизията и да отправя предупреждение към всички червенокоси жени в окръг Чероки, макар да съзнавам, че не мога да го направя. Едно такова предупреждение би могло да предизвика паника в района. Като се има предвид, че три-четвърти от жителите по тези места са с шотландски и ирландски корен, процентът на червенокосите жени не е никак малък.
	— Джаси и Рийв също се включват в този процент — обади се Джени.
	Джейкъб и Далас се обърнаха и я зяпнаха изумено. По дяволите, тя имаше право. Защо дори не се бе сетил за тях? Особено за Джаси, която се ползваше с неособено добра репутация. Всеки, който не я познава достатъчно добре, би могъл да я помисли за лека жена. Каквато тя не беше. Но ако убиецът се вслуша в местните клюки…
	— Джени, долови ли… — попита я Далас, но Джени го прекъсна по средата на изречението.
	— Не, не почувствах връзка между опасността, която, според мен грози Джаси и Рийв, и мъжа, убил Беки Олмстед, но… — Черните очи на Джени се напълниха със сълзи.
	— Но какво? — Джейкъб знаеше, че братовчедка му често се опитва да се престори, дори пред самата себе си, че някои от ужасните неща, с които се сблъсква във виденията си, не са истински. Само че вече неведнъж ясновидските й предсказания се бяха оказвали изключително надеждни и точни.
	Джени тръсна глава.
	— Не зная. Но ме измъчва някакво странно чувство, което не мога да обясня. Ако се опитам да проникна в съзнанието на убиеца…
	— В никакъв случай! — Далас буквално изръмжа думите.
	— Може би по-късно, след като си почина. Искам да помогна.
	— Може би по-късно — съгласи се Джейкъб. — Но не и сега. Далас е напълно прав да те предпазва от теб самата. — Целуна бузата на Джени. — Довечера ще намина отново. — Обърна се към Далас. — Ела да ме изпратиш.
	Далас последва Джейкъб на верандата и двамата заедно стигнаха до задния двор. Дръдуин, който спеше в единия ъгъл на верандата, се изправи и тръгна след тях. Небето беше облачно и мрачно. Далас протегна ръка и погали главата на кучето.
	— Проведи онези телефонни разговори вместо мен. — Джейкъб отключи джипа. — Опитай се да разбереш дали и на други места в североизточната част на Тенеси има извършени подобни убийства. Както самият ти изтъкна по-рано, това може да е първото убийство в нашия окръг, но убиецът може да е вилнял другаде.
	— Ще го направя. А довечера ще трябва да се обадим на Кейлъб и да го предупредим да не изпуска Джаси от поглед. За всеки случай.
	— Той ще задава въпроси.
	— Ще му отговоря.


	Реба огледа внимателно подредената маса. Всички прибори си бяха по местата. Точно и както бе очаквала да бъде. Дора никога не би я подвела. За разлика от много други хора в живота й, които я бяха подвеждали в миналото и продължаваха да го правят и сега. Икономката й беше абсолютна надеждна, сигурна и изключително компетентна. Порцеланът, кристалът и среброто блестяха. В центъра на старинната махагонова маса с марката на „Дънкан Файф“ бе поставена ниска ваза с изящно подредени цветя. От съседната кухня се носеше слабо ухание на прекрасната храна, която Дора приготвяше за неделния обяд.
	Ако само преди шест месеца някой й бе казал, че ще покани в дома си Джасмин Талбът, тя сигурно щеше да го сметне за луд. Реба не харесваше тази жена. Не, това бе твърде слаба дума, която не изразяваше истинските й чувства. Реба презираше Джаси още от времето, когато тя, едва шестнадесетгодишна, забременя нарочно от Джейми. Скоро стана повече от очевидно за всички, че бебето е било просто един капан, с който да си улови богат съпруг. Веднага щом Джейми й заяви, че няма да се ожени за нея, тя направи аборт. И до деня на смъртта на Джейми продължи да го преследва, отказвайки да му позволи да потърси щастието си с друга жена.
	Реба все още беше в траур за Джейми — внука, когото бе обичала толкова силно. Беше я разочаровал безброй пъти, но тя му прощаваше всеки път щом разбиеше сърцето й. След като изгуби собствените си две деца — Джим младши и Мелани — Джейми остана единственият им наследник и приемник на фамилните богатства на семейство Ъптън. А след като през изминалото лято той беше брутално убит, Реба си бе помислила, че вече са изгубили всичко. Само че бе сгрешила. Като по чудо в живота им най-неочаквано се появи Кейлъб — внука, за съществуването на когото дори не бяха подозирали. Детето на Мелани. С времето Реба бе започнала да проумява, че Кейлъб е съвършено различен от Джейми. Той беше по-добрият от двамата. Беше силен и надежден мъж, на когото можеше да се разчита. Имаше добро сърце, беше дружелюбен и открит. Но и той, също като мъртвия си братовчед, имаше един непростим недостатък — влюбен беше в Джасмин Талбът.
	Независимо от силната омраза, която изпитваше към Джасмин, Реба днес я бе поканила на обяд, за да достави удоволствие на Кейлъб. Беше твърдо решена да не повтори с Кейлъб грешките, които бе допуснала с Джейми. Щом Кейлъб наистина обичаше Джаси Талбът и имаше намерение да се ожени за нея, тогава на нея щеше да й се наложи да преглътне гордостта си и да приеме неизбежното, ако иска да задържи внука си в семейството.
	Ако обаче се появеше и най-малката възможност за манипулиране на съществуващото положение, Реба мигновено щеше да се възползва от нея. Ако само можеше да накара Кейлъб да проумее, че Рийв Сорел е далеч по-подходяща за него…
	— Всичко изглежда много красиво — обади се Джим.
	Реба едва не ахна, чула гласа на съпруга си. Не беше го чула да слиза от горния етаж. Обърна се и му се усмихна.
	— Искам днешният обяд да е съвършен. Заради Кейлъб.
	Джим се приближи, прегърна Реба през раменете и я целуна по бузата.
	— Много се гордея с теб, момиче. Зная, че днес няма да ти е лесно, но искам да знаеш, че постъпваш правилно. И двамата научихме урока си с Джейми, нали?
	Имаше време, когато един такъв изблик на внимание и привързаност от страна на съпруга й щеше да я изпълни с вълнение и възторг, но сега изпита само умерено задоволство. Не че не обичаше Джим. Напротив, обичаше го и вероятно щеше да го обича до края на дните си. Но от доста време насам вече не бе влюбена в него. Освен това в живота й имаше _друг_ мъж. Дод. Дали наистина бе влюбена в него? Да, помисли си тя, може би. Никога преди не й бе хрумвало, че би могла да се прокрадва крадешком до вилата си високо в планината, за да се среща с любовника си. С Дод обаче нещата не стояха точно така. Той я караше да се чувства различно. Пък и, технически погледнато, те двамата не бяха любовници. Все още. Миналата вечер прекараха заедно — пиха шампанско, държаха се за ръце и разговаряха почти до полунощ. След това се целунаха за довиждане.
	През целия път до дома Реба се бе питала какво ще каже на Джим, ако случайно го завари у дома. Но него го нямаше. Напоследък все по-често му се случваше да отсъства по цяла нощ. Реба знаеше къде ходи — прекарваше нощта при Ерин Мърсър. Ако Джим си беше у дома, дали щеше да му каже истината? Дали щеше да си признае, че е била с Дод Кийфър? Че е влюбена в него?
	Реба се отдръпна от Джим и тръгна около масата, преструвайки се, че проверява как са подредени приборите — нещо, което вече бе направила.
	— Тази сутрин пропусна църковната служба.
	Джим не беше единственият човек, когото не бе видяла в църквата. Дод също го нямаше. Семейството на Дод посещаваше презвитерианската църква, но Дод скоро след брака си бе приел вероизповеданието на покойната си съпруга. Реба се надяваше, че Дод ще й се обади днес, за да уговорят следващата си среща. Струваше й се странно, че на нейната възраст отново изпитваше нетърпеливо очакване и вълнение подобно на младо момиче, което едва изчаква срещата с първото си гадже.
	— Извинявай, че не можах да те придружа до църквата днес — рече Джим.
	Не последваха никакви други обяснения. Нито дума за това къде и с кого е прекарал изминалата нощ. След всичките тези години, след многобройните любовници и нощите, прекарани извън дома, може би наистина вече нямаше нужда от повече лъжи и измислени оправдания.
	Реба вдигна гордо глава и го погледна право в очите.
	— Няма нищо. Не е нужно да се извиняваш. Не и пред мен. _Вече_ не.
	Той я погледна замислено. Тя се усмихна загадъчно. Нека да си мисли каквото си иска. Нека да се чуди какво става.


	Фарлан остави Веда да вика и беснее и, колкото и да е странно, дори изпита удоволствие да наблюдава гневните й изблици. Как бяха стигнали до тук? Той не само че вече не обичаше съпругата си, ами и като че ли се радваше на нещастието й. Не, това не беше истина. Фарлан не искаше Веда да се чувства нещастна, макар да съзнаваше, че никакви усилия от негова страна не биха могли да я направят щастлива. В този конкретен случай обаче той смяташе, че има право малко да я поизтормози. В края на краищата от тридесет години насам заплахата й за самоубийство висеше като прословутия Дамоклев меч над главата му. Беше се примирявал с това, защото се страхуваше да не направи нещо, с което да принуди Веда да стигне до крайности. И защото се чувстваше отчасти виновен. Беше изменил на брачните си клетви. Не само че си бе хванал любовница, ами и се бе осмелил да се влюби в нея.
	Ако само можеше да върне времето с тридесет години назад… Не можеше да го направи; дори и да успееше да я намери, знаеше, че за тях двамата вече ще е прекалено късно. Тя може би вече бе омъжена. Сигурно имаше деца. А вероятно и внуци.
	Веда, която плачеше безмълвно, а тялото й лекичко потреперваше, вдигна глава и го погледна. Изглеждаше доста жалка — като дебела, повехнала роза, готова всеки момент да се разпадне. Бедничката женица. Не трябваше да бъде толкова груб с нея, но, дяволите да го вземат, той беше вече на седемдесет и пет и не му оставаше още много време на този свят. Не очакваше нищо хубаво от живота и това бе започнало да го депресира напоследък. Момичето, на което плати, за да прекара предишната нощ с него, беше като глътка свеж въздух в скучния му живот. В момента, в който, най-накрая, успя да я накара да проумее, че не желае да правят секс, тя се отпусна и му разказа всичко за себе си. А той, на свой ред, й разказа за другите млади жени от нейния занаят, сподели за младото момиче, което бе обичал и изгубил.
	Разговаряха, посмяха се и дори поплакаха заедно. Някъде около полунощ си поръчаха храна. След като се нахраниха, Фарлан се излегна на леглото, а тя се сгуши до него, все едно че му беше дъщеря. Изглеждаше толкова невинна. А Фарлан я възприемаше именно като такава — като негова дъщеря.
	— Не мога да проумея как си могъл да ми причиниш това — промълви Веда и от гърлото й се изтръгна силно ридание.
	— Не съм правил секс с нея — обясни той.
	Веда рязко вдигна тава.
	— Какво?
	— Изпитвах нужда да поговоря с някого.
	— Не разбирам. Двамата с теб разговаряме всеки ден.
	— Права си — съгласи се той. — Може би съм изпитвал потребност да поговоря с жена, която е млада, забавна и не ме критикува постоянно.
	Веда яростно го изгледа. Очите й вече бяха сухи, а на лицето й бе застинала гримаса на неодобрение и яд.
	— Онова, което се опитваш да ми кажеш, е, че си искал да прекараш малко време с жена, която ти напомня за нея. Така е, нали? Намерил си си друга уличница, която да обичаш.
	Фарлан изсумтя.
	— По дяволите, жено, не съм влюбен в това момиче. Само прекарах няколко часа с нея. Не сме правили секс и вероятно няма да я видя никога повече.
	— Вероятно?
	— Никакво вероятно всъщност. Няма да я видя никога повече.
	— Мислиш ли за нея? — попита Веда.
	— Та аз се запознах с това момиче едва снощи. Защо да…
	— Знаеш за кого говоря. За _нея_.
	Можеше да я излъже и да се закълне, че през всичките тези години нито веднъж не се е сещал за нея. Но Веда мигновено щеше да усети, че я лъже.
	— Да, понякога мисля за нея. Чудя се къде е. Надявам се да е щастлива. Надявам се да си е намерила добър мъж, да се е омъжила и — той преглътна мъчително — да си е народила деца.
	— Искаш да кажеш _други_ деца.
	— Да, Веда, други деца.
	— Мислиш ли понякога за…
	— По дяволите, жено, няма ли да престанеш? Направих всичко възможно, за да ти дам онова, което искаше. Останах при теб, нали? Двамата се постарахме да продължим брака си заради Брайън. Миналото е мъртво и погребано. И ти предлагам да не се ровим повече в него.
	Очите на Веда се разшириха; лицето й стана пепеляво бледо. Но преди да успее да я попита какво бе казал, че да я разстрои толкова силно, Веда се изтръгна от това състояние, стана от фотьойла и се приближи до него.
	— Имаш право. Не трябваше да говоря за миналото. Аз… това няма да се повтори.
	Той я потупа по рамото.
	— Извинявам се, че бях толкова жесток с теб. Знаеш, че не говорех сериозно, когато ти казах да изчакаш със самоубийството.
	Тя въздъхна драматично.
	— Да, скъпи, зная.
	Веда се усмихна. Победоносно? Злобно? Излезе от кабинета и затвори вратата след себе си. Фарлан въздъхна дълбоко. Прекоси стаята, изправи се пред камината и отмести картината, която висеше над нея. Отдолу беше личният му сейф. Той единствен знаеше комбинацията. Рядко го отваряше. В него съхраняваше само лични неща. Протегна ръка и бързо и ловко завъртя топката, използвайки нужната комбинация. Вратата на сейфа се отвори. Той бръкна вътре и извади един-единствен предмет. Снимката на млада жена. От там го погледнаха две изпълнени с живот лешниковозелени очи и той си позволи, дори и само за миг, да потъне в спомените за тази забранена любов.


	Дод имаше чувството, че го мъчи махмурлук. Може би снощи, след като се раздели с Реба, бе пил твърде много. Не беше сигурен. Не си спомняше добре. Предишната вечер искаше да се люби с Реба, да консумира връзката им, но си даде сметка, че тя не е готова за подобна интимност. А той я обичаше достатъчно, за да я изчака да узрее за физическа близост. Ако само не беше женена… Ако само беше възможно да продължат живота си заедно. И двамата не бяха вече млади. Не им оставаше много време. Но дали тя някога ще се съгласи да се раздели с Големия Джим? Дали ще приеме доброволно да се откаже от престижа и привилегиите, които произтичат от факта, че е госпожа Джеймс Ъптън? Ще се чувства ли щастлива като съпруга на най-обикновен съдия?
	Ако го обичаше, ако го обичаше истински, би могла.
	Но точно в това беше въпросът — Реба обичаше ли го _наистина_.
	Дод седеше в ресторанта на Джасмин, както правеше всяка неделя след църква. Както всеки път и днес си поръча пържено пиле. Тази сутрин не отиде на църква — нещо, което се случваше много рядко, но тъй като си легна едва на зазоряване, се успа и се събуди чак в единадесет часа. Сънят му беше неспокоен, изпълнен с налудничави сънища. Не, не сънища. По-скоро кошмари.
	Какво ли ще си помисли за него Реба, ако някога научи какво бе направил? Щеше ли да го разбере и прости както бе сторила съпругата му? Негова Бет Елън беше изключителна жена. Невероятно сърдечна и човечна. Преди да си изгуби ума по Реба, той бе вярвал, че никога повече няма да обикне друга жена. Повечето жени никога не биха простили на съпрузите си, кривнали от правия път. Ето Веда, например, така и не прости на Фарлан. И не само че не му прости, ами превърна живота му в истински ад. А Дод до ден-днешен не преставаше да се измъчва от чувство на вина. В края на краищата именно той убеди зет си да го придружи до Ноксвил тогава. Само че не той, а Фарлан плати най-високата цена за прегрешенията им.
	— Добър ден — поздрави Макс Фенъл, приближил се, заедно със съпругата си, до масата на Дод. — Изглеждаш толкова зле, колкото се чувствам аз. Снощи май наистина вързахме кънките и двамата.
	Клодия Фенъл огледа Дод като продукт, който се канеше да купува. Макс стоеше непосредствено зад нея. На лицето му бе застинало странно изражение. Дод едва не пропусна хитрото му намигане, но веднага след това си даде сметка, че старият му приятел се опитва да му даде някакъв сигнал. Макс, несъмнено, искаше за пореден път да го използва като алиби. Нямаше никаква представа къде е прекарал Макс изминалата нощ. Не знаеше нито с кого е бил, нито какво е правил. Макс беше очарователен негодник, но двамата бяха приятелчета от години и това нямаше да е първия път, в който Дод да прикрива прегрешенията му.
	— Казах на Максуел, че съм дълбоко разочарована от него. — Лицето на Клодия бе покрито с гъста червенина, в гласа й се долавяше неодобрение. — Мислех си, че би могъл да оказваш по-добро влияние върху него, Дод. Ама да си чувал за други такива като вас? Съдия и уважаван адвокат, които се забавляват заедно и се наливат с такива количества алкохол, че не могат да изтрезнеят до сутринта, за да се приберат по домовете си! И двамата сте вече прекалено стари за подобни лудории.
	— Хайде, скъпа, не засрамвай Дод! — Макс прегърна Клодия, която потрепери от допира му. Очевидно беше ужасно разстроена от поведението на съпруга си. — Снощи двамата с него си научихме урока, нали? — Макс с поглед го умоляваше да подкрепи версията му.
	— Определено го научихме. — Дод се опита да се усмихне на Клодия, но успя единствено да прикрие сърдитата си гримаса.
	Макар че си падаше малко пуританка, Клодия иначе беше приятна жена и Дод не обичаше да я лъже. Донякъде обаче се утешаваше с мисълта, че щади чувствата й като й спестява истината. Ако той имаше съпруга като Клодия, изобщо не би му хрумнало да й изневерява. Твърде отдавна бе разбрал, че неверните съпрузи плащат твърде висока цена за прегрешенията си. А и не само те. Изневярата винаги влечеше след себе си неприятни последствия. Безразсъдното му поведение преди години едва не му отне човекът, когото ценеше най-много на света — неговата сладка Бет Елън. Не можеше да си обясни как така имаше мъже, които постоянно мамеха съпругите си. Големия Джим, например, беше същият като Макс. И двамата бяха долни и неверни копелета. Целият град знаеше за многобройните любовници на Джим. Как ли понасяше този срам Реба?
	— Е, очевидно и двамата сте били твърде непослушни снощи — шеговито подхвърли Клодия. — Надявам се обаче, че за в бъдеще ще се държите като истински джентълмени.
	— Хайде, ела, скъпа. — Макс подръпна жена си за ръката. — Сигурен съм, че Дод би предпочел да довърши обяда си на спокойствие. — Макс му хвърли изпълнен с благодарност поглед.
	Тифани Рейд, понесла каничка с кафе, се приближи до масата му тъкмо когато Макс помъкна Клодия навън.
	— Искате ли още една чаша, съдия?
	— Да, благодаря. Бих искал и парче ябълков пай. Шарън май забрави, че винаги си вземам ябълков пай в неделя на обяд.
	— Веднага ще ви донеса вашия пай. Шарън е заета в момента. Изпълнява голяма поръчка. — Тифани се наведе към него и продължи с по-тих глас, за да не я чуят от съседните маси. — Джейкъб и Далас поръчаха обяд за хората си, които трябваше да се явят на работа в почивния си ден.
	— Да не би да се е случило нещо, за което не знам?
	Снижила гласа си до шепот, Тифани отвърна:
	— Да си остане само между нас, но — искам да кажа, че подслушах разговора на двама от заместниците на шерифа и не бих мота да твърдя, че това е самата истина — както изглежда в окръга се е появил друг сериен убиец.
	Леденостуден, смъртоносен страх впи пипалата си в душата на Дод и се загнезди в корема му.
	— Доколкото разбрах, хората на шерифа смятат, че една от местните проститутки е била убита от някакъв тип, който избива такива като нея и изхвърля телата им в реката. Трупът на последната е бил намерен в езерото Дъглас в окръг Джеферсън.
	— Колко ужасно! — Изгубил внезапно апетита си, Далас остави салфетката си на масата и се изправи. — Днес май ще пропусна ябълковия пай. Стомахът ми не е съвсем наред.
	Тифани го изгледа въпросително.
	— Надявам се да се почувствате по-добре.
	Той кимна и се насочи към вратата. Поспря пред дългата закачалка до входа, за да вземе палтото и шапката си. Излезе отвън и вдиша дълбоко хладния есенен въздух. Още един сериен убиец? Избиващ проститутки? Съмняваше се, че някой друг бе обърнал внимание на публикуваните в пресата съобщения за убити проститутки в североизточните части на Тенеси. Беше забелязал статията за първото убийство в „Елизабетън стар“, публикувана преди повече от десет години, когато двамата с Бет Елън гостуваха на семейството й. Тогавашната жертва беше млада жена от Джонсън сити. Не беше проститутка, а сервитьорка с репутация на развратница. Бяха публикували снимката й на първа страница. Красавица. Със сладка усмивка. И кестеняво-червеникава коса. Беше се загледал в снимката и не я забрави никога вече, защото убитата жена му напомни за едно друго червенокосо момиче, което двамата с Фарлан познаваха преди много години.
	След първия случай последваха още. Дод започна да води архив, в който събираше всички публикувани материали. Абонира се за повече от дузина вестници, излизащи в североизточните окръзи на Тенеси и съседните на тях окръзи в Северна Каролина. Изрязваше всички статии, в които се описваха подобни убийства, и ги прибираше в тайния си архив. Смяташе, че някой ден може да напише роман за всичките тези убийства. През последните десет години бе отбелязал повече от дузина подобни престъпления. Три от жените живееха в района на Джонсън сити. Всеки път, когато прочетеше за поредния _паднал ангел_, Дод се изправяше пред грозната истина за самия себе си. И за пореден път осъзнаваше, че не съжалява особено за погубения живот на жертвите.


>	12.

	Рийв се почувства като у дома си, когато влезе в резиденцията на семейство Ъптън, която й напомняше малко на къщата на родителите й в Чатанууга. В мига, в който мис Реба се приближи до нея, за да я поздрави, тя почувства, че двете са сродни души. Мис Реба беше жена с вкус и добро възпитание. Бабата на Кейлъб беше облечена със светлокафяв вълнен костюм. Русата й коса бе сресана в съвършена прическа. Гримът й беше безупречен. На врата си носеше наниз перли, който много приличаше на перлите, които Рийв бе решила да си сложи за случая, заедно с изисканата тъмносиня рокля.
	— За нас е огромно удоволствие, че решихте да се присъедините към нас за неделния обяд. — Реба Ъптън стисна ръцете на Рийв. — И, без да губя повече време, искам да ви поканя да отседнете в дома ни докато сте в Чероки Пойнт. Тук разполагаме с много стаи — тя разпери ръце, за да илюстрира думите си, — в които сигурно ще се чувствате удобно. Боя се, че къщата под наем, в която сте отседнала, не отговаря на високите ви стандарти.
	Рийв изведнъж се почувства неловко, осъзнала, че обсипвайки я с внимание, Реба напълно игнорираше Джаси.
	— Оценявам поканата, госпожо Ъптън, но…
	— Моля те, наричай ме Реба, мило момиче. Не може да не знаеш, че двете с покойната ти майка работихме заедно в няколко републикански комитета, които имат свои подразделения на територията на целия щат. И ако това не ти се струва достатъчно основателна причина за добрите ми чувства към теб, не бива да забравяме и факта, че ти беше приятелка на Джейми.
	Джим Ъптън буквално избута съпругата си настрани, за да си проправи път до Кейлъб и Джаси, застанали вляво от Рийв.
	— Не мога да ви опиша колко сме щастливи, че вие, момичета, сте заедно с нас днес. — Джим накара двете жени да го хванат под ръка и ги поведе навътре в къщата. — Заповядайте във всекидневната, за да изпием по едно питие преди обяда. — Повлякъл Рийв и Джаси със себе си, Големия Джим погледна през рамо и нареди: — Кейлъб, придружи баба си.
	Всекидневната, точно според очакванията на Рийв, беше обзаведена с много вкус. Комбинация от скъпи нови мебели и безценни антики. Погледна към Джаси и си даде сметка, че тя, за разлика от нея, се чувства неловко в тази обстановка. Рийв и семейство Ъптън живееха в един и същ свят, дишаха присъщия за върховете леко разреден въздух и общуваха единствено с хора от тяхното социално обкръжение. Джаси, от друга страна, приличаше на странник, попаднал в напълно непозната страна. Дори и облеклото, което бе подбрала за днешния обяд, подчертаваше разликата между двете. Рийв бе облечена със семпла, тъмносиня рокля и обувки в същия цвят. Единствените й бижута бяха наниз перли и малки перлени обеци. Джаси се бе пременила с тясна и права, дълга до средата на прасеца, ярколилава пола, съчетана с ботуши в същия цвят и разноцветен памучен пуловер. От ушите й висяха две огромни златни халки. На дясната й ръка потропваха шест различни гривни, а на лявата проблясваше ръчен часовник, украсен с фалшиви камъни.
	Забелязала притеснението на Джаси, Рийв изпита дълбоко съчувствие и едва не се присегна, за да стисне окуражително ръката й. Но макар че вече бе започната да харесва Джаси, не го направи. Не искаше да се обвързва емоционално с тази жена, пък била тя и нейна сестра.
	Реба се настани точно срещу канапето, на което седяха една до друга Рийв и Джаси и в продължение на няколко секунди не свали поглед от тях.
	— Моля да ме извините, че ви зяпам така, но приликата между вас е просто забележителна.
	— Приличате си като две капки вода — подкрепи я Големия Джим.
	— И въпреки това са две съвършено различни жени. — Кейлъб, застанал непосредствено зад Джаси, с обич постави ръце върху раменете й.
	Рийв остана със смътното впечатление, че направеното току-що изказване не беше в нейна полза. Кейлъб като че ли се опитваше да напомни на баба си, че макар и да си приличаха толкова много, двете жени не бяха _взаимозаменяеми_.
	— Да, външността понякога лъже, нали? — Реба спря поглед върху Джаси, която видимо настръхна, но съумя да запази мълчание. — Някои хора просто не са такива, каквито изглеждат. И каквото и да правят, не могат да ни заблудят.
	Рийв трябваше да си прехапе езика, за да се въздържи да не напомни на Реба Ъптън, че Джаси е нейна гостенка и че опитът й да я унижи е проява на изключително лош вкус. Не желаеше да участва в стремежа на тяхната домакиня да се отнесе зле към Джаси. Да, тя може и да седеше много по-ниско в социалната йерархия, но това не бе основание, позволяващо на мис Реба да се държи по този толкова неучтив начин.
	— Мисля, че е време да споделим добрите новини с баба и дядо. — Дяволитата усмивка на Кейлъб привлече вниманието на баба му.
	— Добри новини? — Веждите на Реба подскочиха въпросително нагоре.
	— Кейлъб, може би моментът не е подходящ. — Джаси нервно погледна нагоре към годеника си.
	— Няма да намерите по-подходящ момент за съобщаване на добри новини — заяви Големия Джим и напълни кристалните чаши с бяло вино. — Ако имаме повод за празнуване, бих ви помолил да изчакате само минутка докато ви раздам чашите, за да мога да вдигна тост.
	Кейлъб заобиколи и застана пред канапето, хвана ръката на Джаси и й помогна да се изправи. Изчака Големия Джим да раздаде чашите, прегърна Джаси през раменете, вдигна чашата си и оповести с висок и ясен глас:
	— Снощи Джаси прие предложението ми за брак и се съгласи да стане моя съпруга.
	Тишина.
	Баба му и дядо му очевидно бяха толкова изненадани от съобщението му, че в първия момент не успяха да кажат каквото и да било.
	— Поздравления, момче! — Големия Джим потупа Кейлъб по гърба, демонстрирайки нещо като одобрение. После вдигна чашата си за тост. — Да пием за Джаси и Кейлъб. Желая ви всичкото щастие на света.
	Рийв поднесе чашата към устните си и отпи от виното подобно на всички останали. Всички, освен мис Реба.
	— Скоро ли планирате да се ожените? — Реба остави чашата си върху една подложка на малката махагонова масичка вдясно от нея.
	Кейлъб прегърна Джаси.
	— Ако тя се съгласи, съм готов да се оженя за нея още днес.
	— Е, няма защо да бързаш толкова — рече Реба.
	Почувствала, че всички погледи са насочени към нея, тя се усмихна едва-едва и додаде:
	— Всяка жена мечтае за хубава сватба и аз съм сигурна, че Джасмин ще има нужда от време, за да планира голямото събитие.
	— Искаш ли официална сватба с много гости? — попита Кейлъб и погледна Джаси.
	Джаси, неспособна да прикрие тържеството си, отвърна, приковала поглед върху лицето на Реба:
	— Да, всъщност искам.
	— Е, щом ти го искаш, значи и аз го искам.
	— Тук си дяволски прав. — Големия Джим погледна жена си. — Една голяма, официална сватба с всичките му там салтанати. Точно от това се нуждае семейството ни. По дяволите, не само нашето семейство. Целият град има нужда от тази сватба. Вие двамата започнете да планирате събитието. Не жалете средства. Тази сватба ще бъде подарък от Реба и мен.
	— Много сте щедър, господин Ъптън — отвърна Джаси, без да сваля поглед от пребледнялото лице на Реба. — Много бих искала да се оженя по Коледа. Мис Реба, мислите ли, че за по-малко от два месеца ще успеем да организираме едно толкова грандиозно събитие?
	— Съмнявам се, че два месеца ще са достатъчни — отвърна Реба. — Според мен ще е много по-подходящо, ако направим сватбата през юни. Така ще разполагаме с осем месеца. Аз лично бих предпочела да разполагаме с година, но…
	— Не мога да чакам осем месеца — намеси се Кейлъб. — Не искам тази дама да промени решението си.
	— Има ли някаква причина за цялото това бързане?
	Пълно мълчание. Рийв почувства внезапния студ, който сякаш изпълни стаята. И усетила за пореден път едва прикритата враждебност на Реба, изпита силно съчувствие към Джаси.
	— Питате се дали съм бременна, нали? — Джаси гневно изгледа Реба.
	— Мили боже, Реба, това не е твоя работа! — намеси се Големия Джим.
	— Джаси и аз смятаме да се оженим, защото се обичаме. Това е единствената причина — увери ги Кейлъб.
	— Съжалявам — промълви Реба. — Но при дадените обстоятелства мисля, че въпросът ми беше напълно резонен.
	— Какви обстоятелства? — предизвикателно попита Кейлъб.
	Реба се изчерви.
	— Нямах намерение да говоря за миналото, но…
	— Тогава недей! — изрева Големия Джим.
	— Не съм бременна — спокойно заяви Джаси. Прекалено спокойно. — И не съм на шестнадесет години. Вече не ме е страх от вас, мис Реба. Не се боя от вас сега. Не смятам да го правя и за в бъдеще.
	— Трябва ли да ти напомням, че аз не съм Джейми? — попита Кейлъб, обърнал се към баба си. — Никой и нищо не е по-важно за мен от Джаси. Разбираш ли? — Премести поглед от баба си към Джаси и обратно. — Питам ви и двете? Наясно ли сте с този факт?
	Очите на Джаси се напълниха със сълзи. Присегна се, хвана ръката на Кейлъб и я стисна.
	— Аз — да.
	Реба се изправи, взе чашата с вино от масата и я вдигна за тост. После се изкашля леко и рече:
	— Да пием за Кейлъб и Джасмин. Желая им щастие.


	През целия обратен път от окръг Джеферсън Джейкъб слуша любимия си диск с най-добрите песни на Джим Рийвс. По отношение на музиката вкусовете му бяха съвсем простички. Предпочиташе кънтри. И то не съвременно кънтри. Припомнил си последните няколко часа, той изпита благодарност към втория баща на Беки Олмстед, предложил да закара лично съпругата си в окръг Джеферсън, където трябваше да идентифицира тялото, което по-рано сутринта бяха извадили от водите на езерото Дъглас. Ако в онзи момент съпругът й не стоеше до нея, жената сигурно щеше да припадне при вида на мъртвото тяло на дъщеря си. А и кой би могъл да я вини за слабостта?
	Не са много хората, посещавали морга, където нито силните дезинфектанти, нито задушливите химикали могат да победят вездесъщия мирис на смърт. Още по-малко са онези, на които се налага да видят мъртвото тяло на детето си, простряно върху стоманена маса за аутопсии.
	— Тя е — каза им тогава вторият баща на Беки; след това бързо изведе съпругата си от помещението.
	Докато пътуваше по „Магистрала 411“ по посока на Сивиървил, Джейкъб отново си припомни фактите, които шериф Флойд бе споделил с него. Момичето е било удушено, вероятно с черната атлазена панделка, която все още стояла на врата й, когато я извадили от езерото. Момичето било напълно голо. Намерени са и доказателства за осъществен сексуален контакт, но местният съдебен лекар не открил семенна течност, което означава, че убиецът е използвал кондом. Представителите на закона в окръг Джеферсън се оказаха също толкова неподготвени да се справят с проследяването на сериен убиец, колкото и колегите им от окръг Чероки по-рано тази година. Съдебната лаборатория в Ноксвил, снабдена със съвременно оборудване и висококвалифициран персонал, би могла да постигне далеч по-добри резултати от местните шерифи. Но използването на съвременна техника и опитни лаборанти само по себе си не бе достатъчно условие за разрешаване на загадката.
	Джейкъб взе клетъчния си телефон и избра домашния номер на Далас. Далас вдигна на четвъртото позвъняване и Джейкъб веднага заговори по същество.
	— Имаш ли нещо за мен?
	— Да, но държа да те предупредя, че новините не са добри.
	— Казвай.
	— Първо ми кажи дали момичето, открито в езерото Дъглас…
	— Джени се оказа права. Тялото е на Беки Олмстед.
	— Жалко.
	— Да, но в момента искам да разбера наистина ли сме изправени пред поредния сериен убиец.
	— Когато се свързах с властите в различните окръзи, поисках от тях информация за недалечното минато — обясни Далас. — Попитах всеки един от тях дали са имали подобни случаи през последните няколко години.
	— И?
	— Това, което открих, няма да ти хареса.
	— По дяволите, Далас, защо толкова държиш да нагнетиш напрежението още повече. Държиш се прекалено драматично. Хайде, изплюй най-после камъчето.
	— Извинявай. Наистина имам този лош навик. — Далас замълча за момент, а след това продължи: — Добре, ето какво открих. През последните три години има общо седем убийства на червенокоси жени, удушени с черни панделки. Телата им са били изхвърлени в реки, езера, а в един от случаите — в поток. В това число влизат Беки Олмстед и жената, открита близо до Лудон преди няколко дни. Най-лошото е, че до този момент никой не е видял връзката между тези убийства.
	— Това означава, че престъпникът действа на различни места, нали? — отбеляза Джейкъб. — В колко окръга са извършени тези убийства?
	— Четири от седемте жени са били проститутки от Ноксвил, но всяко тяло е било изхвърлено на различно място — Лудон, Нокс, Блаунт. Другите две момичета са били от Джонсън сити. И двете са се ползвали с репутацията на леки жени. Не са били професионални проститутки, но се славели като жени, които всеки може да забърше в местния бар. Седмата жертва е нашата Беки Олмстед.
	— Мислиш ли, че първото убийство е било извършено преди три години?
	— Може би — отвърна Далас, — но ако се разровим още малко, може да попаднем на доказателства, че е започнал да убива доста преди това. Освен това не можем да сме сигурни, че всички жертви са били открити. Ако приемем, че е изхвърлял телата в различни водоеми, напълно е възможно някои от тях все още да лежат на дъното на река Тенеси.
	— И какво ще правим от тук насетне?
	— Тъй като става дума за убиец, който действа в няколко окръга, ще се наложи да потърсим федерална помощ.
	Джейкъб изпъшка. Федералните имаха навика да поемат изцяло разследванията и да изземат функциите на местните представители на реда.
	— Ще се свържа с бюрото на ФБР в Ноксвил. Чет Морис оглавява бюрото, а както знаеш, двамата с него се познаваме от доста години.
	— Каква част от истината да кажа пред пресата? — Джейкъб никак не обичаше да контактува с местните медии. Брайън Маккинън му беше отявлен противник. Двамата не се харесваха от край време, но откакто Джейкъб попари романтичните стремежи на Брайън по отношение на Джени — това се случи горе-долу по времето, когато тя се запозна с Далас — неприязънта на Брайън прерасна в неподправена омраза.
	— Само основните факти. Местна проститутка е била убита. Удушена. След това тялото й е било хвърлено в езерото Дъглас.
	— Точно така. Ноланд Флойд ме увери, че ще запази в тайна определени факти — няма да спомене, че жертвата е била червенокоса, че е била удушена с черна панделка и изнасилена.
	— Предлагам ти да свикаш пресконференция веднага щом се върнеш в Чероки Пойнт. Джени и аз смятаме да слезем в града, а след пресконференцията ще вечеряме заедно в „При Джасмин“.
	— Джени как се чувства?
	— По-добре. Но не трябва да я изпускам от поглед. Все още настоява, че трябва да се опита да проникне в съзнанието на убиеца.
	— Рано или късно ще се умориш да я държиш под око — рече Джейкъб. — Познавам Джени. Щом е решила нещо, няма начин да се откаже. Може би не трябва да се опитваш да я спираш, а да й помогнеш.
	— Виж, тя искаше да ти го каже лично… по-късно. Но аз мисля, че трябва да научиш веднага.
	Джейкъб почувства леко безпокойство.
	— За какво става въпрос?
	— Джени е бременна.
	— Какво!
	— Бременна е от около пет седмици. Още не е ходила на лекар. Но преди няколко дни си направи тест за бременност.
	Джени, малката му братовчедка, която дълбоко в сърцето си смяташе за своя сестра, щеше да си има бебе. В душата му се надигна възторг.
	— Поздравления! Това е страхотна новина. Джени сигурно е много щастлива.
	— Така е. И двамата сме щастливи.
	— Това променя всичко. За нищо на света не трябва да й позволяваш да бърника из мозъка на онзи убиец. Нямаме никаква представа как ще се отрази на бебето едно такова изживяване.
	— Съгласен съм с теб, но само се опитай да го обясниш на Джени.
	— Ще го направя. Довечера.


	Рийв не си спомняше някога да е присъствала на толкова стресиращ светски ангажимент като този най-обикновен неделен обяд в дома на семейство Ъптън. Макар че след тоста на мис Реба напрежението в стаята леко спадна, атмосферата на прикрита враждебност се запази по време на целия обяд. Големия Джим правеше всичко възможно да се държи приятелски и полагаше неимоверни усилия да накара Джаси да се почувства добре. Кейлъб постоянно кръжеше около годеницата си и като че ли се боеше, че баба му може отново да премине в настъпление. Реба Ъптън обаче упорито се преструваше на щастлива, макар всички присъстващи да знаеха, че радостта, която демонстрира, е престорена. Интересът й по отношение на Рийв обаче изглеждаше напълно искрен и Рийв установи, че много харесва бабата на Кейлъб. Всъщност, тя много й напомняше за собствената й майка, която бе обичала с цялото си сърце.
	Когато Дора сервира десерта, Рийв я погледна и се усмихна.
	— Бананов пудинг? Прекрасно. Нашата готвачка го приготвя специално за мен, защото знае колко много го обичам.
	Дора се засмя.
	— Господин Кейлъб специално ме помоли да приготвя бананов пудинг за днешния обяд, защото това е любимият десерт на мис Джаси.
	Реба погледна първо Рийв, а след това и Джаси.
	— Открихте ли вече и други прилики помежду си? Чувала съм, че близнаците, дори и тези, разделени при раждането им, имат много общи качества, макар че при вас двете приликите като че ли няма да са толкова много.
	— Те все още не знаят със сигурност дали са близначки. — Джим хвърли на жена си предупредителен поглед.
	— Аз мисля, че сме близначки — намеси се Джаси. — На външен вид сме почти еднакви. Освен това имаме една и съща кръвна група — AB-отрицателна. На една и съща възраст сме. Рождените ни дни са в една и съща седмица.
	— И като капак на всичко, и двете обичате бананов пудинг — додаде Кейлъб и се усмихна широко.
	— Кога очаквате да получите резултатите от ДНК-теста? — попита Джим.
	— До една седмица. Възможно е и по-рано — отвърна Рийв.
	— И какво ще правите, ако се окаже, че наистина сте близначки? — попита Реба.
	— Аз искам да разбера кои са родителите ни — рече Рийв. — Имам намерение да наема Грифин Пауъл, който ръководи една изключително успешна агенция за защита и частни разследвания в Ноксвил, за да изрови истината за нашето раждане.
	Реба се обърна към Джаси.
	— А какво казва леля ти за тази история?
	— Леля Сали се кълне, че сестра й е родила само едно бебе.
	— Е, като се има предвид, че Сали Талбът е една доста — Реба замълча за момент, сякаш се опитваше да намери най-точната дума — ексцентрична стара жена, твърде е възможно паметта й вече да не е такава, каквато е била навремето.
	Джаси кимна в знак на съгласие.
	— Да, възможно е.
	— Или пък просто лъже — додаде Рийв, и осъзнала колко рязко прозвучаха думите й, й се прииска да можеше да ги вземе обратно. Тя обаче бе преизпълнена с горчивина и огорчение. Някой я бе изхвърлил в онзи мръсен контейнер като боклук. Същият този човек обаче бе задържал Джаси. Но защо? Мили боже, защо?
	— Аз смътно си спомням Корин Талбът — подхвърли Джим. — Беше изключително красива жена. Двете със Сали си приличаха, но Корин беше с десет години по-млада и много по-хубава. — Джим изпитателно се вгледа в лицето на Джаси. — Само че не виждам никаква прилика с тебе.
	— Така е. Аз съм виждала снимки на Корин и съм съгласна, че по нищо не приличам на нея — отвърна Джаси.
	— Леля Сали все ми повтаряше, че сигурно приличам на баща си, който и да е той.
	— Хрумвала ли ти е някога мисълта, че Корин Талбът може да не е твоя майка? — Въпросът на Реба привлече вниманието на всички около масата. Забелязала, че всички насочиха погледи към нея, тя само сви рамене. — Възможно е, нали?
	— Как тогава съм станала част от семейство Талбът? — Гласът на Джаси потрепери. — Да не би леля Сали да ме е намерила в лехата със зеле?
	Корин Талбът не е твоя майка. _Не е твоя майка._ Думите на мис Реба отекваха в съзнанието на Рийв. Ако по-малката сестра на Сали Талбът не е рождената майка на Джаси, коя е тогава? Коя е жената, родила две момиченца преди тридесет години? Жената, дала едното бебе на Сали Талбът и изхвърлила другото на боклука?
	— Мисля, че трябва да поговорим с леля ти — рече Рийв. — Бих искала да й задам няколко въпроса.
	Джаси я погледна озадачено.
	— Искаш да разговаряш с леля Сали преди ДНК-тестът да е потвърдил, че сме сестри?
	— Можем и да изчакаме резултатите, ако искаш. Но мисля, че и двете знаем какво ще покаже този тест.
	— Ще покаже, че сме близначки — заяви Джаси.
	— Да, близначки сме. — Рийв за пръв път признаваше истината както пред себе си, така и пред останалите. — Защо да чакаме резултатите от теста? Искам час по-скоро да разговаряме с леля ти. А аз още утре сутринта ще се обадя на Грифин Пауъл и ще го помоля да започне разследване. Някъде има човек, който знае коя е нашата майка. Знае също и защо е решила да се отърве и от двете ни.


>	13.

	Рийв се опита да отклони поканата на Кейлъб и Джаси да вечерят заедно в „При Джасмин“, но след като и двамата продължиха да я молят настоятелно, тя неохотно прие. Обаче сега, докато седяха заедно в ресторанта и тя наблюдаваше колко щастливи и непосредствени са те двамата, Рийв изведнъж осъзна, че се радва за решението си да се присъедини към тях. Макар да бе почувствала инстинктивна близост с Реба Ъптън, Рийв си даваше сметка, че тричасовото им гостуване в къщата на бабата и дядото на Кейлъб се бе оказало твърде неприятно преживяване за всички, и най-вече за Джаси. На всичкото отгоре Рийв чувстваше, че с нея става нещо наистина странно. За нейно огромно изумление в душата й се бе надигнал необясним стремеж да защитава и закриля Джаси.
	Не ставай глупава, рече си тя. Все още не знаеш със сигурност дали е твоя сестра. На всичкото отгоре дори не си сигурна, че я харесваш. Да, само че тя вече _знаеше_, че Джасмин Талбът е нейна сестра. Чувстваше го дълбоко в душата си. Знаеше го инстинктивно. Вероятно го бе разбрала още през пролетта, когато за пръв път се срещна с Джаси, но едва сега си позволяваше да го признае пред себе си. Добре, двете наистина бяха сестри. Това обаче не означаваше, че тя е по-голямата от двете, нали? Напротив, точно това означаваше. Инстинктивно чувстваше, че тя се е родила първа.
	— Какво да бъде? — попита сервитьорката. — Специалитетът ни тази вечер е…
	— Денис, аз искам свински пържоли с гарнитура — прекъсна я Джаси. — Умирам от глад. Днес на обяд не ядох много.
	— За мен пържола, картофено пюре и задушен фасул — поръча Кейлъб. — И не забравяй царевичния хляб.
	— А за вас, мадам? — Денис погледна към Рийв.
	Тя вдигна поглед към младата сервитьорка и се усмихна.
	— Една салата „Цезар“, ако обичате.
	— Всички ли искате чай с лед? — попита Денис.
	Джаси и Рийв кимнаха в знак на съгласие, но Кейлъб предпочете кафе.
	Веднага щом Денис се отдалечи достатъчно, Кейлъб погледна към Рийв, седнала от другата страна на масата.
	— Е, какво мислиш за моите баба и дядо? — попита той и се усмихна дяволито. — Защо не прие предложението на баба да отседнеш при тях?
	И какво да му отговори сега? Но тъй като се славеше като човек, който винаги казва истината, Рийв реши, че няма причина да не му отговори напълно искрено.
	— Харесах ги и двамата. Дядо ти има страхотно чувство за хумор, а мис Реба малко ми напомня за майка ми.
	— Бедничката — подхвърли Джаси.
	— Моля? — Рийв срещна погледа на Джаси.
	— Извинявай. Сигурна съм, че майка ти е била прекрасен човек. Въпросът е в това, че… — Джаси замълча за момент. — Какво значение има това, по дяволите? Трябваше да се досетя, че вие с мис Реба ще се харесате от пръв поглед. — Гневно изгледа Рийв и продължи: — Ти напълно съзнаваш какво целеше тя с тази толкова щедра покана да отседнеш в дома й, нали?
	— Да, предполагам, че е така. И това е причината, поради която й отказах. Нямам желание да участвам в машинациите на мис Реба. За всички е повече от очевидно, че тя би предпочела Кейлъб да се обвърже с мен, а не с теб.
	— Умница — отбеляза Кейлъб.
	— Благодаря ти. — Кейлъб й харесваше и може би щеше да прояви интерес, ако не виждаше, че е лудо влюбен в Джаси. Макар и малко грубоват и недостатъчно изтънчен, той беше един изключително красив и интелигентен мъж. Освен това беше богат почти колкото нея. Или поне щеше да бъде, след като наследи милионите на семейство Ъптън.
	Джаси се намръщи. Тя се обърна към Кейлъб и заговори напрегнато:
	— Мис Реба ще направи всичко по силите си, за да ни попречи да се оженим. Знаеш това, нали? Опитът й да използва Рийв, за да ни раздели е само първият от многото номера, които би могла да ни погоди. Познавам я. Боря се с нея от шестнадесетгодишна възраст и тя винаги побеждава.
	— Не и този път. — Кейлъб прегърна Джаси през раменете.
	— Действията на мис Реба се определят от две напълно погрешни заключения, в които тя, за съжаление, вярва — спокойно отбеляза Рийв. — Тя действително смята, че след като Джаси и аз толкова много си приличаме, за теб не би представлявало никакъв проблем да насочиш чувствата си от неподходящата към подходящата сестра.
	Очите на Джаси се разшириха, тя рязко извърна глава и гневно се вгледа в Рийв.
	— Щом си мислиш, че толкова добре познаваш мис Реба, може би няма да имаш нищо против да ни кажеш кое е второто й погрешно заключение.
	— Веднага. С най-голямо удоволствие. Тя е убедена, че единственото, което желаеш, е да се омъжиш за наследника на фамилията Ъптън. И след като не си успяла да сториш това с Джейми, веднага си се насочила към Кейлъб — рече Рийв. — Но това не е вярно, нали?
	Джаси рязко поклати глава.
	— Не, не е вярно. — После погледна към Кейлъб. — Знаеш, че не е вярно, нали?
	— Да, зная. — Той я целуна по устните. Кратка, но изпълнена с чувство целувка.
	Рийв беше толкова погълната да наблюдава нежността и любовта, с които Кейлъб обсипваше Джаси, че така и не забеляза хората, насочили се към масата им в дъното на ресторанта.
	— Едва сега разбирам защо сте се скрили чак тук, далеч от другите посетители — рече Далас Слоун. — Тук ви е по-лесно да откраднете някоя и друга целувка, без да привлечете вниманието на околните.
	Кейлъб се засмя, освободи Джаси от прегръдките си, изправи се и подаде ръка на началника на полицията.
	— Какво правите в града?
	— Тази вечер решихме да хапнем навън — отвърна Джени.
	— Тогава заповядайте при нас. — Джаси им посочи празните столове около масата. — Тук има достатъчно място.
	— С удоволствие, стига да нямате нищо против. — Джени погледна право към Рийв. — Джейкъб скоро ще се присъедини към нас. Веднага щом приключи с пресконференцията.
	Рийв сякаш се вцепени, когато чу името на шерифа. Тъкмо когато бе започната да вярва, че вечерта може и да се окаже приятна, обстоятелствата се промениха и всичко се обърка. Най-лошият й кошмар в този момент може би вече пътуваше към ресторанта.
	— Защо Джейкъб е свикал пресконференция? — попита Джаси.
	— Трябваше да направи неофициално съобщение за убийството на местно момиче — отвърна Далас. — Става дума за една млада проститутка на име Беки Олмстед. Бяха изминали по-малко от дванадесет часа от изчезването й, когато тялото й бе намерено в окръг Джеферсън. В езерото Дъглас.
	— Това убийство свързано ли е по някакъв начин със снощното убийство на онзи мъж на „Клинтън роуд“ — попита Кейлъб.
	— Така смятаме. Още повече, че Тимънс е бил неин сводник. За момента обаче бихме предпочели… — Далас млъкна в момента, в който Денис застана до масата им.
	— Искате ли да погледнете менюто? — попита тя.
	— Аз не — отвърна Далас. — А ти, скъпа?
	— Не, благодаря. Вече зная какво искам. Картофена супа и салата с много кротони — рече Джени. — Както и голяма чаша мляко.
	— За мен пиле с царевичен хляб.
	— Чай? — попита Денис.
	Далас кимна утвърдително, след това издърпа един стол за съпругата си и я настани до Рийв. Заобиколи масата и седна срещу нея до Кейлъб. Столът от другата страна на Рийв остана празен.
	— Освен млякото бих искала и едно кафе без кофеин — продължи с поръчката си Джени, след което се завъртя на стола си и погледна Рийв. — Е, как си?
	— Добре съм, благодаря.
	Без да сваля поглед от лицето й, Джени заговори с тих и поверителен глас:
	— Когато дойдохме, видях, че се усмихваше, но лицето ти помръкна в момента, в който споменах, че Джейкъб скоро ще се присъедини към нас.
	Джени Слоун беше твърде наблюдателна. Разбира се, че е наблюдателна, напомни си Рийв. Тази жена е феномен, забрави ли? Рийв не беше сигурна дали вярва в подобни свръхестествени способности, но винаги се бе гордяла с факта, че е отворена към новото, без да проявява тесногръд консерватизъм. За момента, поради липса на доказателства в противното, беше готова да приеме, че Джени наистина притежава някаква ясновидска дарба.
	— Ами… не съм съвсем сигурна как да отговоря на въпроса ти.
	Тъмните очи на Джени проникнаха през бариерата, която Рийв бе издигната около себе си, за да държи околния свят на разстояние. За част от секундата почувства, че някой като че ли се рови в съзнанието й.
	— Извинявай — прошепна Джени. — Не исках да стане така.
	Рийв я изгледа, стресната от това толкова неочаквано посегателство.
	— Понякога не мога да го контролирам — обясни Джени.
	Леко изнервена от неочакваното преживяване, Рийв просто кимна.
	— Двамата с шерифа се спречкахме още при първата ни среща и от тогава насам нищо не се е променило. Боя се, че двамата с него просто не се харесваме.
	— Това е много меко казано — намеси се Кейлъб. — Всеки страничен наблюдател би си помислил, че изпитвате непреодолима омраза.
	До този момент Рийв не си бе дала сметка, че всички слушат разговора й с Джени. Вдигна глава и насочи поглед към Кейлъб.
	— Бих казала, че _омраза_ е твърде силна дума.
	Далас се засмя.
	— Е, независимо какво изпитваш към него, бих искал да те помоля тази вечер да бъдеш по-снизходителна. Последните двадесет и четири часа не бяха никак лесни. Изобщо не си е лягал през изминалата нощ. А днес трябваше да присъства на идентифицирането на осемнадесетгодишната жертва, извършено от майка й.
	Рийв беше сигурна, че Далас не бе изрекъл последната забележка като порицание, но тя я почувства точно по този начин.
	— Може би за Джейкъб ще е най-добре, ако си тръгна веднага и…
	Понечи да се изправи, но Джени я сграбчи за ръката.
	— Моля те, не си отивай.
	Рийв отново седна на мястото си.
	— Далас и Джейкъб са много близки. Това се дължи както на естеството на работата им, така и на любовта им към мен. Далас не искаше да бъде груб с теб. Само че е силно загрижен за Джейкъб и притеснен от новите убийства.
	Рийв кимна, но предпочете да не казва нищо в отговор. Почувства как в дълбините на душата й се заражда нежелано съчувствие и разбиране към Джейкъб Бътлър, който очевидно приемаше твърде отговорно трудната си и не особено приятна работа. Подразни се, защото не желаеше да изпитва каквито и да било чувства към този мъж. Най-малко пък топлота и състрадание.
	— Извинявам се, ако онова, което казах, те е засегнато. — Далас се усмихна на Рийв. — За мой късмет имам много дипломатична съпруга, която замазва всеки мой гаф.
	Рийв се насили да отговори на усмивката на Далас и всички около масата си отдъхнаха с облекчение.
	— Ще ви помоля да запазите в тайна информацията, която възнамерявам да споделя с вас — сериозно продължи Далас. — Сметнах, че трябва да бъдете информирани за някои подробности, свързани с извършеното престъпление, само защото… ами, защото както Рийв, така и Джаси имат нещо общо с жертвата.
	Коремът на Рийв се сви от страх.
	— Жертвата на снощното убийство е _червенокоса_. — Далас се наведе над масата и заговори съвсем тихо. Искаше да е сигурен, че думите му няма да стигнат до някоя от съседните маси. — Тя _не е_ единствената червенокоса жена, убита напоследък в североизточен Тенеси. През последните три години е имало седем подобни убийства. Поне за толкова знаем. Всичките тези червенокоси жени притежават нещо общо помежду си — били са проститутки или са се славили като жени със съмнителна репутация.
	Рийв погледна право към Джаси.
	— Е, предполагам, че аз ще съм следващата в списъка, тъй като отговарям и на двете условия. — Рийв настръхна от саркастичния смях на Джаси. — Със сигурност съм червенокоса и едва ли има жена в Чероки Пойнт, която да има по-съмнителна репутация от моята.
	— Напълно незаслужена репутация. — Джени се присегна през масата и сграбчи ръката на Джаси.
	Джаси отвърна на жеста на приятелката си, а след това вдигна поглед и изгледа един по един всички около масата.
	— Не е чак толкова незаслужена. Хайде, погледни истината в очите. Не съм светица. А ако този тип убива червенокоси лоши момичета, то той няма защо да търси наоколо, при положение, че аз съм наблизо.
	— Никой няма да те нарани — закле се Кейлъб.
	— Това е причината, поради която си позволих да споделя с вас тази конфиденциална информация. — Далас се обърна към Кейлъб. — Исках да съм сигурен, че няма да изпускаш Джаси от погледа си. Просто за всеки случай.
	— Ами Рийв? — попита Джаси. — Или тя е в по-голяма безопасност, понеже не отговаря на _едното_ условие?
	— Възможно е — отвърна Далас. — Може би.
	— Но може би трябва все пак да се застраховаме и да помолим някой да я държи под око — обади се Джени. — Бих могла да разговарям с Джейкъб по този въпрос.
	— Ако преценя, че имам нужда от бодигард, ще си наема такъв — заяви Рийв. — Но тъй като, както вече изтъкна Джаси, моята репутация не е съмнителна, аз би трябвало да се намирам в безопасност. Нали? — Само че, докато изричаше тази толкова самоуверена забележка, в душата й се прокрадна мрачно предчувствие и някакъв тъмен, заплашителен облак сякаш помрачи деня й.


	Джейкъб влезе в „При Джасмин“ и веднага се приближи до Денис, за да й даде поръчката си. Тя го насочи към масата, на която седяха Далас и Джени. Той обърна поглед към задната част на ресторанта и, забелязал присъстващите около масата, разбра, че е попаднал в капан. За пореден път. Беше прекарал безсънна нощ и изпълнен с неприятни изживявания ден и последното, от което се нуждаеше в този момент, бе да вечеря в компанията на Рийв Сорел. Реши, че ще е най-разумно да се върне в кабинета си. Ще си вземе някакви бисквити и една кола от машината във фоайето на съдебната сграда. Да, точно това ще направи.
	Веднага се махай от тук, предупреди го някакъв вътрешен глас.
	Тъкмо се обръщаше да си ходи, когато Джени го забеляза и му махна с ръка, давайки му знак да се присъедини към тях. Страхотно. Направо страхотно! Ето какво се случва, когато човек се колебае прекалено дълго. Джейкъб изсумтя ядосано, свали шапката и коженото си яке, окачи ги на закачалката до входа и неохотно се запъти към масата в задната част на ресторанта. Приближи се до масата и осъзна, че единственият свободен стол — защо ли не бе изненадан? — беше този, непосредствено до Рийв. Зад цялата тази шибана бъркотия съзря дългата и манипулативна ръка на Джени. Ако не обичаше братовчедка си толкова много, сигурно едва би устоял на изкушението да извие хубавото й тънко вратле.
	— Добър вечер — успя да поздрави Джейкъб, без да издаде раздразнението си.
	Джени му посочи с поглед стола до Рийв.
	— Седни и ни разкажи всичко за пресконференцията.
	Той възнагради Джени с изразителен, преливащ от гняв поглед. Тя само се усмихна в отговор. Палавите й черни очи заблестяха от удоволствие.
	Джейкъб неохотно седна. Беше едър и широкоплещест мъж и трудно можеше да се побере на отреденото за него място в единия край на масата. Докато се настаняваше на стола неволно докосна ръката на Рийв. Почувства как тялото й мигновено се стегна. Стори му се, че я чу как рязко си поема дъх. Наложи си да овладее раздразнението си, но въпреки това едва се въздържа да не й каже: „Виж, жено, и аз, също като теб, изобщо не искам да съм тук в този момент. И това, че те докоснах неволно, не би могло да се нарече особено вълнуващо изживяване и за мен самия“.
	— Ние вече поръчахме — информира го Джаси. — Изчакай да повикам Денис…
	— Аз вече поръчах — отвърна Джейкъб.
	— Как мина пресконференцията? — попита Далас.
	— Все още съм жив — сърдито отвърна Джейкъб. — Но едва-едва. Репортерите очевидно разбраха, че им спестявам част от истината. И след като Брайън Маккинън даде съвсем ясно да се разбере, че не бива да бъда щаден, репортерите от вестника и телевизионната му станция най-безжалостно ме засипаха с въпроси.
	— От тук нататък ще става все по-лошо — предупреди го Далас. — Особено ако бъде убита друга местна жена.
	— Много бих искал да зная как бих могъл да предотвратя това. — Джейкъб се помръдна малко и отново докосна ръката на Рийв. Надигна се и премести стола си в самия край на масата. Лявото му рамо опря в стената.
	— Би могъл да информираш обществеността, че вероятно застрашени от нападение са само червенокосите жени — отвърна Рийв, но не погледна към него.
	— Аз вече споделих с тях тези конфиденциални подробности — обясни Далас.
	— Като се има предвид колко голям е броят на червенокосите жени в окръг Чероки, това съобщение би могло да предизвика истинска паника. — Джейкъб се бе надявал да прекара една тиха и спокойна вечер с Джени и Далас, а вместо това се оказа, че ще бъде подложен на поне едночасово мъчение в компанията на Рийв.
	— Кейлъб смята да не изпуска Джаси от поглед — намеси се Джени. — За всеки случай.
	— Да, тъй като съм червенокоса развратница, аз вероятно ще се окажа номер едно в списъка на убиеца. — Джаси се разсмя, но в гласа й не се долавяше веселие.
	— Не трябва да се шегуваш по този начин — обади се Рийв.
	Джаси само сви рамене.
	— И защо не? Предпочитам да се смея, вместо да гриза ноктите си от притеснение и да живея в постоянен страх. Не е в стила ми да бягам от страх. Особено пък при една толкова неясна заплаха. — Замълча за момент и замислено изгледа Рийв. — Нещо ми подсказва, че и ти не си от тези, дето бягат.
	— Права си. Не съм — съгласи се Рийв. — Аз съм упорита и решителна и обикновено предпочитам да остана и да се боря, а не да бягам.
	— Още едно качество, което притежавате и двете. — Джени премести поглед от Джаси към Рийв, а след това се наведе малко напред, за да може да погледне Джейкъб.
	— Струва ми се, че шерифът е длъжен да осигури някаква охрана на Рийв. Трябва всяка вечер някой да я наглежда, за да е сигурен…
	Рийв моментално настръхна.
	— Джени, казах ти вече, че ще си наема бодигард, ако преценя, че имам нужда от защита.
	Джейкъб хвърли един поглед към Рийв и забеляза леката червенина, обагрила бузите й.
	— Да, разбира се, Джени. Заради теб и — той погледна към другия край на масата — Джаси, ще наредя на някой от моите заместници да проверява госпожица Сорел всяка вечер.
	— Това няма да е необходимо! — Гласът на Рийв прозвуча толкова силно, че посетителите от съседните маси се извърнаха и я погледнаха. Лицето й стана аленочервено.
	— Ето я и вечерята — намеси се Джаси, когато Денис и Калинда донесоха два подноса, отрупани с храна на масата им. — Ммм, всичко изглежда изключително вкусно. В този ресторант приготвяме страхотна храна. Нищо, че точно аз трябва да го кажа.
	Добре, помисли си Джейкъб, схванах намека. Готов съм да не се заяждам повече с госпожица Сорел, ако и тя направи същото. И на него не му се щеше да участва в словесен двубой по време на вечерята. Освен това бе останал със странното впечатление, че с последната си забележка наистина обиди Рийв Сорел. Тя със сигурност вече трябваше да е разбрала, че Джени се опитва да ги сватосва. Освен ако не беше по-тъпа, отколкото изглеждаше. И тя, като него, сигурно ужасно се дразнеше от стремежа на Джени да накара Джейкъб да я наглежда всяка нощ.
	И тогава взе, че направи нещо изключително тъпо. Погледна към Рийв и я улови, че се взира в него. Зърна изражението на големите й кафяви очи, които му напомняха за кошута, заслепена от светлината на фаровете. Омразата не беше единственото чувство, обясняващо враждебността й към него. Имаше и още нещо. Тази жена се _боеше_ от него. Погледите им останаха преплетени по-дълго от необходимото и на масата се възцари пълно мълчание, когато всички присъстващи забелязаха напрежението помежду им. За щастие точно в този момент Денис постави пред него купата с чили. Той пръв отмести поглед, взе лъжицата си и започна да се храни. Продължаваше обаче да чувства пламналия поглед на Рийв върху себе си. Не й обръщай внимание, рече си той.
	— Храната наистина си я бива — заяви Джейкъб и само миг по-късно останалите около масата въздъхнаха за пореден път и подновиха разговорите помежду си.


	Край. Стореното — сторено. Не можеше вече да се върне назад и да промени нещата; дори и да можеше, не би го направил. В края на краищата не беше негова вината, че след всичките тези години Дина бе избрала да се върне при него в окръг Чероки. В миналото той, естествено, не я бе търсил толкова наблизо. Тъкмо обратното, съвсем съзнателно се стараеше да я среща на други места. Освен това по онова време той успяваше по някакъв начин да контролира нейните появи. Напоследък обаче нещата се промениха. И ето че този път го бе заставила да действа по-импулсивно от друг път, принуждавайки го да убие още един човек, за да се защити.
	Беше направил онова, което трябваше да направи. Този път не той бе отишъл да я търси. Този път тя го бе намерила сама.
	Тя връхлетя в живота ти без предупреждение и направи всичко възможно, за да я забележиш.
	Затова той трябваше да направи следващия ход. Никак не му се искаше да действа чрез онова копеле Тимънс, но това бе най-бързия и лесен начин да осъществи контакт. А и убийството на Тимънс се оказа фасулска работа. Съжаляваше за него толкова, колкото и за калта, която изстъргваше от подметките си.
	Този път Дина се бе появила в образа на Беки Олмстед, местна проститутка. За пореден път бе избрала жена, която много напомня на нея самата и в чието тяло щеше да се чувства изключително удобно. При всичките си превъплъщения нито веднъж не бе избрала някое чисто и невинно създание. И вероятно никога нямаше да го направи. Не бе избирала и жена, която да е красива колкото нея. До този момент.
	Познаваше тази жена от години. И той, подобно на много други мъже в окръга, често е бивал запленен от красотата й. Само че съвсем съзнателно стоеше далеч от нея, защото не искаше да изкушава Дина. Не искаше да й позволи да го примами да убива в родния си град. Но тя все пак успя да го надхитри. Първата жена, която избра в техния окръг, не беше Джаси Талбът. Използва Беки, както бе използвала всички останали преди нея, за да го съблазни, да го вкара в капана, да го принуди да я унищожи за пореден път.
	Не можеше да повярва, че тя бе започнала да се връща толкова често напоследък — три пъти за по-малко от седмица — без да му позволи да си отдъхне и да намери покой. Преди по-малко от седмица я бе убил и бе изхвърлил тялото й в река Тенеси близо до Лудон. Тогава се бе нарекла Кет Бейкър. Беше си помислил, надявал се бе, че тя, както обикновено, ще стои далеч от него поне няколко месеца — случвало се бе да я няма цели осем месеца. Само че тя се върна при него само след два дни в образа на Беки Олмстед. А сега, след по-малко от двадесет и четири часа, бе направила онова, от което винаги се бе опасявал. Беше почти сигурен, че този път се бе върната в тялото на Джаси Талбът.
	Джаси Талбът, която бе видял тази вечер да седи в ресторанта заедно с приятелите си и настоящия си любовник, без дори да подозира какво й готви съдбата. Дина никога не позволяваше на жертвите си да разберат, че ги е обладала. Не и преди да е станало твърде късно. Бедната Джаси дори не подозираше, че вече е набелязана да умре.


>	14.

	На път за ресторанта на Джасмин Рийв зърна отражението си в една витрина. Беше прекалено висока. Бедрата й бяха твърде дебели. Трябваше да свали поне пет-шест килограма. По дяволите, крайно време е да престане да се самобичува. Как е възможно една толкова богата, интелигентна и сравнително привлекателна жена да пилее време в безпочвени притеснения за външния си вид? Защото, в крайна сметка, и ти си човек, напомни си тя. Рийв определено не страдаше от ниско самочувствие. Освен по отношение на тялото си. И ако трябваше да бъде напълно откровена със себе си, не можеше да не признае, че притесненията й значително се увеличиха, след като се запозна с Джаси. Двете изглеждаха почти еднакви. Ключовата дума тук беше _почти_. Рийв беше вероятно с пет сантиметра по-висока и с поне десет килограма по-тежка от стройната и приятно заоблена Джаси. Освен това бедрата на близначката й бяха изключително съразмерни с останалите части от сексапилното й тяло. Добре де, Джаси беше по-привлекателна от нея. Голяма работа! Тя пък притежаваше други качества, които сестра й нямаше. И за нищо на света не би ги заменила за тяло като нейното.
	_Сестра_ й? Да, нейната сестра. Беше сигурна, че резултатите от ДНК-теста ще докажат онова, което тя вече бе приела — че тя и Джаси са близначки.
	Рийв ускори крачка. Вървеше по тротоара, отбягвайки погледите на хората, с които се разминаваше. Жителите на града проявяваха силен интерес и любопитство, тъй като тя поразително приличаше на Джаси. Според Джени и Джаси всички жители на Чероки Пойнт бяха стигнали до единодушното съгласие, че те двете са близначки. И макар че някои от хората, които срещаше, откровено я зяпаха, а другите я наблюдаваха крадешком, никой не се осмели да я заговори. И слава богу!
	Дали всичките тези хора я сравняваха със сестра й? Дали я възприемаха като по-грозновата версия на привлекателната Джаси? Или с почуда наблюдаваха различията помежду им? Може би се удивляваха от факта, че Джаси е толкова жизнена, открита, изключително дружелюбна и нахакана, докато Рийв е по-скоро добре възпитана, консервативна на вид и, дано да са го забелязали, далеч по-изискана в поведението и маниерите си. Господ й е свидетел, че Лесли Сорел направи всичко по силите си, за да научи единственото си дете на обноски.
	Рийв влезе в ресторанта и едва не се сблъска с Кейлъб. Той я сграбчи за раменете и я целуна по бузата.
	— Добро утро. Днес е прекрасен ден, не мислиш ли? — На лицето на Кейлъб грееше широка усмивка.
	— Днес определено си в добро настроение.
	— Джаси и аз току-що определихме датата за сватбата. Отивам да я съобщя на баба и дядо.
	Рийв се усмихна.
	— Сигурно ще бъде интересно. Е, кой е големият ден?
	— Осемнадесети януари. Джаси наистина иска коледна сватба.
	— В такъв случай се надявам да получи онова, което желае.
	— Можеш ли да пазиш тайна? — попита Кейлъб.
	Рийв го изгледа въпросително.
	— След като съобщя новината на мис Реба и на Големия Джим, смятам да отида до Ноксвил, за да й избера годежен пръстен. Аз, естествено, нямах намерение да оставям Джаси сама. Не и след онова, което ми казаха Далас и Джейкъб снощи. Само че разбрах от нея, че двете възнамерявате да прекарате заедно остатъка от деня. Искам да не се разделяте нито за момент. Дръжте се една за друга, за да сме сигурни, че сте в безопасност.
	— Ще бъдем. Няма защо да се тревожиш за Джаси. И двете сме жени, които могат да се грижат за себе си.
	— Ти започваш да я харесваш, нали?
	Рийв се разсмя.
	— Може би.
	— Дай й шанс, моля те. Сигурен съм, че всяка една от вас има нужда от другата.
	— Тя каза ли ти, че съм наела Грифин Пауъл, за да разследва миналото ни? Възложих му да се опита да разбере истината за нашето раждане.
	— Да, каза ми. — Усмивката на Кейлъб леко помръкна. — Каза ми, че си му телефонирала снощи и че днес го очакваш тук, за да се срещне с вас. Предполагам, че това е смисълът да притежаваш парите и влиянието, които вървят с името Сорел — без никакъв проблем можеш да накараш дори Грифин Пауъл да поеме лично случая ти.
	— Така е. Богатството си има и своите добри страни — съгласи се тя. — Но ти вече си част от семейство Ъптън и съвсем скоро сам ще се увериш в това.
	Той я погледна изпитателно, а след това попита:
	— По повод на това, че съм Ъптън… Питах се дали да помоля дядо за заем, за да купя на Джаси пръстен с наистина внушителен диамант. Само че не съм сигурен дали трябва да го направя. Ти какво мислиш?
	Защо пита мен? Та аз почти не познавам Джаси! Това бе първата мисъл, която изплува в главата й, но тя успя да се сдържи и да не зададе въпроса на глас.
	— Струва ми се, че познаваш Джаси много по-добре от мен. Мислиш ли, че тя очаква пръстен с внушителен диамант?
	Кейлъб сви рамене.
	— Може би. Освен това зная, че заслужава нещо наистина прекрасно. Само че не искам да я карам да си мисли, че допускам, че се омъжва за мен само заради богатството на фамилията Ъптън. Така че, кажи ми, госпожице Сорел, ако ти се женеше за мъж, който не може да си позволи огромен диамант, как би очаквала да постъпи?
	— Ако обичам един мъж толкова много, че да съм готова да се омъжа за него, изобщо няма да ми пука за големината на диаманта. — „Я, тази мисъл пък откъде се взе?“ — запита се Рийв. До този момент изобщо не й бе хрумвало, че би могла да се омъжи за мъж, който да не е изключително богат.
	Кейлъб кимна.
	— Да, но ти вече притежаваш толкова много скъпи бижута, че би могла да откриеш собствен бижутериен магазин. — Погледна двукаратовите й диамантени обици, сведе очи към украсената с диаманти златна брошка под формата на пеперуда, забодена на яката на кафявото й сако. — Джаси обича външния блясък и показност. Тя си е такава. Умереността под каквато и да било форма й е напълно чужда.
	— В такъв случай й купи огромен, блестящ диамант — отвърна Рийв. — Нещо толкова ярко и лъскаво, че да я остави без дъх.
	Кейлъб се засмя.
	— Имаш право. Видя ли? Познаваш Джаси много по-добре отколкото си мислеше.
	След като пожела на Кейлъб късмет в избора на съвършения годежен пръстен и се сбогува с него, Рийв влезе в ресторанта. Някои от посетителите се обърнаха и я погледнаха. Тя не им обърна никакво внимание и продължи надменно напред с високо вдигната глава.
	Дежурната сервитьорка, Тифани Рейд, я посрещна с топла усмивка и рече:
	— Джаси ви очаква. Тя е отзад в кабинета си.
	— Благодаря.
	— Инструктира ме да взема поръчката ви за обяд. По-късно, след срещата ви с господин Пауъл, ще ви сервирам обяда в кабинета й. — Тифани се засмя. — Не мога да повярвам, че Грифин Пауъл ще дойде тук. Днес. Аз, разбира се, съм виждала негови снимки, но никога не съм си и помисляла, че ще имам шанса да го видя на живо.
	— Тифани, щом господин Пауъл пристигне, незабавно го покани в кабинета на Джаси. И каквото и да правиш, не го зяпай, моля те.
	Тифани отново се изсмя. Силен и дразнещ смях.
	— Ще се постарая. Обещавам. Но все пак става дума за Грифин Пауъл. Както знаете, той е легенда по тия места. Не само че е един от най-известните бивши футболисти, ами в момента е сред най-обсъжданите хора в Тенеси. Всеки път, когато агенцията му разследва някой голям случай, или пък присъства на някое светско събитие, благотворителен бал или нещо подобно, снимката му се появява по вестниците и списанията.
	— Да, може и да е така, но днес те моля да се погрижиш никой от другите клиенти да не му досажда. Щом се появи, веднага го доведи в кабинета на Джаси.
	— Ще го направя. Кълна се. Джаси вече ми даде същите инструкции.
	Рийв й се усмихна с разбиране.
	— За обяд бих искала супа и салата. Лучена супа, ако имате. Ако не, донеси ми зеленчукова. И една салата „Цезар“.
	Тифани се усмихна и поклати глава.
	— Нещо не е наред ли? — попита Рийв.
	— Не, нищо подобно. Но Джаси ми поръча същото. Зеленчукова супа и салата „Цезар“. Само че тя прибави и морковен кекс. Рано тази сутрин мис Луди ни донесе три прясно изпечени морковени кекса.
	Започнала да свиква с мисълта, че двете с Джаси имат доста сходни вкусове, Рийв просто додаде:
	— Прибави към поръчката ми и парче кекс.
	След това се обърна и тръгна към задната част на ресторанта. Мина край тоалетните и склада и почука на затворената врата на кабинета на Джаси.
	— Влизай — провикна се отвътре тя.
	Рийв отвори вратата.
	— Не се ли боиш, че в кабинета ти може да нахълта последният сериен убиец на окръг Чероки? Оня, дето убива само червенокоси?
	— Ни най-малко. Изобщо не ми мина през ума. — Джаси се завъртя на стола и се обърна с лице към Рийв. — Чух стъпките ти още в коридора. Повечето мъже не носят обувки с високи токове.
	Рийв влезе в стаята и затвори вратата след себе си.
	— Свърза ли се с твоята леля Сали?
	Джаси посочи на Рийв празния стол, поставен вляво от бюрото й. Другият, отдясно на бюрото, бе затрупан със списания.
	— Не, предпочетох да не я предупреждавам, че смятаме да я посетим по-късно днес. Боя се, че ако я известим за намеренията си, тя може да реши да се скрие в гората. Повярвай ми, сигурна съм, че няма да иска да разговаря с нас за майка ми. За _нашата_ майка.
	— Смяташ, че ще продължи да твърди, че Корин Талбът е родила само едно дете?
	— Питала съм я безброй пъти и тя всеки път се кълнеше, че това е самата истина.
	Рийв седна, сложи кафявата си кожена чанта в скута си и скръсти ръце отгоре й.
	— Ами ако се окаже, че това е истината? — Размърда се на стола си и скръсти ръце пред гърдите си.
	— Но как е възможно? Мисля, че и двете решихме, дори и без резултатите от ДНК-теста, че двете с теб определено сме близначки?
	— Така е, и аз вярвам, че сме сестри — отвърна Рийв. — Но това не означава, че Корин Талбът е нашата майка.
	Очите на Джаси се разшириха. Устата й увисна от изумление.
	— Не те разбирам. Ако Корин не е нашата майка, коя е тогава? И как е станало така, че леля Сали е взела мен, но не и теб? Ако Корин наистина е родила дете, какво се е случило с него?
	— Добри въпроси. Но мисля, че трябва да ги зададем на леля ти.
	Джаси се изправи.
	— Да, имаш право. Веднага щом приключим срещата с Грифин Пауъл, ще се качим в планината и ще направим на леля Сали изненадващо посещение. И ако старата кукумявка се опита да избяга, аз ще я завържа за стола, ако трябва.
	Въпреки суровата забележка, Рийв долови обичта, която струеше от гласа на Джаси, когато говореше за леля си.
	— Ти много я обичаш, нали?
	Джаси се засмя, а след това погледна Рийв.
	— О, да. Обичам я. Тя е единствената майка, която съм имала. За хората леля Сали може и да не е съвсем с всичкия си, но аз знам, че е прекрасна жена. И през целия ми живот е била изключително добра с мен.
	— Как ще се развият отношенията ви, ако разбереш, че те е лъгала през всичките тези години?
	Джаси въздъхна дълбоко.
	— Не съм сигурна. Но зная, че не бих могла да я намразя. Без значение какво е направила, тя винаги ще си остане моята леля Сали.
	— Когато родителите ми ми казаха, че съм осиновена, аз бях едва шестгодишна. Те така представиха нещата, че ме накараха да повярвам, че осиновените деца са наистина много специални. Накараха ме да се чувствам като избрана. После, когато станах на четиринадесет, започнах да изпитвам любопитство по отношение на биологичните ми родители и попитах майка и татко дали знаят къде точно съм родена и защо рождената ми майка се е отказала от мен. Тогава и двамата се заклеха, че не знаят нищо.
	Рийв стисна зъби, опитвайки се да не заплаче. Все още се разстройваше дълбоко при спомена за деня, в който майка й най-после й призна истината.
	— Когато завърших колежа майка ми разказа, че съм била намерена в контейнер за смет в Сивиървил. Била съм само на няколко дни. Но това беше всичко, което двамата с баща ми знаеха за мен.
	— Знаеш ли, това е нещото, което ми е най-трудно да проумея. Ако нашата рождена майка те е хвърлила в контейнер за смет, защо не е хвърлила и мен заедно с теб?
	— Още един добър въпрос.
	Джаси се приближи до Рийв и се изправи до нея. Сведе поглед надолу и не го отмести докато Рийв не вдигна глава. Погледите им се срещнаха.
	— Предполагам, че мисълта за това те кара да се чувстваш отвратително, нали? Мисълта, че са те изхвърлили като непотребен боклук?
	Рийв преглътна. После леко се прокашля.
	— Да. Да, така е.
	— Знаеш ли какво, сестричке. Може би тя е изхвърлила и двете ни. Може би някой ме е открил в този контейнер… Открил е първо мен и…
	— Твоята леля Сали?
	— Или Корин Талбът.
	— Това са само предположения, в които може да няма и капка истина.
	Силно почукване на вратата прекъсна разговора им.
	— Джаси, господин Пауъл е тук — извика Тифани, застанала пред затворената врата.
	— Покани го веднага. — Джаси се обърна, за да посрещне посетителя.
	Рийв се надигна от мястото си, остави чантата си на стола и застана редом с Джаси.
	Вратата се отвори и пред тях застана висок, широкоплещест мъж с тъмносин костюм, искрящо бяла риза и вратовръзка на червени, сини и бели райета. Русата му, почти бяла коса, беше късо подстригана, очевидно в опит да бъдат изрязани къдриците, които се забелязваха въпреки стила на подстрижката. Чифт тъмносини очи огледаха стаята и се спряха на двете жени. Цялото му същество говореше за власт, пари и добър вкус.
	При ръст от сто деветдесет и два сантиметра, тяло на атлет и излъчването на опасен противник, Грифин Пауъл притежаваше невероятен магнетизъм, който привличаше жените и сплашваше мъжете. Рийв бе запозната с репутацията му, но не го познаваше лично. Макар че бе прибягнала до услугите на агенцията му, когато преди почти година се бе заела с разследването на Джаси, до този момент двамата не се бяха срещали лично. Рийв знаеше за него само онова, което бе известно на повечето хора. Роден бил в бедно семейство. Израснал във ферма край Дейтън, но станал известен като звездата на отбора по футбол на университета на Тенеси преди почти две десетилетия. След като се дипломирал всички очаквали от него да се насочи към професионалния футбол, но той сякаш изведнъж изчезнал от лицето на земята. В продължение на десет години никой нямал и най-малка представа какво се е случило с него. После, преди около пет години, той се върнал обратно в Тенеси — богат, властен и очевидно уморен от скитането по света. Създал своята Агенция за защита и частни разследвания в Ноксвил и скоро се превърнал в най-известният и загадъчен мъж в целия щат.
	Независимо от силния интерес към личността му и стремежа на медиите да открият тайните в живота му, Пауъл стоеше далеч от репортерите и упорито отказваше интервюта. През годините си бе извоювал легендарна репутация и в публичното пространство се лансираха поне половин дузина най-различни истории за липсващите години от живота му. Рийв трябваше да признае, че тя също бе изпълнена с любопитство, но тъй като разбираше какво означава да си постоянно в центъра на общественото внимание, нямаше никакво намерение да се опитва да задоволи интереса си. Беше предупредила и Джаси да не му задава никакви лични въпроси по време на срещата им.
	— Господин Грифин. — Рийв протегна ръка.
	Той пое ръката й. Силно и уверено ръкостискане. Никой от двамата не се усмихна.
	Джаси пристъпи напред. Цялата излъчваше присъщото за нея очарование и сексапил.
	— Аз съм Джаси Талбът. Много ми е приятно да се запозная с вас, господин Грифин.
	— Дами! — Той отсечено кимна с глава.
	— Заповядайте, седнете. — Джаси забързано взе купчината списания от стола, поставен вдясно от бюрото й.
	— Предлагам всички да седнем — отвърна Грифин.
	Тримата заеха местата си — Грифин и Рийв в столовете от двете страни на бюрото на Джаси, а тя самата, заела доста провокативна поза, приседна в единия ъгъл на бюрото. Рийв осъзна, че Джаси дори не си дава сметка за впечатлението, което създава. Сексапилът просто беше нейна втора природа. Тя не се опитваше да впечатли Грифин Пауъл. Не, тя просто си беше такава.
	Грифин положи куфарчето, което носеше, в скута си, отвори го и извади отвътре някакъв документ.
	— Тази сутрин, преди да тръгна от Ноксвил, направих предварителна проверка и на двете ви.
	— Ние можехме да ви кажем всичко, което искате да знаете — заяви Джаси и му се усмихна закачливо.
	А Рийв отново си даде сметка, че Джаси не го прави нарочно.
	Ъгълчетата на устните му леко помръднаха нагоре. Той като че ли се забавляваше от държанието на Джаси.
	— Аз предпочитам да се абстрахирам от емоционалните описания и да боравя само с факти. — Насочи поглед към Рийв. — Изпратих един от агентите си в Сивиървил, за да разследва събитията, съпътстващи откриването ви в онзи контейнер за боклук. Освен това имам нужда от позволението ви да разговарям с адвоката, извършил осиновяването ви.
	— Да, разбира се. Уинстън Карол в момента е пенсионер. Аз вече съм разговаряла с него и останах с впечатлението, че не знае нищо повече от онова, което ми разказа майка ми.
	Грифин кимна и премести поглед към Джаси.
	— Бих искал да разговарям с леля ви. — Сведе поглед към доклада, който държеше в ръка. — Сали Талбът. Разбрах, че тя ви е отгледала след смъртта на сестра си, Корин Талбът.
	— Точно така — потвърди Джаси.
	— Ще се опитаме да научим повече за самата Корин. Би било добро начало, ако успеем да намерим някакви документи, потвърждаващи, че наистина е била бременна и, ако е била, че наистина е родила едно или две момиченца. Ако се окаже, че е родила близначки, ще остане само да докажем, че това сте били именно вие.
	— Двете с Рийв смятахме да поговорим с леля Сали по-късно днес. Решихме да отидем при нея без предупреждение.
	— Бих искал да дойда с вас. Имам чувството, че Сали Талбът е в състояние да хвърли светлина върху много от въпросите, за които все още нямаме отговори.
	— О, да, сигурна съм в това — съгласи се Джаси. — Въпросът е дали ще се съгласи да ни каже истината. Виждате ли, за леля Сали аз съм най-важният човек на света. И ако ме е лъгала през всичките тези години, тя няма да посмее да ми каже истината от страх да не ме загуби.
	— В такъв случай може би ще трябва да я уверите, че това никога няма да се случи. — Грифин подаде на Джаси копие от доклада. — Прочетете го внимателно и вижте дали всичко в него отговаря на истината и дали смятате, че разполагате с достоверна информация, която да бъде включена в него.
	Джаси взе доклада, а той се обърна към Рийв и й подаде друго копие.
	— Бихте ли направили същото, госпожице Сорел?
	Рийв взе документа, кимна и набързо прегледа двете страници. Веднага си даде сметка, че докладът представлява сбито, точно и изключително прецизно описание на живота й от момента, в който е била осиновена от семейство Сорел, до ден-днешен. Вътре фигурираха и всички известни до момента факти, които я свързваха с Джаси.
	Еднаква кръвна група. AB-отрицателна.
	Силна физическа прилика. Почти идентичен външен вид.
	Сорел е била осиновена като бебе. Талбът е била отгледана от своята _леля_.
	Двете жени са израснали в градове, разстоянието между които е само три часа път с кола.
	— Защо не прибавите и факта, че любимият десерт и на двете ни е бананов пудинг? — предложи Джаси, след като прочете целия документ.
	— Бихте могли да добавите още, че и двете предпочитаме салатата „Цезар“ пред обикновената салата — включи се Рийв и отвърна на широката усмивка на Джаси.
	Грифин погледна първо едната, а след това другата.
	— Оставам с впечатлението, че вие двете вече сте решили, че наистина сте сестри. Прав ли съм?
	— Прав сте — отвърна Рийв. — Убедени сме, че резултатите от ДНК-теста само ще потвърдят онова, което вече знаем. Ето защо ви се обадихме, преди да са излезли резултатите. Не бихме искали да губим повече време. Смятаме, че трябва веднага да се заемем с издирването на нашата биологична майка и на фактите, съпътстващи раждането ни.
	— И двете ли сте готови да научите истината? — попита Грифин. — Ровенето в миналото може да се окаже доста мъчително преживяване. Възможно е да открием неща, които да не ви харесат.
	— Вече съм приела, че няма да харесам онова, до което се доберем — увери го Рийв. — В края на краищата как е възможно една история, започнала с изхвърлянето на невръстно бебе в контейнер за смет, да завърши като приказка?


>	15.

	Тръгнаха с червения джип на Джаси, а ягуара на Рийв оставиха в града. Минаха край отбивката за имението на семейство Ъптън и продължиха по тесния, стръмен и криволичещ път, който се виеше нагоре към планината. Паважът беше изровен, а ниските и ръждясали мантинели бяха единствената преграда пред каменистите и убийствено дълбоки клисури и планински дефилета. Радиото в колата на Джаси бе пуснато през по-голямата част от пътуването и от него непрекъснато гърмеше кънтри музика. Рийв, която изобщо не си падаше по кънтрито, си бе наложила да приеме съдбата с усмивка. И като капак на всичко, въпреки оглушителната музика, която изпълваше колата, Джаси не спря да бъбри през целия път.
	— Надявам се, че господин Пауъл не се е засегнал, когато настоях, че бих предпочела да изчака първо ние да разговаряме с леля Сали — подхвърли Джаси още в началото на пътуването.
	След като обсъдиха въпроса, Джаси започна да й говори за леля си, да й разказва за бедното си, но изпълнено с любов детство и за приятелката на леля й, Луди, която била чистокръвна индианка от племето чероки. На Рийв й идеше да изкрещи: „Спри!“. За нула време Джаси я бе засипала с купища информация. Сестра й обаче така и не замълча достатъчно дълго, че да й даде възможност да вмъкне тази една-едничка дума.
	Без да спира да говори, Джаси уверено шофираше своя яркочервен джип, преодолявайки опасните завои един след друг. Рийв седеше неподвижно и едва дишаше от страх. Когато най-сетне излязоха на един по-равен участък, Джаси извърна глава и я погледна.
	— Изглеждаш пребледняла. Какъв е проблемът? Кое те притеснява — моето шофиране или музиката?
	— Честно ли? — попита Рийв.
	— Ако не друго, нека поне си обещаем да бъдем винаги откровени една с друга.
	— И двете. Истината е, че не обичам кънтри музика. И макар че самата аз карам доста бързо, стръмните пропасти от двете страни на пътя ме притесняват.
	Джаси мигновено намали скоростта на четиридесет и пет мили в час и загаси радиото.
	— Така по-добре ли е?
	Рийв въздъхна с облекчение.
	— Да, благодаря ти.
	— Каква музика слушаш?
	— Ами, мисля, че вкусовете ми са доста разностранни. Има няколко стари кънтри песни, които харесвам, но като цяло, предпочитам джаз, класическа и полукласическа музика.
	— Хм… и аз харесвам джаз. А също и блус. — Джаси не отделяше поглед от пътя. — Питам се по какво още си приличаме… Искам да кажа, освен банановия пудинг, салатата „Цезар“ и джаза.
	— Предполагам, че няма да открием още кой знае колко общи предпочитания.
	Джаси се разсмя. Силно и от сърце.
	— Обичаш ли кино?
	— Да, всъщност обичам. Направо съм пристрастена към старите филми. Най-много обичам онези от тридесетте, четиридесетте и началото на петдесетте години.
	— Будалкаш ме.
	Рийв я погледна въпросително.
	— Извини ме за езика, скъпа — шеговито подхвърли Джаси. — Но аз също съм луда по старите филми. Особено по любовните.
	— Ето, че май намерихме още нещо, което ни свързва.
	— А имаш ли хоби? Събираш ли някакви специални предмети?
	— Събирам порцеланови фигурки. Започнах още като бях дете.
	— Аз пък колекционирам солнички — развълнувано рече Джаси. — Един цял шкаф във всекидневната ми е пълен с тях.
	— Някой път трябва да ми ги покажеш.
	Джаси се усмихна широко и й хвърли един кос поглед.
	— Защо не дойдеш на вечеря в апартамента ми тази вечер?
	Рийв се поколеба, защото знаеше, че Кейлъб вероятно би предпочел тази вечер да са сами, за да може да й подари годежния пръстен, заради който бе отишъл в Ноксвил.
	— Няма да се обидя, ако не желаеш. — Джаси не можа да прикрие разочарованието, прокраднало се в гласа й. — Вероятно те притискам прекалено силно. Имам този навик. Извинявай.
	— Ако смяташ, че Кейлъб няма да има нищо против, аз с най-голямо удоволствие ще вечерям с теб в апартамента ти. — „Съжалявам, Кейлъб. Наистина съжалявам. Но просто не мога да допусна Джаси да си помисли, че не желая да я опозная по-добре. Не мога да нараня чувствата й“.
	— Че защо да има нещо против? Той вече ми каза, че според него това, че се срещнахме, ще се отрази изключително добре и на двете ни. Той те харесва, знаеш ли?
	— Ще ти кажа какво ще направим. Ще дойда на вечеря, но вероятно няма да стоя дълго. Тази вечер ще трябва да проведа няколко делови разговора, преди да си легна. — Това не беше изцяло лъжа. Наистина трябваше да разговаря с личния си помощник, Пол Уелби, който се грижеше за деловите и светските й ангажименти.
	— Чудесно. Можеш да си тръгнеш когато пожелаеш. Ще имаме и други вечери заедно занапред. А и кой знае, някой ден може да решиш да преспиш у дома.
	И двете се разсмяха при мисълта за две тридесетгодишни жени, които планират пижамено парти.
	Няколко минути по-късно Джаси отби от павирания път и сви по една тясна, неасфалтирана алея. Подкара нагоре по хълма към малката бяла къщичка, построена в средата на кръгло сечище в самото сърце на гъстата гора, която я заобикаляше отвсякъде. Мръсен малък пикал — ако се съдеше по вида му, сигурно беше истинска антика — бе паркиран до къщата. Следобедът вече преваляше. Слънцето беше слязло ниско на хоризонта. Още час-два и щеше да залезе.
	— Преди няколко години се погрижих да пооправя, доколкото можах, къщата на леля Сали — рече Джаси. — Била е построена от баща й, още когато тя била съвсем малко момиченце и по нищо не се отличава от другите подобни бараки, пръснати из планините. Къщата има само четири стаи, предна и задна веранда и баня. Всъщност банята е била пристроена чак в края на шейсетте години.
	Когато Джаси спря джипа пред къщата, двете стари кучета, излегнали се на верандата, надигнаха глави. Едното се прозина и отново легна. Другото стана и се загледа към тях.
	— Това са Питър и Пол — информира я Джаси. — Любимите хрътки на леля Сали. Най-добрите следови кучета в окръга. Понякога ги използва за проследяване на престъпници или на изчезнали хора.
	Двете минаха покрай кучетата. Джаси се присегна и погали онова, което стоеше и ги наблюдаваше. Рийв, която се боеше от животното, застана от другата й страна. Всъщност тя винаги бе обичала кучета. Но не бе свикнала да се навърта около огромни, миризливи псета, които живееха на открито.
	Джаси сложи едната си ръка на бравата на входната врата и почука с другата.
	— Моля те, остави ме аз да говоря с нея. Поне в началото — рече тя.
	Рийв само кимна в знак на съгласие.
	— Лельо Сали? У дома ли си? Аз съм, Джаси. И водя един човек със себе си.
	Джаси влезе в къщата и даде знак на Рийв да я последва. Преди да успее да затвори вратата двете кучета скочиха и се спуснаха след нея. По-голямото докосна ръката й с муцуна. Рийв подскочи от уплаха, когато студеният му и влажен нос се допря до кожата й.
	— Питър, дръж се прилично! — скара му се Джаси.
	— Кого водиш със себе си? — провикна се Сали от кухнята.
	Преди Джаси да успее да й отговори, Сали Талбът влезе в стаята, която изглеждаше като всекидневна. Обзаведена беше с канапе с дамаска на цветя и два фотьойла, които сигурно помнеха и по-добри дни. Рийв се огледа и забеляза една кръгла маса с карирана покривка между двата фотьойла, алуминиев кафеник, оставен на пода край единия от тях, и малка печка, сбутана в ъгъла. Стените бяха облицовани с евтина дървена ламперия. На стената над канапето, подредени под формата на триъгълник, висяха три снимки на Джаси — и трите от ученическите й години. Над вратата към кухнята бе окачена поставена в рамка репродукция на „Тайната вечеря“.
	Сали замръзна неподвижно в мига, в който видя Рийв. Гостоприемната усмивка изчезна от лицето й.
	— Трябваше първо да се обадиш. Двете с Луди тъкмо се канехме да отидем у тях.
	Сякаш по команда, точно в този момент в стаята се появи ниска индианка с посивяла коса. Изразителните й тъмни очи се спряха върху Рийв.
	— Няма нищо, ние не бързаме. Хайде, сядайте. Сега ще приготвя прясно кафе и ще ви отрежа от сладкиша с праскови, дето го приготвих за Сали.
	— Само кафе, Луди — отвърна Джаси. — Аз лично ще пропусна сладкиша. С Рийв вече си хапнахме достатъчно от морковения ти кекс.
	Луди сръга Сали в ребрата.
	— Хайде седни и си поговори малко с Джаси и госпожица Сорел. Аз ще отида да приготвя кафето.
	Сали погледна първо Рийв, а след това и Джаси.
	— И какво ви води чак тук?
	— Мисля, че и сама знаеш отговора на този въпрос. — Джаси се настани на канапето.
	— Да, предполагам, че имаш право. — Тя се обърна към Рийв. — Сядай, момиче.
	— Благодаря. — Рийв седна до Джаси.
	Сали се приближи до една стара щайга, пълна до горе с дърва, избра няколко разцепени пъна и ги занесе до черната чугунена печка. Отвори вратичката, напълни печката с дърва и я затвори отново. Печката очевидно топлеше добре, защото, независимо от хладния есенен ден, в стаята беше изключително горещо. Сали избърса ръце в крачолите на избелелите си дънки и се настани на един от оръфаните фотьойли.
	— Рийв нае Грифин Пауъл, за да разследва обстоятелства, свързани с осиновяването й — заговори Джаси. — Тя иска да разбере кой точно я е изхвърлил в онзи контейнер за боклук в Сивиървил. Освен това иска да открие биологичните си родители.
	Сали извади от джоба си парче тютюн, отхапа едно парче и започна да го предъвква. Изминаха няколко минути преди да заговори.
	— Ако питаш мен, има и по-умни начини човек да си харчи парите. Не виждам защо трябва да ги давате на някакъв си прехвален частен детектив и да му позволявате да се рови в неща, които е най-добре да си останат забравени в миналото.
	— Не мислиш ли, че Рийв има право да знае кои са рождените й родители?
	Сали взе кафеника от пода, поднесе го към устата си и изплю топката тютюн. Избърса уста, присви очи и гневно се вгледа в Рийв.
	— Чини ми се, че ония Сорел са ти осигурили доста добър живот. И си мисля, че би трябвало да си им благодарна за това, а не да се чудиш как да докараш неприятности на хората.
	— На кого точно създавам неприятности? — попита Рийв. — На вас ли, госпожо Талбът?
	Сали отново плю в кафеника, след което го остави на пода.
	— Ще ти кажа онова, което казах и на племенницата си. Сестра ми Корин се прибра у дома малко, преди да роди. Каза ми, че съпругът й я изоставил, но аз се досетих, че изобщо не са били женени, защото тя продължаваше да се нарича Корин Талбът. Аз лично изродих бебето. Беше момиченце. Едно момиченце. Не две. Сестра ми не роди близначки. Няколко дни по-късно старият доктор Уебстър дойде да прегледа сестра ми и малката. Издаде акт за раждане на Джаси и вписа данните от раждането. Нашата Джаси беше доста едро и здраво бебе — тежеше почти пет килограма.
	— Лельо Сали, знаеш, че е въпрос на дни двете с Рийв да получим резултатите от ДНК-изследването. — Джаси се наведе напред и я погледна умолително. — И двете смятаме, че резултатите ще докажат, че двете с нея сме близначки. Защо не искаш да ни кажеш истината?
	Възрастната жена рязко се изправи. Леденостудените й сини очи заблестяха от възмущение.
	— Лъжкиня ли ме наричаш, момиче? Мен? Собствената ти леля?
	Джаси също скочи от канапето, спусна се към Сали и сграбчи ръцете й.
	— Чуй ме сега, стара побъркана жено! Аз те обичам. Чуваш ли какво ти казвам? Каквото и да стане, аз винаги ще те обичам. И нищо не може да промени това.
	Очите на Сали се напълниха със сълзи.
	— Не знаех нищо за съществуването на друго бебе. Кълна се, че не знаех.
	Джаси стисна още по-силно ръцете на леля си.
	— Вярвам ти. А сега, моля те, кажи ни… кажи ми истината. Аз наистина ли съм дъщеря на сестра ти Корин?
	— О, по дяволите, момиче! — Сали издърпа ръцете си от Джаси. — Не мога да понеса мисълта, че би могла да ме намразиш. Просто не мога…
	Сали се спусна към входната врата, рязко я отвори и излезе на верандата. Джаси и Рийв се спогледаха притеснено и Джаси хукна след леля си. Докато стигне до верандата, Сали вече бе прекосила двора и бързаше към гората, следвана по петите от двете хрътки.
	— Лельо Сали, почакай!
	Луди дотича от кухнята. Не спираше да клати глава и да кърши малките си ръце. Когато и Луди се спусна забързано към верандата, Рийв се изправи и я последва. Възрастната индианка сграбчи Джаси за ръката в момента, в който тя тъкмо се канеше да тръгне надолу по стълбите. Тя спря, обърна се и гневно изгледа Луди.
	— Остави я — посъветва я Луди. — Точно в този момент няма да ти каже каквото и да било. Дай й време. Изчакай да получите резултатите и й ги покажи.
	Джаси се поколеба, но след това кимна.
	— А ти какво знаеш, Луди? И не смей да ми казваш, че не знаеш нищо.
	— Зная, че Сали беше за теб като истинска майка. Ти си голяма късметлийка, знаеш ли? Извади голям късмет, че Сали те е _намерила_ и се е погрижила за теб.
	Сърцето на Рийв ускори ритъма си. Старата жена не каза ли току-що, че Сали Талбът е _намерила_ Джаси?
	— Какво искаш да кажеш? Как така ме е намерила? — попита Джаси.
	— Няма да ти кажа нищо повече. Сали е тази, която трябва да ти разкаже всичко. Не аз.
	— Моля те, Луди…
	— Ще ти кажа само едно — Сали вярваше, че постъпва правилно. Че прави най-доброто както за теб, така и за сестра си Корин. Изобщо не е знаела, че има още едно бебе. А и как би могла? — Луди насочи поглед към Рийв. — Теб наистина ли са те намерили в контейнер за боклук в Сивиървил?
	— Да.
	Луди отново се обърна към Джаси.
	— Ти обаче не си била там. Не си била в контейнер за боклук в Сивиървил.
	— Да не се опитваш да ми кажеш, че леля Сали ме е намерила някъде другаде? Че аз не съм дъщеря на Корин?
	— Не мога да ти кажа. Просто не мога.
	Джаси затисна устата си с две ръце, затвори очи и дълбоко си пое дъх. Когато ги отвори, погледна право към Луди и рече:
	— Моля те, отговори ми само на още един въпрос и обещавам, че няма да те питам нищо повече. Освен това ти обещавам, че няма да разпитвам леля Сали, преди да получа официалните резултати от ДНК-теста.
	— Ще се закълнеш ли?
	— Да, кълна се.
	— Казвай въпроса.
	— Аз дете на Корин Талбът ли съм? И ако не съм, какво се е случило с нейното бебе?
	— Това са _два_ въпроса.
	— Моля те, Луди!
	Луди не й отговори веднага. Замисли се дълбоко, опитвайки се да прецени как да постъпи.
	— Обичаш ли Сали? Обещаваш ли, че никога няма да си тръгнеш и да я изоставиш? Никога! Обещаваш ли?
	— О, Луди, знаеш, че леля Сали винаги ще бъде член на семейството ми. Каквото и да се случи.
	Луди кимна. После прикова върху Джаси черните си очи.
	— Бебето на Корин беше момиченце. Много малко и слабичко. Така и не можа да изплаче. Пъпната връв бе усукана около вратлето му. Сали винеше себе си, но аз все й повтарях, че тя няма никаква вина за това, че бебето на сестра й се е родило мъртво.


	Трябваше да измисли начин, за да се добере до Джаси. Проблемът се състоеше в това, че тази жена нито за миг не оставаше сама. Любовникът й живееше при нея, а когато не се навърташе из ресторанта или бара, тя бе заобиколена от много други хора. И сякаш за да усложни положението още повече, тази нейна сестра, която се появи отскоро в града, изобщо не се отделяше от нея. На всичкото отгоре Джаси беше близка приятелка както с шерифа, така и с началника на полицията. Ами ако тия двамата бяха споделили с нея конфиденциална информация, свързана с последното убийство? Ако бяха побързали да я предупредят, че някой вече е отнел живота на една червенокоса уличница от Чероки Пойнт?
	Как би могъл да примами Джаси да се срещне с него? Познаваше я от години и знаеше, че ако просто й се обади и пожелае да я види насаме под някакъв предлог, тя непременно ще каже на някого за това. Така че този вариант отпадаше. Сигурно съществуваше и друг начин да я примами при себе си и да я вкара в капана. Беше само въпрос на време да измисли как би могъл да накара Джаси да отиде при него без никой да научи за това. Не и преди да е станало твърде късно. Само така можеше да е сигурен, че ще запази самоличността си в тайна.
	До този момент не се бе изправял пред подобно предизвикателство. Мисълта, че този път убийството на Дина ще бъде съпроводено от много по-голям риск, го вълнуваше до полуда.
	Докато обядваше в ресторанта на Джаси я бе видял да излиза от заведението, придружена от Рийв Сорел и Грифин Пауъл. Ако можеше да се вярва на сервитьорките, госпожица Сорел била наела прославения детектив, за да открие рождената й майка. Една откачена мисъл се оформи в главата му, когато видя двете жени една до друга, но той побърза да я забрави начаса. Възможно ли бе Джаси и Рийв да са свързани по някакъв начин с миналото му?
	Мисли за бъдещето, каза си той. Мисли за удоволствията, които те очакват. Съвсем скоро тя щеше да бъде негова. Ще завърже черната атлазена панделка около шията й, ще я стегне и ще продължи да стяга докато Джаси престани да диша. Никога нямаше да забрави погледа в очите на Дина, когато я удуши за пръв път. Беше смятала, че е не е способен на подобна сила и смелост. Но той й бе доказал, че греши. Понякога нощем сънуваше очите й. Гледаха право в него и го обвиняваха.
	Беше се случило толкова отдавна, но на него често му се струваше, че всичко бе станало едва вчера.
	И този път позволи на мъчителните спомени да го завладеят напълно. Затвори очи и си представи как раздира нощницата й, изгарящ от нетърпение да я докосне, да засмуче големите й, кръгли гърди. Облиза устни и сякаш отново почувства сладостта на зърната й. Тя започна да се бори с него, да го нарича с най-различни имена, да му се присмива. Той обаче успя да издържи и проникна в тялото й. Хвърли се отгоре й и започна да блъска като обезумял. Това беше най-хубавото чукане през целия му живот.
	Дали щеше да почувства същото докато чука Дина, скрита в пламенното и секси тяло на Джаси? Може би не, но на него вече му стигаше и по-малко.
	В мислите му образът на Джаси се смеси със спомените за Дина и двете скоро станаха едно цяло. Той извади една черна панделка от чекмеджето и я погали с любов.
	Едно малко златно сърчице висеше от черната панделка в нощта, в която отне живота й. След като я уби, той свали златното сърчице и го прибра в джоба си. Все още го пазеше, заключено на сигурно място.
	Застанал гол и напълно възбуден пред голямото огледало, той погали пениса си с панделката. О, колко обичаше допира на тази материя. Ерекцията му стана още по-голяма; възбуждаше се само от допира на панделката до плътта му. Ако само можеше да е с Дина в този момент… да потъне целия в топлото й тяло… Завърза панделката около щръкналия си член и започна да я движи нагоре-надолу, погълнат от спомените за Дина. И от мечтата да я убие отново. Едва не свърши, възбуден от търкането на панделката. _Едва._
	Мисли си за това как ще я убиеш, каза си той. Мисли си как с все сила ще проникнеш в нея и ще я обладаеш докато е напълно безпомощна да те спре.
	Ръката му започна да се движи все по-бързо и по-бързо. Вълнението му ескалира до безумна, яростна страст.
	И тогава достигна оргазъм. Горещата му сперма опръска ръката му и намокри панделката, която все още бе вързана около неговия бавно смаляващ се член.


>	16.

	Реба се срещна с Дод в един уединен ресторант в Сивиървил с надеждата, че ще останат незабелязани сред тълпите туристи, които кръстосваха планините през октомври и изпълваха до пръсване всички хотели, мотели и ресторанти в околността. Докато седеше в колата си и чакаше Дод, тя наблюдаваше потока от посетители, който не секваше нито за миг, и все й се струваше, че се набива на очи, макар че никой като че ли не й обръщаше никакво внимание. Дод се появи точно в седем и половина, но тя вече бе изнервена до краен предел. Не можеше да се начуди на Джим, който бе успявал да поддържа толкова много извънбрачни връзки през годините. Как бе понасял напрежението на тайните срещи с многобройните си любовници? Или пък свалките за една нощ, които бе осъществявал през годините. Отговорът, разбира се, беше кристално ясен. Джим никога не се бе измъчвал от чувство на вина. Нейната съвест обаче не й даваше мира нито за миг. В края на краищата тя беше омъжена жена и в момента правеше точно това, заради което винаги бе презирала съпруга си по време на техния дълъг и нещастен брак.
	Дод се присегна през масата и стисна ръката на Реба. Тя инстинктивно понечи да се отдръпне. В края на краищата се намираха на обществено място. Сепарето им обаче беше натикано в единия ъгъл на огромния ресторант и никой от посетителите не проявяваше интерес към тях. Очевидно всички смятаха, че двамата са женени от цяла вечност.
	— Какво има? — попита я Дод. — Имам чувството, че си на милиони мили от тук.
	Тя го погледна и се усмихна. Дод беше изключително мил мъж. Нежен и внимателен. И я обичаше по начин, какъвто Джим никога не бе демонстрирал. Дод просто седеше и държеше ръката й, но в очите му, които не се отделяха от лицето й, се четеше искрена и дълбока обич. В първите години от брака им Джим беше внимателен и всеотдаен любовник и сексът с него беше доста приятен. Неописуемо приятен, всъщност. Всичко това обаче се промени, когато тя научи за любовната му връзка с тогавашната му секретарка — някаква жена, на която Реба не знаеше името дори. По онова време Джим младши и Мелани още не ходеха на училище. Онази жена се оказа първата от дългата поредица жени, които постоянно влизаха и излизаха от живота на Джим. След този първи случай Реба потреперваше при всяко докосване на Джим. Въпреки това продължи да изпълнява съпружеските си задължения и да задоволява сексуалните потребности на съпруга си. С времето обаче той започна да я люби все по-рядко и по-рядко, докато накрая тя го помоли да се премести в друга стая. В първия момент Джим възрази, но в крайна сметка се съгласи и се изнесе от общата им спалня. От тогава до ден-днешен те нито веднъж не бяха обсъждали това нейно решение, нито пък причините, довели до него.
	— Реба! — Дод произнесе името й на висок глас, опитвайки се да привлече вниманието й.
	— О, Дод, извинявай. Просто не мога да се съсредоточа.
	— Какъв е проблемът? Мога ли да направя нещо, за да помогна?
	Тя стисна ръката му, след което отдръпна своята и я сложи в скута си.
	— Вчера Кейлъб доведе Джасмин и госпожица Сорел на обяд у дома. — Решението на Кейлъб да се ожени за Джасмин определено беше проблем, но не върху него размишляваше тя в момента. Как би могла да обясни на Дод, че очаква от него признание за пълно обвързване, преди да реши дали може да си позволи да прекрати един брак, продължил повече от петдесет години? — Кейлъб помолил Джасмин да се омъжи за него и тя приела. Искат да направят сватбата през декември. А Джим ми забрани да се намесвам по какъвто и да било начин. Бои се, че може да изгубим Кейлъб, ако не го подкрепим напълно в желанието му да се ожени за онази жена.
	— Зная какво чувстваш към Джаси Талбът — отвърна Дод. — И, колкото и да ми е неприятно, трябва ти кажа, че съм съгласен с Джим…
	— Но тя е толкова неподходяща! Не е достатъчно образована, липсват й каквито и да било социални умения, а само един господ знае с колко мъже е преспала, след като на шестнадесетгодишна възраст забременя, за да принуди Джейми да се ожени за нея.
	— Жените като Джаси притежават необяснима власт над мъжете. Те могат да ни накарат да се държим като глупаци, да правим немислими неща, да предадем нашите… — Дод рязко замълча по средата на изречението. Лицето му помръкна, очите му се напълниха със сълзи.
	— Дод? — Реба го погледна настоятелно. Никак не й харесваше онова, което думите му намекваха. Той говореше така, сякаш от собствен опит знаеше какво би могла да причини на мъжа една _разпасана_ жена. Не, абсолютно не! Отказваше да повярва, че Дод — нейният мил, внимателен Дод — би могъл да се забърка по някакъв начин с подобна жена.
	— Съжалявам. Съжалявам. — Той преглътна няколко пъти, но не я погледна в очите. — Не исках да… Сега не е моментът за това.
	Сърцето на Реба ускори ритъма си. Лицето на Дод бе разкривено от чувство на вина. Не можеше да повярва, но истината бе изписана на лицето му.
	— Моля те, кажи ми, че не си… Мислех, че обичаше Бет Елън повече от всичко на света. Винаги съм смятала, че вие двамата сте много щастливи.
	Навел засрамено глава, Дод отговори, без да я погледне в очите:
	— Наистина я обичах. Обичах я повече от самия живот. Имахме добър и щастлив брак, който продължи до смъртта й.
	— В такъв случай не разбирам…
	— Моля те, не може ли да прекратим този разговор… засега?
	— Как бих могла да го прекратя? Ако си изневерявал на съпругата си, аз имам право да знам.
	— Да, наистина имаш право да знаеш. И аз имам намерение да ти разкажа всичко, но не точно тази вечер.
	Всяко мускулче в тялото на Реба се напрегна.
	— Кажи ми. Накарай ме да разбера.
	— Случи се преди много години. Бях млад и глупав. Много глупав.
	— Имал си любовница? — Нима Дод по нищо не се отличаваше от Джим? Нима всички мъже бяха лъжци и измамници?
	— Не! — Той вдигна глава и я погледна. Очите му я умоляваха да прояви милост и разбиране. — Случи се преди повече от тридесет години. Бет Елън бе разбрала, че не може да има деца и постепенно загуби интерес към… — той сниши гласа си до шепот — … секса. Бяха изминали шест месеца откакто двамата с нея… Бях млад и жизнен мъж. Желаех съпругата си, но тя не ми позволяваше да я докосвам.
	— И ти си намери друга жена, която ти позволи да я докосваш. — Въпреки положените усилия, Реба не можа да прикрие неодобрението и разочарованието, които изпитваше.
	— Срамувам се от онова, което направих. Аз… отидох в Ноксвил. — Дод плъзна поглед по съседните маси и сепарета, а след това шепнешком продължи да разказва. — Обърнах се към една агенция, която работеше с момичета на повикване.
	— Да не би да говориш за…? — Реба не можа да си наложи да произнесе думата на глас.
	— В продължение на почти година ходех всяка седмица до Ноксвил и прибягвах до услугите на проститутки. В началото бяха различни, но след това… — Той отново сведе глава.
	— След това какво?
	Дод бавно изправи глава и погледна Реба. Очите му бяха пълни със сълзи.
	— Установих, че съм заслепен от едно определено момиче.
	— Какво искаш да кажеш с това _заслепен_?
	— На времето вярвах, че съм влюбен в нея.
	Реба се почувства така, сякаш някой току-що я бе ударил с юмрук в корема и бе изкарал всичкия въздух от дробовете й.
	— Бет Елън научи ли за това? — „Или е била по-голяма късметлийка от мен?“ — мислено възкликна Реба. Съпругата на Дод може би никога не бе научила за проститутките в живота му. И по-специално за една от тях. Понякога на Реба й се искаше да не бе научавала за другите жени в живота на Джим. Как беше онази поговорка?
	_Невежеството е благодат._
	— Да, Бет Елън знаеше. Аз й казах. Признах й всичко и я помолих за прошка.
	— И тя ти прости.
	Дод кимна утвърдително.
	— Никога повече не й изневерих. Кълна се. И никога няма да изневеря на теб, Реба. Толкова много те обичам… Трябва да знаеш…
	Реба вдигна ръка и го накара да замълчи.
	— Моля те, не казвай нищо повече. Не и тази вечер. Аз… аз имам нужда от време да помисля. Сега смятам да си тръгна. Моля те, не ми се обаждай. Аз ще ти звънна, когато преценя, че съм готова да те видя и да говоря с теб.
	Тя стана и се измъкна от сепарето. Дод също се изправи и в продължение на няколко мига останаха загледани един в друг. Тя съзнаваше, че той копнее да я прегърне, но изражението на лицето й и скованото й от напрежение тяло го предупреждаваха да не се приближава.
	— Докато мислиш, не забравяй, че те обичам — каза й той. — И онова, което искам от теб, не е просто една любовна връзка.
	— А какво?
	— Искам да се разведеш с Джим и да се омъжиш за мен.
	Реба почувства как някакво неописуемо чувство изригна в душата й. Зави й се свят от обхваналото я вълнение.
	— Искаш да се _ожениш_ за мен?
	— Давам си сметка, че не съм толкова богат колкото Джим и че не мога да ти предложа същия стандарт на живот, но…
	Тя сложи пръсти върху устните му, за да го накара да замълчи. Той се подчини веднага.
	— Скоро ще ти се обадя.
	Обърна се и си тръгна. Той не я последва, но Реба чувстваше погледа му върху гърба си. Когато излезе на паркинга, тя поспря, за да си поеме дъх, след което извади ключовете на мерцедеса от чантата си и бързо се запъти към колата.
	И през ум не й бе минавало, че вечерта ще свърши точно по този начин. Нито за миг не й бе хрумвало, че Дод ще й признае за съпружеска изневяра, извършена преди тридесет години, а след това ще я помоли да се омъжи за него. И какво ще прави сега? Ще може ли да си затвори очите пред факта, че е изневерявал многократно на Бет Елън? Би ли могла да повярва в онова, което й разказа току-що? Но дори и да му вярваше, обичаше ли го достатъчно, за да се разведе с Джим? Можеше ли наистина да се откаже от престижа и властта, които й осигуряваше фамилията Ъптън?


	Джаси го яхаше като обсебена. Голото й тяло блестеше от пот. В душата й сякаш бушуваше пожар. Беше дива и необуздана.
	Кейлъб засмука едната й гърда, а със свободната си ръка стисна зърното на другото. Погали голия й задник. Напрежението между краката й стана неконтролируемо. Оргазмът избухна в нея като динамит, разпилявайки се на милион късчета неописуемо удоволствие. Конвулсиите й още не бяха затихнали, когато Кейлъб я обърна по гръб върху леглото и ускори ритъма на движенията си. Само след броени минути от гърлото му се изтръгна стенание, тялото му се сгърчи и той зарови лице в косата й.
	Джаси се наслади докрай на преживяния оргазъм, а след това се измъкна изпод Кейлъб, вдигна завивката от пода и ги зави. Кейлъб целуна ухото й.
	— Не заспивай. Не още — прошепна той.
	Джаси изпъшка.
	— Вече минава полунощ, скъпи, и…
	Той я целуна, отметна завивките и стана от леглото.
	— Щях да го направя по-рано, но Рийв беше тук за вечеря, после ни придружи до бара, след което пък аз се улисах с други неща и… — Той се ухили доволно, а след това й намигна.
	През отворената врата на банята проникваше светлина и Джаси можеше да наблюдава голото тяло на Кейлъб в целия му блясък. Той влезе в банята, остави вратата отворена и пусна мивката.
	— Какво правиш? — Джаси седна в леглото и кръстоса крака.
	Кейлъб свали кондома, хвърли го в кошчето и се изми. Завърза една хавлия около кръста си и излезе от банята, но не се върна в леглото. Вместо това излезе от стаята.
	— Къде отиваш? — извика след него тя.
	Той се спря, свали кърпата от кръста си и я хвърли към нея.
	— Почакай и ще видиш.
	Джаси се разсмя и хвана хавлията още във въздуха.
	Кейлъб отиде във всекидневната, но се върне след по-малко от минута, понесъл коженото си яке. Джаси нетърпеливо го наблюдаваше как рови из джобовете. Когато най-накрая измъкна от там малко бяло пакетче, тя затаи дъх. О, боже! Това ли е, което си мисли?
	Той тръгна към нея, ухилен като прословутия котарак, който уж бил погълнал цяло канарче. Джаси си наложи да остане на мястото си, макар че й се искаше да скочи и да обвие ръце около врата му. Вместо това само присви очи и го погледна с престорено раздразнение.
	Той приседна на ръба на леглото, отвори пакетчето и извади отвътре черна кутийка за бижута.
	— Днес следобед отидох до Ноксвил и ти купих нещо. — Подаде й кутийката.
	Ръцете на Джаси се разтрепериха. Не й се вярваше, че може да е толкова притеснена. И развълнувана. Взе кутийката, отвори капачето и ахна от изумление. Мили боже, какъв камък!
	— Кейлъб!
	— Харесва ли ти?
	— Дали ми харесва? — Стиснала кутийката в ръка, тя обви ръце около врата му и го притисна към себе си. Жестът й бе толкова стремителен, че и двамата се олюляха, загубили равновесие. Кейлъб се катурна назад и падна на пода. Джаси се приземи отгоре му. Преплели тела избухнаха в невъздържан смях, а Джаси обсипа лицето му с целувки.
	— Това сигурно е най-големият, най-блестящият и най-красив диамант на света — рече му Джаси.
	— Три карата, първокласна изработка — отвърна Кейлъб.
	Тя се претърколи и легна до него. Вдигна кутийката и извади пръстена. Вдигна го срещу светлината, за да го разгледа и поклати глава.
	— Как, за бога, можеш да си позволиш да ми купиш толкова скъп… — Тя изведнъж сякаш замръзна. Погледна го ядосано. Усмивката изчезна от лицето й в мига, в който осъзна, че единствено с парите на дядо си е могъл да й купи този толкова екстравагантен пръстен. — Не беше нужно да ми купуваш толкова скъп пръстен. Щях да бъда повече от щастлива, ако ми беше дал пръстен, който можеш да купиш сам, без да се налага да искаш пари от Големия Джим.
	Кейлъб седна на пода, придърпа я към себе си и взе пръстена от ръката й. Без да й даде време да се опомни, той сграбчи лявата й ръка. Джаси понечи да отдръпне ръка, но видяла решителния поглед в очите му, се въздържа и го остави да сложи пръстена на безименния й пръст.
	— Хайде веднъж завинаги да изясним един въпрос — предложи той. — Зная, че ме обичаш заради мен самия. Нямам никакви съмнения по този въпрос. Но аз съм единственият наследник на Джим Ъптън и като такъв, някой ден ще наследя всичките му милиони. Ще бъда милионер. Ти, като моя съпруга, също. Защо, тогава, да не заема от Големия Джим малко пари, за да купя на жената, която обичам, пръстена, който заслужава и който ще я накара да се почувства щастлива?
	Тя го изгледа втренчено и по очите му разбра, че думите му са напълно искрени и от сърце. Даде си сметка, че обича Кейлъб с цялото си сърце. Обича го повече от Джими? Определено. Обича го по начин, който не бе смятала за възможен.
	Очите й се напълниха със сълзи. Вдигна ръка и насочи пръстена към светлината, която идваше от банята. Сълзите потекоха по лицето й. Кейлъб протегна ръка и ги избърса. Тя се загледа в пръстена.
	— Изглежда твърде крещящ. — После се разсмя. — Но пък е тъкмо в мой стил.
	— Значи съм се справил добре? — попита той.
	Джаси вдигна ръка, прегърна го през раменете и се сгуши до него.
	— О, да, господин Маккорд, справи се добре.
	— И те направих щастлива?
	Тя се вгледа с любов в очите му.
	— Не знаеш ли, че ти винаги ме правиш щастлива? Самото ти присъствие около мен ме прави щастлива. Щастлива съм, когато се любим, когато се къпем заедно, когато се храним заедно и…
	Той я целуна точно по средата на това толкова сериозно изявление. И тя отново се почувства щастлива. Животът беше хубав. Прекалено хубав, за да е истински.


	Макс Фенъл се измъкна от леглото като внимаваше да не събуди жена си. Легна си в единадесет часа, но не можа да заспи. Днес беше обядвал заедно с Уейд Труман в „При Джасмин“ и от тогава насам не спираше да се чуди на забележката, която окръжният прокурор бе направил по адрес на Беки Олмстед. Даже не беше сигурен, че Уейд си бе дал сметка, че неволно бе споделил с него конфиденциална информация. Макс поне смяташе, че е конфиденциална, тъй като нищо подобно не бе споменато в пресата и по телевизията. Убийството на младата проститутка бе основната тема за разговори не само в ресторанта, но и в целия окръг Чероки. Освен това случилото се бе отразено на първа страница на местния „Хералд“. Дори и местният телевизионен канал бе обявил, че предстои излъчването на специален документален филм, посветен на Беки. Хората даваха воля на въображението си и навсякъде из града се говореше, че поредният сериен убиец върлува в техния регион и никой не може да се чувства в безопасност. Това се отнасяше най-вече за хубавите млади момичета.
	Макс познаваше Уейд още от бебе. Беше сравнително добър приятел на баща му, щатския сенатор, а веднъж дори се бе срещал с дядо му, който на времето бе федерален съдия. Семейство Труман, макар и не толкова богато колкото фамилиите Маккинън или Ъптън, беше сравнително заможно и се ползваше със завидна репутация в окръга. С типично американския си вид — пясъчноруса коса и сини очи — с подкрепата на семейството си и трамплина, предоставен му от поста на окръжен прокурор, младият Труман неминуемо щеше да се кандидатира за губернатор. Кандидатурата му беше само въпрос на време. Още повече че Фарлан неведнъж бе намеквал за поста, който очаква Уейд в близко бъдеще.
	Макс нахлузи домашните си чехли и наметна халата от синя коприна. Опитвайки се да бъде максимално честен към себе си, Макс трябваше да си признае, че изпитва завист към Уейд Труман. В края на краищата не бяха изминали кой знае колко години от времето, когато на него гледаха като на златното момче на този град и му предричаха бляскаво политическо бъдеще. Но това беше преди слабостта му към младите момичета да съсипе всичките му надежди, планове и мечти. Намери се една малка кучка, която отиде да се оплаче на баща му и сложи край на политическите му аспирации. О, тогава Фарлан се погрижи за всичко. Задейства връзките си и успя да спаси Макс от затвора. Плати достатъчна сума на бащата на петнадесетгодишното девойче, който искаше да застреля Макс. Така че Макс си даваше сметка, че завистта, породена от бляскавото бъдеще, което очаква Уейд, може би замъгляваше преценката му за Уейд и пораждаше определени подозрения.
	Макс слезе на долния етаж и запали осветлението едва след като влезе в кабинета си. Наля си чаша уиски и забеляза, че ръката му трепери. По дяволите, трябва да си наложи някакъв самоконтрол. Не трябва да позволява на една, вероятно невинна забележка да го изважда от релсите по този начин. Уейд Труман изобщо не подозираше за шибания инцидент, случил се преди толкова много години. Нямаше начин да знае за него. Та той беше още дете по онова време.
	Макс отпи голяма глътка уиски. Чисто. Закашля и подсмръкна няколко пъти. После отпи отново. Потрепери, когато уискито изгори гърлото и затопли стомаха му.
	Всичко, което имаше в момента, дължеше на Фарлан. Дипломата си по право, хубавата къща, в която живееше, уважението, с което се ползваше сред съгражданите си. Братовчед му се отнесе добре с него. По-добре, отколкото Макс заслужаваше. Той винаги се бе боял да не би някой, най-вече Фарлан, да научи за онова, което бе направил.
	Макс си сипа още едно питие, седна в стария кожен фотьойл до прозореца и го изпи. Този път по-бавно. Гласът на Уейд продължаваше да отеква в главата му.
	— Както изглежда, Беки Олмстед е била истинска красавица — беше отбелязал Уейд по-рано през деня в ресторанта на Джасмин. — С големи цици, яркочервена коса и лице като на ангел. Не са много мъжете, които биха могли да устоят на подобно изкушение, особено пък когато им се предлага толкова евтино. Предполагам, че за никого не е тайна, че аз самият харесвам червенокосите жени. По дяволите, даже бившата ми съпруга беше червенокоса. — Точно в този момент Брайън и Фарлан се появиха в ресторанта. Уейд намигна на Макс и додаде: — Но пък зная, че не съм единственият мъж в този град, който си пада по червенокоските.
	Макс потрепери. Това беше само една небрежна забележка, която не означаваше абсолютно нищо. А ето че той се поболяваше от притеснения за едното нищо. Не можеше да заспи, само защото Уейд бе намекнал… Какво, всъщност, бе намекнал той? Че не е единственият мъж, който предпочита червенокоси жени.
	Дявол да го вземе, Макс, не си причинявай това! Абсолютно невъзможно е Уейд Труман да знае каквото и да било _за Дина_.


>	17.

	Обаждането на Джаси изтръгна Рийв от дълбок сън. Беше в Чероки Пойнт от пет дни, през които бе прекарала голяма част от времето си заедно със сестра си. Колкото и да е странно, напоследък бе започнала да възприема Джаси Талбът като своя сестра. В свободното си време обикновено се разхождаше из града, посещаваше магазинчетата за сувенири и туристическите атракции. Във вторник бе обядвала с Реба Ъптън. В момента, в който бе споменато името на Джаси, Рийв даде ясно да се разбере, че тя ще подкрепи сестра си и ще остане лоялна към нея. Вчера пък обядва с другата видна дама на окръг Чероки — Веда Маккинън. Нейната покана я изненада, но жената се оказа толкова настоятелна, че Рийв накрая прие да обядва с нея. От любопитство, ако не от друго. Към края на обяда любопитството й се оказа напълно задоволено. Мис Веда искаше абсолютно същото, на което се бе надявала и мис Реба. Да се прави на сватовница. Докато мис Реба таеше надежда, че единственият й внук ще предпочете по-подходящата от двете червенокоси близначки, то мис Веда се опитваше да открие подходяща съпруга за сина си, Брайън.
	Затова Рийв си изработи нови правила — повече никакви обеди с жени, които имат неженени синове или внуци на възраст от двадесет до шейсет години.
	Снощи, след като вечеряха заедно, Рийв се остави Джаси и Кейлъб да я убедят да ги придружи до „Барът на Джаси“. Чувстваше се толкова не на място в заведението, колкото и прословутият слон, оказал се в стъкларски магазин. Въпреки това остана до края на работното време, опознавайки и тази страна от ежедневието на сестра си. Какво ли щяха да си помислят приятелите й от Чатанууга, ако можеха да я видят в задимения бар в компанията на най-обикновени мъже и жени, които работеха много, пиеха яко и трудно свързваха двата края.
	— Рийв, стана ли вече? — попита я Джаси. По гласа й личеше, че е развълнувана.
	Рийв се прозина.
	— Не съм. Още съм в леглото. — Погледна към часовника на нощното шкафче. — Ами ти защо си станала толкова рано? Часът е едва девет и петнадесет.
	— Калвин се обади току-що.
	— Калвин?
	— Забрави ли вече? Доктор Калвин Макнеър.
	Рийв моментално седна в леглото.
	— Готови ли са резултатите от ДНК-теста?
	— Да. Калвин ги е получил рано сутринта. Каза, че можем веднага да отидем при него.
	— Той каза ли…
	— Не, не ми каза нищо. Така че — колко време ще ти е нужно, за да се облечеш и да дойдеш при мен?
	— Ще трябва да си взема един душ… — В главата на Рийв се блъскаха безброй несвързани мисли, но една избутваше всички останали. Днес беше денят с главно „Д“. — Дай ми петнадесет минути. — Слава богу, че бе наела къща в града, която се намираше само на пет минути с кола от центъра на града.
	— Кейлъб ще дойде с мен — информира я Джаси. — Ще имаш ли нещо против?
	— Разбира се, че нямам нищо против.
	— Съвсем скоро ще знаем със сигурност.
	— Да, така е.
	— Рийв?
	— Какво?
	— Ние вече знаем, нали? Ние _сме_ сестри.
	— Да, сестри сме.
	— Преди да звънна на теб, се обадих на леля Сали. Казах й, че резултатите от теста са готови и че искам днес да се срещнем с нея в апартамента ми.
	— Тя съгласи ли се да дойде в града и да разговаря с нас?
	— Да, съгласи се. И ми обеща, че ще ни разкаже цялата истина.
	— Надявам се, че сме готови да чуем цялата истина — отбеляза Рийв.
	— Ако не сме, по-добре да се стегнем и да се подготвим.
	— Точно така. Добре тогава, ще бъда при теб след петнадесет минути.
	Рийв затвори телефона, скочи от леглото и тръгна към банята, като пътьом съблече пижамата си. Скри косата си под гумена шапка и пусна душа. Изкъпа се набързо, след което облече чифт черни маркови дънки и бял плетен пуловер. Прокара четката през косата си, сложи си малко руж и червило, грабна сакото си, дамската чанта и ключовете за колата и забързано тръгна към входната врата.
	Телефонът иззвъня отново.
	В първия момент реши да го остави да звъни, но се отказа. Не можеше да излезе, без да разбере кой я търси. Подхвърли сакото, чантата и ключовете на канапето във всекидневната и се спусна към телефона, закачен на стената между всекидневната и кухнята.
	Стигна до него и вдигна слушалката.
	— Ало?
	— Госпожица Сорел?
	— Да, аз съм.
	— Обажда се Грифин Пауъл. Готов съм с предварителния доклад. Бих могъл да ви го изпратя по факса, или пък по пощата, но ако искате, мога още сега, по телефона, да ви съобщя основните моменти от него.
	Стомахът на Рийв стържеше от глад. Имаше нужда от нещо за хапване и чаша кафе, преди да е в състояние да се изправи пред толкова много сериозни изпитания. Как се случи така, че резултатите от ДНК-теста и предварителният доклад на господин Пауъл пристигнаха по едно и също време? Защото в живота обикновено се случва точно така, напомни си тя.
	— Съобщете ми основните моменти — отвърна Рийв.
	— Бебе на не повече от няколко седмици е било намерено в контейнер за смет в Сивиървил от двама работници по чистотата, които трябвало да го изпразнят. И двамата мъже вече са мъртви, но съпругата на единия си спомня, че той й разказал за случая. — Грифин Пауъл замълча. Като че ли очакваше позволението й да продължи.
	— Да, слушам ви. Продължете, моля.
	— Добре. Бебето, момиченце, било съвсем голичко. Имало само памперс. Била мокра, мръсна и нападната от мравки. Била изхвърлена върху някакъв счупен буркан, в който все още имало сладко и захарта привлякла мравките към нея. Като се изключат ухапванията от мравките, момиченцето иначе изглеждало съвсем здраво. На едното й краче имало прорезна рана — вероятно от счупения буркан, върху който е паднала, след като са я пуснали в контейнера.
	Горчива злъч се надигна към гърлото на Рийв. В продължение на една цяла минута й се струваше, че няма да може да се овладее и ще повърне. Белегът все още се виждаше на едното й бедро. Майка й винаги бе твърдяла, че белегът й останал след злополука, която претърпяла като съвсем малко бебе.
	— Колко време… колко дълго е останала в онзи контейнер?
	— Обадих се в полицейския участък, откъдето получих достъп до картона на бебето. Лекарят, прегледал момиченцето — вас — е заключил, че то е прекарало в контейнера между десет и двадесет и четири часа. Истинско чудо е, че сте оживяла. След това сте прекарала една седмица в болницата. Всички местни вестници публикували статии за вас. Наричали ви бебето чудо и момиченцето, твърдо решено да живее. Ще ви изпратя копия от тези статии.
	— Така ли са научили за мен осиновителите ми? От вестниците?
	— До известна степен. Историята не стигнала чак до вестниците в Чатанууга, но един от адвокатите на семейство Сорел, който прекарват отпуската си в планините, случайно попаднал на статия в един от местните вестници. Веднага се свързал със Спенсър Сорел, тъй като знаел, че само преди няколко седмици той и съпругата му били стигнали до решението да си осиновят дете. А дори и тогава, преди тридесет години, трудно се намирали бели деца за осиновяване.
	— Значи сте разговарял с…
	— С всеки жив адвокат, който на времето е работил за вашите осиновители.
	— О, разбирам. Вие сте много методичен и последователен в работата си, нали, господин Пауъл.
	— Правя всичко възможно. — Замълча отново, но този път не изчака позволението й да продължи. — Възползвайки се от парите и социалното си положение, двамата Сорел получили попечителство над вас в деня, в който ви изписали от болницата. Но вие нямате нужда от допълнителна информация по отношение на живота ви като дъщеря на Лесли и Спенсър Сорел, нали? Вие искате да разберете кой ви е изхвърлил в онзи контейнер за боклук.
	Сърцето на Рийв вече биеше като обезумяло в гърдите й.
	— Открихте ли кой…
	— Не са били извършени никакви арести — информира я Грифин Пауъл. — Така и не открили кой ви е изхвърлил, макар че разполагали с описанието на някакво подозрително лице, което изхвърлило пакет с размера на новородено бебе в контейнера в нощта, преди да бъдете намерена. Истината е, че полицаите дори не са се опитали да издирят онзи човек. Нито пък са си дали кой знае какъв зор да открият рождената ви майка.
	— Какво се опитвате да ми кажете?
	— Спенсър Сорел не искал рождената ви майка да бъде открита. Направил всичко възможно, за да принуди органите на реда, даже и тези извън вашия град, да заведат случая като неразрешен.
	На Рийв й бяха необходими няколко минути, за да смели тази информация. Господин Пауъл я изчака търпеливо. Най-накрая тя проговори отново.
	— Това ли е всичко, до което се добрахте?
	— На този етап от разследването, да. След няколко дни обаче би трябвало да знам повече. Опитвам се да получа достъп до данни, които не са обществено достояние. Агентите ми, а и аз лично, се опитваме да заобиколим официалните канали и се надявам, че съвсем скоро ще разполагам с пълния списък на близнаците, родени в радиус от сто мили около Сивиървил и окръг Чероки приблизително по времето, когато се предполага, че сте родена. Плюс-минус един месец.
	— И след като го получите?
	— Ще го използваме, за да проследим всяка двойка близнаци и тяхната биологична майка. Ако остане дори една двойка близнаци, за които не се знае нищо, то тогава…
	— То тогава тази двойка може да се окажем ние двете с Джаси.
	— А ако открием името на майката върху акта за раждане, това ще означава, че ще можем да проследим движението й през последните тридесет… не, тридесет и една години.
	— На теория изглежда толкова просто — подхвърли Рийв.
	— Разследване като това никога не е просто — увери я Грифин. — Може да се окаже, че всички близнаци са налице. Ако пък все пак се намери двойка близнаци, за които не се знае нищо, може да възникнат затруднения с установяването на майката. А ако тя е човекът, който е пожелал да се отърве от децата, повече от сигурно е, че отдавна е напуснала щата и си е сменила името. Съществува и друг сценарий — майката не е искала да се лиши от децата си, но те са били изхвърлени от друг човек, който може дори да е посегнал на живота й, за да я принуди да мълчи.
	Рийв тихичко ахна.
	— Това е само една от много теории, по които работим.
	— Да, разбирам. Чуйте, господин Пауъл, резултатите от ДНК изследването вече са тук и аз тъкмо тръгвах за кабинета на лекаря.
	— Не мисля, че имате нужда от тези резултати, нали, госпожице Сорел?
	— Не и за да докажа, че Джасмин е моя сестра. Лелята на Джаси обаче ще се съгласи да разговаря днес с нас само ако й предоставим неопровержимо доказателство, че сме близначки. Ще ви помоля да тръгнете от Ноксвил и да дойдете тук, за да я разпитате. Възможно е тя да разполага с жизненоважна информация, която да ни помогне да разкрием самоличността на нашата майка и да я открием… ако все още е жива.
	— Ще трябва да направя някои промени в графика си, след което ще тръгна веднага. Къде да се срещна с вас?
	— Апартаментът на Джаси се намира точно над бара, в самия край на улица „Лоден“. Не можете да го пропуснете. Ще видите външното стълбище, което ще ви отведе право в апартамента.
	— Добре тогава. Ще се видим след няколко часа.
	Рийв затвори телефона, върна се във всекидневната и, стиснала сакото и чантата си в ръка, излезе от къщата. Даваше си сметка, че до обяд може вече да е получила отговорите на някои от най-важните въпроси в живота й.


	Джаси посрещна Рийв на вратата към чакалнята на доктор Макнеър, сграбчи я за ръцете и ги стисна с все сила.
	— Готова ли си за това?
	— Да. А ти?
	— Не зная защо съм толкова нервна. В края на краищата и двете вече знаем какъв ще бъде резултатът от тези изследвания. Не е нужно Калвин да ни го съобщава.
	— Но когато ни го съобщят официално, това вече се превръща в неоспорим факт.
	Джаси се разсмя и пусна ръцете на Рийв.
	— Ще повярваш ли, че аз дори зная значението на тази дума? Не съм нито глупава, нито неграмотна. О, зная, че не съм завършила колеж и не притежавам нито лустрото, нито изтънчения ти стил, но аз познавам живота и съм постигнала всичко на този свят съвсем сама. Аз…
	— В момента бърбориш глупости, скъпа. — Кейлъб застана до Джаси и я прегърна през кръста. Усмихна се на Рийв и обясни: — Винаги когато е нервна прави така.
	Рийв насочи поглед към Джаси.
	— Виж, зная, че от момента, в който се запознахме, започнах да се държа малко снобски и ти вероятно си останала с впечатлението, че гледам на теб отвисоко, но…
	— Ти наистина ме гледаше отвисоко — прекъсна я Джаси. — Но кой би могъл да те вини за това? В края на краищата ако можеше сама да си избереш сестра, аз съм повече от сигурна, че изобщо не би се спряла на мен, нали?
	— Не и при първата ни среща, но това беше преди да те опозная. Двете с теб още не се познаваме добре, но последните няколко дни, които прекарах заедно с теб, ми позволиха да осъзная, че ти си една много специална личност, Джасмин Талбът. Ти си умна, забавна и много грижовна. От теб просто струи жизнерадост и светлина. Освен това си прозорлива делова дама, създала своя успешен бизнес от нулата и постигната немалко в живота.
	Джаси, зяпнала от изумление, се вгледа изпитателно в лицето на Рийв.
	— Струва ми се, че с тази реч я накара да загуби и ума, и дума — отбеляза Кейлъб.
	— По дяволите, това е много повече отколкото можех да очаквам. Надявах се, че си започнала да ме приемаш поне мъничко. — Джаси се усмихна широко. — Но изобщо не предполагах, че може да ме харесваш толкова много, колкото аз харесвам теб. Зная, че двете сме много различни, но…
	— Но ние сме близначки, които имат много общи неща помежду си — довърши вместо нея Рийв. — Ако не друго, поне със сигурност сме родени от едни и същи биологични майка и баща.
	Секретарката на доктор Макнеър, Лин Суиндъл, се провикна отвътре:
	— Джаси, готови ли сте вече да разговаряте с доктор Макнеър. Той ви очаква в кабинета си.
	Рийв и Джаси се спогледаха, усмихнаха се и кимнаха.
	— Идваме — извика в отговор Джаси, присегна се и сграбчи ръката на Кейлъб.
	Тримата влязоха в малкия претрупан кабинет.
	Докторът се изправи, за да ги посрещне.
	— Настанявайте се. — Той посочи с ръка двата обикновени метални стола, поставени пред бюрото му. След това погледна Кейлъб и сви рамене. — Боя се, че ти ще трябва да постоиш прав. Съжалявам.
	— Няма проблем — увери го Кейлъб.
	Рийв и Джаси седнаха една до друга. И двете изглеждаха напрегнати. Джаси се настани на самия край на стола, докато Рийв кръстоса глезени и скръсти ръце в скута си.
	— Не зная доколко сте запознати със структурата на ДНК — дезоксирибонуклеиновата киселина — но тя е универсално приетия и единствено надежден начин за идентификация. В момента се използват два начина на изследване — първият е много подробен и прецизен, но отнема някъде между три седмици и три месеца. Тъй като вие искахте бързи резултати, в лабораторията, в която изпратихме вашите ДНК, са използвали другия метод на изследване — този на полимеризираната верижна реакция — който напоследък се използва все по-широко от органите на реда и правосъдието. Целият процес протича в една-единствена епруветка, която съдържа…
	— Давам си сметка, че изследването на ДНК сигурно е изключително интересен процес, доктор Макнеър — прекъсна го Рийв, — но бих ви помолила да пропуснете урока по химия и да преминете направо към резултатите от нашия тест.
	Червендалестото на лице на Галвин стана червено като цвекло.
	— О, разбира се, госпожице Сорел. Разбира се. Извинете, че…
	— Мили боже, Галвин, стига си го увъртал, моля те! — Джаси скочи от стола. — Кажи ни, че ДНК-тестът е потвърдил по безспорен начин, че Рийв и аз сме близначки.
	— Ами, да. — Галвин нервно преглътна. — Резултатите от теста, които са представени като серия от точици… — Джаси нетърпеливо изръмжа. Галвин замълча, осъзнал, че се кани да се впусне в поредното дълго обяснение. — Да, резултатите от теста потвърждават, че Джасмин Талбът и Рийв Сорел са идентични близначки.
	— Знаех си! — Джаси сграбчи ръцете на Рийв, изправи я на крака, прегърна я и с все сила я притисна към себе си.
	Рийв, несвикнала на подобна публична демонстрация на емоции, не отвърна на прегръдката веднага. Изчака почти цяла минута, преди да обвие ръце около сестра си и да я притисне към себе си. Това бе само първата стъпка в разкриването на истината за тяхното раждане. Част от Рийв искаше да не бе чувала никога за Джаси Талбът, да не бе идвала в Чероки Пойнт в търсене на своята двойница. Сега вече съзнаваше, че животът им — нейният и на Джаси — никога повече няма да бъде същия както преди. Беше започнала разследването, тласкана от любопитство и изгарящата потребност да узнае истината. А сега разследването бе започнато да набира скорост и тя имаше чувството, че животът й излиза извън контрол. ДНК-тестът потвърди факта, че има сестра. Сали Талбът бе обещала да им разкаже всичко, което знае. А Грифин Пауъл очакваше скоро да разкрие самоличността на майка им.
	Единственото, което й оставаше, бе да продължи да се движи с приливната вълна и да се надява, че истината няма да разруши живота им — нейния и на сестра й.


>	18.

	Фарлан Маккинън стана от масата, взе чашката и чинийката и излезе от трапезарията. Веда, застанала на вратата на кухнята, изпрати с поглед съпруга си, който си излезе от стаята, без да пророни нито дума. Той като че ли изобщо не я забелязваше. Все едно че беше невидима. Искаше й се да се разкрещи след него, да го попита защо я пренебрегва по този начин. Само че тя знаеше отговора на този въпрос. Господ да й е на помощ, но тя знаеше. Нещо в душата на Фарлан умря преди тридесет години. В продължение на много години след това той успешно се преструваше, че всичко е наред, държеше се заради нея и Брайън. В последно време обаче се промени.
	Не беше съвсем сигурна защо той започна да се отдръпва от нея. Кога беше? Преди десет години? Или още по-отдавна? С всяка изминала година съпругът й се отдалечаваше все повече и повече, превръщаше се в непознат. А тя не можеше да стори нищо, за да промени това. Заплахите й вече не действаха. Беше загубила властта си над него. Вече не можеше да го заплаши, че ще му отнеме Брайън. Брайън беше възрастен мъж; навършил бе пълнолетие преди повече от двадесет години. Не можеше да го заплаши, че ще спре да прави секс с него, тъй като той отдавна вече не се интересуваше от секс. И макар че все още й оставаше заплахата да извърши самоубийство, тя отдавна вече не звучеше убедително. Понякога се питаше дати Фарлан няма да е по-щастлив, ако тя наистина вземе, че умре.
	Абра застана зад Веда и попита:
	— Може ли вече да прибирам съдовете от закуската, мис Веда?
	— Да, разбира се. Господин Маккинън и аз приключихме. А господин Брайън и Уолъс тази сутрин решиха да закусват в града.
	Веда скръсти ръце пред гърдите си и разтърка раменете си.
	— Тази сутрин е доста хладничко. Чувствам, че зимата наближава. Мразя зимите. Те ме лишават от възможността да работя в градината.
	— Да, мадам. Зимата е доста неприятна за нас, възрастните, нали, мадам? — Абра се зае да почиства масата и сякаш забрави за присъствието на Веда.
	Тя прекоси трапезарията, решила да се качи на горния етаж и да се облече за предстоящия ден. В този момент входната врата се отвори рязко и в къщата нахлу струя студен въздух. Веда надникна във фоайето и зърна Уолъс, който забързано влетя в къщата. Обикновено по това време на деня той беше в планината и работеше в оранжериите на Джени Слоун. В тези оранжерии бе минал целият му съзнателен живот. Започнал още по времето на бабата на Джени, Мелва Мей, а след смъртта й бил нает от Джени, която, както се говореше, наследила не само оранжериите на Мелва Мейн, но и _ясновидските_ й способности.
	Не че Уолъс имаше нужда от работа, за да се издържа. Фарлан се грижеше добре за брат си. Уолъс обаче обожаваше работата в оранжериите. Обичаше да се рови в пръстта и да се чувства полезен. Освен това боготвореше Джени. Както и всички останали жители на този град, всъщност. Или поне онези, които не се страхуваха от специалната й дарба.
	Когато преди няколко години Брайън се увлече по Джени, Веда се опита да го разубеди, но той отказа да я послуша, твърдо решен да следва чувствата си. За щастие Джени така и не се влюби в Брайън и, в крайна сметка, се омъжи за друг.
	Фарлан поспря пред вратата на кабинета и се обърна да поздрави брат си.
	— Уолъс, случило ли се е нещо? Защо не си на работа?
	— Обадих се на Джени и я предупредих, че ще закъснея тази сутрин — задъхано отвърна Уолъс. — Хуут е отвън в колата и ме чака. Той отива в планината да огледа някои от вилите и ще ме закара до там.
	Веда стоеше тихичко в трапезарията, скрита от погледите на Фарлан и Уолъс, но в състояние да чуе всяка тяхна дума.
	— Много мило от страна на Хуут да те закара до оранжериите — отбеляза Фарлан. — Забрави ли нещо сутринта? Затова ли се връщаш?
	— Не съм забравил нищо. Дойдох да ви съобщя новината. Всички в ресторанта говорят за това.
	— И каква е тази новина?
	Веда искрено се надяваше, че не е било извършено друго убийство. Доскоро Чероки Пойнт беше изключително спокойно малко градче, в което на практика нямаше никаква престъпност. Напоследък обаче насилието и престъпността сякаш взеха връх и започнаха да ескалират до плашещи размери.
	— Мис Джаси и мис Рийв научили новината от доктор Макнеър. Те издържали теста, на който се явиха — информира ги Уолъс. — Двете наистина са близначки. Точно както смятаха всички.
	— И затова ли се върна до тук? — Веда излезе във фоайето. — Тази новина не е чак толкова важна. Можеше да изчакаш до вечерта и да ни я съобщиш като се върнеш от работа.
	— Но всички в града говорят за това — обясни Уолъс. — И се питат защо Сали никога не е споменала, че е имало още едно бебе. — Уолъс се обърна към Веда. — Сестрите трябва да бъдат отглеждани заедно, нали? Аз и Фарлан сме братя и отраснахме заедно. Не разбирам защо…
	— За бога, Уолъс, кой би могъл да знае какво си е мислела на времето Сали Талбът — възкликна Веда. — Може би е преценила, че не може да си позволи да храни и облича две бебета и затова се е отказала от едното. Хората като нея са способни на всичко.
	Уолъс се намръщи и насочи поглед към Фарлан.
	— Мислиш ли, че се е случило точно така? Ако Сали ми беше казала, че има нужда от пари, за да се грижи за бебетата, аз щях да те помоля да й дадеш пари и ти щеше да го направиш, нали?
	Фарлан остави чинийката и чашката върху старинния орехов шкаф във фоайето, стисна рамото на брат си и отвърна с приглушен глас:
	— Да, разбира се, че щях да го направя. Случвало ли се е някога да не получиш онова, за което си ме помолил?
	Уолъс се умълча за момент, замислен върху забележката на Фарлан. След това върху плоското му, покрито с бръчки лице, изгря широка усмивка.
	— Само веднъж. Не пожела да ми купиш кола. Каза ми, че не мога да имам кола, защото не мога да шофирам.
	Братята избухнаха в смях. Очевидно и двамата си припомниха периода, в която Уолъс реши, че иска да има собствена кола. По онова време наближаваше четиридесет години, но изобщо не му бе хрумнало, че трябва не само да има кола, но и да знае как да я кара. Фарлан излезе заедно с брат си през входната врата, застана на верандата и заговори Хуут Томпкинс, управителя на компанията, която стопанисваше къщичките под наем.
	На Веда й се искаше да можеше да се присъедини към безгрижния им смях, но изведнъж в главата й се появиха ужасни, неканени мисли, които я накараха да изпита дълбок страх. Колкото повече се опитваше да прогони глупавите и напълно безпочвени подозрения, толкова по-силни ставаха те. Всичко започна с глупавото съобщение на Уолъс, че Джаси Талбът и Рийв Сорел се оказали близначки. Червенокоси близначки. Смътно си спомняше, че веднъж бе зърнала Джаси отдалеч. Повече не я бе срещала, защото тя и онази млада пачавра не се движеха в една и съща среда. Може би ако бе имала възможност да огледа по-отблизо прословутото лошо момиче на Чероки Пойнт, тя нямаше да е толкова изненадана от външния вид на Рийв Сорел. Веда, разбира се, бе успяла да прикрие изумлението си и не бе дала да се разбере, че госпожица Сорел й напомня за една друга млада жена, за чието съществуване се бе постарала да забрави. Рийв не само че имаше тъмночервена коса, но и изглеждаше доста красива. Имаше съвършени черти. Също като…
	Не! Не бива да се изтезаваш по този начин. Всичко това се случи преди цял един живот. Няма защо сега да се връщаш назад и да се измъчваш от страхове, несигурност и съжаления.
	Фарлан, Дод и Максуел познаваха Джаси Талбът от години. Веда просто не можеше да си обясни как никой от тях не бе забелязал тази толкова силна прилика. Но дали наистина съществуваше подобна прилика? Дали тя не беше само плод на въображението й? На въображението или на гузната й съвест?
	Но тя нямаше за какво да се чувства виновна, нали? Не тя беше прегрешила; тя беше _жертвата_ на чужд грях. Дод и Фарлан бяха виновни. А също и Максуел. Тя направи само онова, което трябваше да направи, за да предпази себе си и сина си. Да запази семейството си.
	Веда внезапно почувства силна слабост. Осъзнала, че едва се държи на краката си, тя се хвана за касата на вратата и положи глава на дървената повърхност.
	Приликата, която забелязах, е само външна, помисли си тя, опитвайки се да убеди сама себе си. Правеше го от мига, в който Рийв Сорел дойде на обяд във вторник. Повечето червенокоси си приличат по определен начин. Освен това няма начин Рийв и Джаси да са дъщери на онази жена. Онази ужасна жена, която съсипа толкова много съдби.
	Беше принудена да приеме факта, че Фарлан няма да забрави никога. А и как би могъл? Ами бедничкият Дод, който се бе изповядал пред Бет Елън и бе получил опрощение, макар че той самият никога не успя да си прости? Ами Максуел, който бе затънал до шия в онази грозна история? Ако някога разкаже пред някого всичко, което знаеше, ако реши да признае стореното…
	Веда пое няколко дълбоки глътки въздух и вдигна глава.
	— Да не си болна? — попита я Фарлан и се приближи до нея. — Изглеждаш много бледа.
	— Тази сутрин не се чувствам особено добре — отвърна тя.
	Той я хвана за ръката.
	— Може би трябва да поседнеш малко. Всичките тези приказки за червенокосите близначки несъмнено са събудили някои неособено приятни спомени.
	— Обеща ми, че никога няма да говорим за нея.
	— Да съм казал нещо за _нея_? Да съм споменал името й?
	— Предполагам, че ти, Дод и Максуел разговаряте за нея от време на време, нали? В края на краищата, нали и тримата бяхте нейни любимци. Господи, какви глупаци сте вие, мъжете. Тя беше уличница, Фарлан. Проститутка, която всеки мъж би могъл да притежава срещу съответното заплащане.
	— Можеш да вярваш в каквото си искаш. — Фарлан насочи към нея гневния си поглед и тя видя неподправената омраза, която струеше от очите му. — Дод, Максуел и аз никога не говорим за нея и за случилото се. Не искам да говоря за него и с теб. Нито сега. Нито когато и да било друг път.
	— Но ти си мислиш за нея, нали? За нея и… — Веда замълча, преди да е изрекла на глас едничката дума, която не се осмеляваше да каже в негово присъствие.
	— Моите мисли са си моя работа — отвърна той. — А над тях, моя мила, ти нямаш власт. Никога не си имала и никога няма да имаш.
	С тези думи се обърна, скри се в кабинета си и затръшна вратата след себе си.


	Сали Талбът се появи чак в един и половина след обяд. Но не и преди Джаси да й се обади по телефона и да й напомни, че я очакват. Тя дори се обади и на Луди и я изпрати до дома на леля си, за да я подкрепи и да й помогне да изпълни даденото обещание. Грифин Пауъл пристигна малко преди обяд и, докато чакаше, придружен от Кейлъб, поигра малко билярд долу в бара.
	Джаси отвори вратата на апартамента. Сали стоеше отвън. Поколеба се за миг преди да влезе. Едва след като престъпи през прага, Рийв и Джаси осъзнаха, че Луди, която стоеше непосредствено зад Сали, лекичко бе побутнала старата си приятелка напред.
	— Хайде, влизайте и се настанете някъде — подкани ги Джаси. После погледна Рийв. — Виж дали някой иска кафе. Аз през това време ще се обадя на Кейлъб и ще го помоля да предаде на господин Пауъл, че тя вече е тук.
	Възрастните жени отказаха всякакви напитки. Седнаха една до друга на канапето. На лицата им бяха застинали сериозни изражения, в очите им се четеше тревога. Рийв мигновено изпита съжаление към тях.
	Не прибързвай толкова със съчувствието, мислено си рече тя. Току-виж се оказало, че Сали Талбът е главният злодей в тази история. Как ще се почувстваш, ако разбереш, че именно тя е човекът, изхвърлил те в онзи контейнер за смет?
	Джаси застана на вратата в очакване на Кейлъб и Грифин Пауъл. Веднага щом всички се събраха в стаята, Джаси и Рийв седнаха срещу Сали и Луди. Господин Пауъл се настани на стола, който Кейлъб донесе от кухнята и постави вляво от канапето. Кейлъб застана зад стола на Джаси и закрилнически сложи ръце върху раменете й.
	В стаята се възцари пълно мълчание.
	Грифин Пауъл се прокашля и заговори пръв.
	— Искате ли аз да започна с въпросите?
	Сали го изгледа с блеснали от яд очи.
	— Няма да отговарям на въпросите ти. Изобщо не разбирам какво правиш тук. Ти нямаш нищо общо с цялата тази работа.
	— Господин Пауъл ще остане тук — намеси се Джаси. — Знаеш, че той е частен детектив и работи за Рийв.
	— Не, той работи за мен и Джаси — поправи я Рийв. — Тя и аз сме _сестри_. Резултатите от ДНК-теста доказват по безспорен начин, че двете с нея сме близначки.
	Сали въздъхна дълбоко и кимна.
	— Изобщо не съм знаела, че има още едно бебе. — Погледна право в Рийв. — Нямаше как да зная.
	— Вярваме ти, лельо Сали — увери я Джаси. — Моля те, разкажи ни какво знаеш. И започни от началото, с моята майка… искам да кажа със сестра ти, Корин.
	— Ами ти вече знаеш всичко. Корин се прибра у дома, за да роди. Знаех, че не е омъжена и подозирах, че дори не знае кой е бащата на бебето. Но тя беше моя сестра и аз я обичах. След смъртта на родителите ни тя беше единствената ми роднина.
	— Аз съм дъщеря на Корин, нали? — попита Джаси.
	— Зная, че Луди вече ти е казала, че малкото момиченце на Корин се роди мъртво. Нещастното малко същество. След раждането Корин беше много зле и през повечето време дори не беше на себе си. Не можех да й дам никакви лекарства, затова я наливах постоянно с домашно уиски. Държах я упоена, за да може да си почине. Аз… аз бях съсипана от смъртта на бебето. Мислех, че вината е моя, защото аз изродих детето и… — Сали преглътна непролетите си сълзи.
	— Ти не беше виновна — обади се Луди. — Такива неща се случват. Никой не е виновен.
	— Излязох из гората, за да проясня мислите си и да си потърся местенце, където да поплача на спокойствие, без да се притеснявам, че мога да събудя Корин. — Сали плъзна поглед по Джаси. — И така те намерих. В гората. Когато те чух да пищиш, просто не повярвах на ушите си. Но след малко те видях — дебеличко, розово и здраво момиченце с огненочервена косичка.
	— Намерила си ме в гората? Горе, в планината? — ахна Джаси.
	— Точно така. Някой те бе оставил съвсем голичка — имаше само памперс на дупето — в корубата на едно старо дърво. Човекът, зарязал те насред гората — който и да е той — те бе оставил там, за да _умреш_.
	— О, боже! — изумено възкликна Джаси.
	Рийв се присегна и стисна ръката на сестра си.
	— Погледнах те и осъзнах, че си ми дар от Бога. Той ни отне бебето на Корин, но ни даде теб. Която й да е била истинската ти майка, тя очевидно не те е искала. Иначе защо би те оставила да умреш в гората? Но аз те исках. Пожелах те от мига, в който те зърнах. — Сали сви ръката си в юмрук и го стовари върху гърдите си. — Със сърцето си разбрах, че Той те е пратил да заместиш мъртвото бебе на Корин. Занесох те у дома, изкъпах те и те облякох с дрешките, които Корин беше купила за нейното бебе. Увих те в пухкавото бяло одеялце, което беше купила от Ноксвил, и те сложих в ръцете й.
	— И какво точно каза на сестра си? — попита Джаси.
	— Казах й, че ти си нейното момиченце и че тя сигурно е сънувала, че детето й е мъртво. И тя ми повярва. И как да не ми повярва, като те държеше в прегръдките си? През онази нощ аз отново се промъкнах в гората и погребах бебето на Корин. Изкопах дълбоко гробче, а отгоре сложих голям камък, за да не могат животните да го изровят.
	— А когато доктор Уебстър дошъл горе в планината, за да прегледа Корин и бебето, ти си му показала мен, така ли? — попита Джасмин. — Ето как съм се сдобила с акт за раждане, в който пише, че Корин Талбът е моя майка.
	— Мразиш ли ме за това, което сторих, момиче? Кълна се, че вярвах, че правя най-доброто нещо за теб и за Корин. — Тя погледна умолително Джаси. — На този свят не съм обичала друг човек така, както обичам теб. — Ясните сини очи на Сали се напълниха със сълзи.
	Джаси пусна ръката на Рийв, изправи се и се приближи до канапето. Коленичи пред Сали, протегна ръце и прегърна леля си.
	— Обичам те, побъркана стара жено! — Вдигна глава и през сълзи се вгледа в очите на възрастната жена. — Можеше да ми кажеш истината преди години и аз щях да те разбера.
	Рийв се обърна към Грифин Пауъл и попита:
	— Тази информация ще ви помогне ли по някакъв начин в разследването?
	Той кимна утвърдително.
	— Да, и то много. Вие двете сигурно разбирате, че човекът разделил двете невръстни бебенца, го е направил неслучайно. Той — или тя — не само е желаел смъртта на двете деца, но също така е искал да бъде сигурен, че ако двете телца случайно бъдат намерени, никой няма да се досети, че изоставените бебета са свързани по някакъв начин. Защото в случаите с близнаци е много по-лесно да се стигне до рождената им майка.
	— Били сме захвърлени и оставени да умрем в два различни окръга — отбеляза Рийв. — Джаси е била зарязана в корубата на изсъхнало дърво високо в планините на окръг Чероки, а мен са ме изхвърли в контейнер за боклук в Сивиървил.
	Джаси се изправи и се приближи до Рийв.
	— В доклада, който ни представи господин Пауъл, се казва, че някакъв очевидец видял мъж да подхвърля нещо в контейнера за смет, което приличало на бебе. Мислиш ли, че този мъж може да е бил нашият баща?
	— Нашият _баща_? — До този момент Рийв дори не си бе помисляла за подобна възможност. — Предполагам, че може и да е бил той. Винаги съм смятала, че майка ми ме е изхвърлила в онзи контейнер, но сега си давам сметка, че може да е бил и баща ми. Нашият баща.
	— Предлагам да не прибързваме със заключенията — намеси се Пауъл. — Въпросният свидетел вече не е между живите. А дори и да беше, едва ли би могъл да идентифицира мъжа. Още на времето е казал, че не го е видял ясно. Мъжът бил среден на ръст, нормално облечен. Свидетелят така и не видял лицето му. Пък и никой не може да бъде сигурен, че именно въпросният мъж ви е изхвърлил в контейнера.
	— Което означава, че нямаме за какво да се хванем — заяви Джаси. — За момента не разполагаме с никакви доказателства.
	— В момента, в който получим списъка на всички близнаци, родени в Североизточен Тенеси по времето, когато сте били родени вие двете, ще започнем да работим с по-конкретна информация — обясни Грифин. — А дотогава бих ви посъветвал да не забравяте, че човекът, който е пожелал смъртта ви преди тридесет години, може би все още иска да ви види мъртви. Ако разбере, че и двете сте живи и се опитвате да стигнете до истината за вашите родители, той може отново да се опита да ви убие.
	— Мили боже! Това пък изобщо не ми бе минало през ума — възкликна Джаси. — Някъде в този окръг се спотайва поредният откачен убиец, който избива червенокоси курви и аз вероятно съм на първо място в списъка му. А сега разбирам, че там някъде има и друг човек, който, ако разбере, че не е успял да се отърве от Рийв и мен преди тридесет години, може да се опита да поправи грешката си.
	— Защо някой би пожелал да убие две невинни бебета? — попита Сали. — Що за чудовище би посегнало на бебе?
	— Някой, който не е могъл да позволи двете бебета да живеят, защото това е означавало да изгуби нещо много важно — отвърна Кейлъб.
	— Точно така. — Грифин Пауъл се изправи и се приближи до Рийв. — Госпожице Сорел, ако решите да продължите с това разследване, ще ви помоля да ни осигурите достъп до медицинския си картон. Освен това искам позволение да използвам и резултатите от ДНК-изследването.
	— Да, разбира се. Ще се погрижа да получите информацията, от която се нуждаете. — Тя погледна към Джаси. — Сестра ми и аз определено искаме да продължим това разследване. Нали?
	— Дяволски си права, че ще го продължим. Искаме да разберем кой се е опитал да ни убие и защо.
	— Дори и ако се окаже, че става дума за собствените ви майка или баща? — попита Грифин.
	— Да — в един глас отвърнаха Рийв и Джаси.
	— Много добре. В такъв случай аз ще се върна в Ноксвил и ще продължа разследването.
	Рийв го изпрати до вратата и стисна ръката му.
	— Ще ви се обадя веднага щом получа някаква нова информация — обеща той.
	Рийв се обърна и видя Кейлъб, Сали и Луди, скупчили се около Джаси, да я прегръщат и да я успокояват. Рийв внезапно се почувства нежелана и отритната. Джаси имаше близки, които я обичаха и бяха готови да я закрилят с цената на живота си. А кого си имаше Рийв? _Никого._ Нито една близка душа. Почувства се самотна и изоставена както никога преди.
	— Забравих да кажа нещо на господин Пауъл — излъга ги тя. — Ако тръгна веднага, може да успея да го настигна. — Грабна сакото и чантата си и отвори вратата.
	— Искаш ли да дойда с теб? — извика след нея Джаси.
	— Не. Аз… аз ще ти звънна по-късно.
	Рийв бързо затвори вратата и тръгна надолу по стълбите. Очите й се напълниха със сълзи. Дявол да те вземе, не си причинявай това. Какво ще спечелиш като се разревеш? Ти си Рийв Сорел. Притежаваш богатство и власт и хората ти завиждат за това. Нямаш причина да плачеш, по дяволите!
	Стиснала с все сила парапета, Рийв бавно тръгна надолу по стълбите. Окачи чантата на врата си докато се опитваше да облече сакото си. Изведнъж почувства нечия голяма ръка, която се протегна, за да й помогне. Тя извика уплашено и отскочи далеч от мъжа, застанал до нея. Премигна няколко пъти, за да прогони сълзите и, когато погледът й се проясни, успя да разпознае мъжа. По дяволите, трябваше да се досети! Кой друг би се изпречил на пътя й в момент като този?
	— Шериф Бътлър. — Опита се да преглътне сълзите си.
	— Добре ли сте? — попита той. В гласа му се долавяше искрена загриженост.
	— Добре съм, благодаря. А вие как сте?
	Той се присегна, свали чантата от врата й и й я подаде.
	— Вие плачехте.
	— Колко сте наблюдателен.
	— Когато човек плаче, обикновено има някаква причина за това.
	— Защо се занимавате с мен? Нямате ли си по-важна работа? Защо не разследвате убийството? — Тя преметна чантата си през рамо.
	Джейкъб я хвана за ръката. Очите й се разшириха от уплаха.
	— Джипът ми е паркиран от другата страна на улицата. Защо не дойдете с мен в „Бъргър бокс“, за да ви почерпя един малко позакъснял обяд? Мазен хамбургер и пържени картофки. И млечен шейк с шоколад.
	— Да не би да се опитвате да бъдете мил с мен?
	— Да, предполагам. — Той изглеждаше не по-малко изненадан от нея самата.
	— При нормални обстоятелства не бих приела поканата ви, но… — Но тя се чувстваше самотна и уязвима и посрещаше с благодарност и малките трошици доброта. Пък били те и от човек като Джейкъб Бътлър. „Защо точно той се изпречи на пътя ми, Господи? Защо точно той?“ — запита се тя и изпита необяснимото чувство, че Съдбата си прави шега с нея.
	Рийв погледна ръката на Джейкъб, която все още лежеше върху нейната. Пръстите му бяха дълги и тъмни, голямата му ръка изглеждаше леко загрубяла.
	— Ако прибавите към обещания бургер и пържени лучени кръгчета, ще приема поканата.
	— Лучени кръгчета, а? — Джейкъб се ухили.
	Тя кимна.
	— Обичам лучени кръгчета.
	— Ами да вървим да ядем тогава. — Той я подръпна за ръката. — Момичетата, с които излизам на среща, обикновено не си поръчват лук, тъй като се надяват да завършат вечерта с целувка, но тъй като ние не излизаме на среща и нямаме никакво намерение да се целуваме, можете да ядете лучени кръгчета до насита.
	Среща? Целувка? Този да не е полудял? Та нали отиват на обяд?
	— Имате право — отвърна тя. — Двамата с вас определено не излизаме на среща и няма да се целуваме.


>	19.

	„Бъргър бокс“ беше анахронизъм от петдесетте години. В него клиентите можаха да дадат поръчка без дори да слязат от превозните си средства, а сервитьорките се придвижваха на ролкови кънки. Менюто включваше цяла поредица от пържени, запушващи артериите вкуснотии, както и най-вкусните шейкове и бананови сплитове на земята.
	Джейкъб паркира джипа на отреденото за това място, след което свали прозореца на колата и поръча чрез специалния микрофон.
	— Два двойни чийзбургера, порция пържени картофки, порция пържени лучени кръгчета, чаша кафе… — Погледна Рийв и попита: — Искаш ли шоколадов шейк?
	Тя поклати отрицателно глава.
	— Не, и аз искам кафе.
	— Значи две кафета.
	Джейкъб затвори прозореца и се обърна към Рийв. Животът му да зависеше от това, не би могъл да си обясни по кой начин бе успял да се натресе в подобно положение. В един момент се занимаваше със собствените си дела, тръгнал към химическото чистене на улица „Лоден“. Докато се връщаше към джипа си забеляза госпожица Сорел, която слизаше по стълбите пред апартамента на Джаси. Поспря се за момент и я погледна внимателно, като се питаше закъде се е разбързала толкова. И тогава забеляза лицето й. Тя плачеше.
	Реагира инстинктивно. Приближи се до нея и й помогна да облече сакото си. Това се оказа първата му грешка. А втората бе, че прояви загриженост към разстроената жена. Малко бе да се каже, че той и Рийв не се понасят. Как тогава му бе хрумнало да я покани на обяд? Какво си мислеше, че ще постигне? Не, той просто не помисли. Остави се на чувствата да го ръководят. А когато един мъж позволи на чувствата да замъглят преценките му, той неминуемо допуска грешка. Изпита състрадание към Рийв. Стана му болно, когато я видя да страда. Нещо, скрито дълбоко в душата му, веднага излезе на повърхността, подтиквайки го да се прояви като рицар в бляскави доспехи. А Господ му е свидетел, той бе всичко друго, но не и благородник.
	— Е? — Джейкъб погледна Рийв право в очите.
	— Е? — повтори тя.
	— Нали щяхме да обядваме заедно?
	— И точно това правим. — Устните й помръднаха в едва забележима усмивка. — Но ти се опитваш да разбереш как точно стигнахме до тук, нали?
	— Да, така е — призна той, а след това си даде сметка, че тя сигурно си задава същия въпрос. — И ти ли?
	— Да. Предполагам, че двамата с теб просто се озовахме на неподходящо място в неподходящо време.
	— Искаш ли да ми кажеш защо плачеше?
	— Всъщност не.
	— Между теб и Джаси всичко наред ли е?
	Тя го погледна въпросително. Сякаш искаше да го попита наистина ли го е грижа.
	— Попитах, защото Джаси е стара моя приятелка — обясни той. — Преживя доста тежка година и не бих искал да я видя да страда отново. — Не можеше да допусне жената до него да си помисли, че го е грижа за нея. Даже и ако наистина беше така.
	— Джаси е голяма късметлийка. Толкова много хора я обичат и се тревожат за нея. Кейлъб. Леля й Сали и Луди. Джени и Далас. А сега и ти.
	Той долови тъгата в гласа й, забеляза сълзите, проблеснали за миг в очите й. По дяволите, тя всеки момент щеше да заплаче отново. Не това беше очаквал от нея. Смяташе, че е в неин стил да се разкрещи и разбеснее, обвинявайки го, че той, също като всички мъже в този град, е _приятел_ на Джаси.
	И какво да й каже сега? Не можеше да прибегне към жлъчния си сарказъм. Рийв не беше във форма да се бори с него, а той не беше от хората, които биха пронизали вече ранения си опонент.
	— Из целия град се говори, че резултатите от ДНК-теста са потвърдили, че двете с Джаси сте сестри — рече Джейкъб. — Не плачеше заради това, нали?
	Рийв внезапно се разсмя, премигна няколко пъти и въздъхна дълбоко.
	— Ако искаш вярвай, но не. Джаси и аз и без друго бяхме сигурни, че сме сестри. Резултатите от теста само потвърдиха онова, което вече знаехме.
	— Не разбирам защо отказваш да ми обясниш защо плачеше. Ако не го направиш, ще попитам Джаси и…
	— Не, моля те, не го прави. Тя не знае… Не й казвай нищо, моля те.
	Преди да успее да й отговори, една сервитьорка се плъзна към колата им, понесла в ръка яркочервен поднос. Джейкъб отново отвори прозореца, пое от нея голям пакет, който подаде на Рийв, и две чаши с капачета, които постави на таблото на джипа. Извади портфейла си от вътрешния джоб на коженото си сако и плати на сервитьорката, оставяйки щедър бакшиш.
	— Уха, благодаря, шерифе — възкликна момичето, плъзна се на ролковите кънки и се отдалечи.
	Отново се обърна към Рийв. Тя му подаде цяла купчина салфетки.
	— Сервитьорката сигурно е решила, че сме големи мърлячи.
	— Скъпа, изчакай само да отхапеш от чийзбургера. И ще осъзнаеш, че ще са ти нужни доста салфетки. Тези хамбургери са изключително сочни и пълни с какво ли не.
	Рийв извади от кесията пакетчето пържени картофки и един чийзбургер. Усмихна се топло и му ги подаде. По дяволите, искаше му се да не прави така. Изглеждаше дяволски добре, когато се усмихваше.
	Рийв продължи да рови из кесията. Извади един чийзбургер и за себе си, както и пликчето с пържени лучени кръгчета. И двете й ръце се оказаха заети и тя сякаш се зачуди как да постъпи. Джейкъб се присегна, отвори жабката на колата и така й осигури нещо като импровизирана масичка. Ръката му леко докосна коленете й и той почувства как тя моментално се напрегна. Помисли си, че ще го наругае, но когато я погледна, видя, че тя все още се усмихва, а лицето й изглежда леко порозовяло.
	Е, проклет да съм, помисли си той. Беше реагирала на жеста му като жена, а не като студенокръвна кучка. Не си го и помисляй, Бътлър. Не възприемай Рийв Сорел по начина, по който възприемаш останалите жени. Тя е забранена територия за теб. Персона нон грата. Много важна и надута персона нон грата.
	— Благодаря — рече тя.
	Гласът й вече звучеше по-различно. Беше изключително мек, женствен и мамещ.
	— Хайде, яж — разпореди се той. Не му дойде нищо друго на ум.
	Тя кимна, разви бургера и отхапа огромна хапка. Той направи същото, но продължаваше да се взира в Рийв, неспособен да откъсне поглед от нея. Наистина дяволски приличаше на Джаси, но носеше по-малко грим, а очите й бяха тъмнокафяви. Независимо от силната физическа прилика, той никога не би могъл да я сбърка с Джаси. За нищо на света. И не защото Джаси беше по-красива. Не, не беше това. Причината бе в начина, по който той реагираше на присъствието й. Двамата с Джаси бяха приятели откакто се помнеше. По едно време дори се опитаха да излизат заедно. Нищо не се получи, защото между двамата не съществуваше никакво привличане. Никаква химия. За нещастие, точно обратното се получаваше между него и Рийв. Самото й присъствие около него предизвикваше силна и бурна реакция в душата му. И в повечето случаи му се искаше да я стисне и да извие елегантното й вратле.
	Точно в този момент обаче искаше _друго_.
	— Нещо не е наред ли? — попита тя.
	— А?
	— Не се храниш.
	Отговори й, идиот такъв!
	— Мислех си за това колко много си приличате двете с Джаси, но колко сте различни в действителност.
	Усмивката на Рийв изчезна. Тя отхапа отново от хамбургера, след което се присегна за кафето.
	Ето, моментът е много подходящ да спреш да говориш и да започнеш да ядеш, каза си Джейкъб. Довърши си обяда, откарай я до къщата й, или до апартамента на Джаси, и се сбогувай с нея. Тази жена не е от твоята черга.
	Това пък откъде му хрумна? Все едно, че би проявил някакъв интерес към Рийв Сорел! По дяволите, та той дори не я харесва. Само че в точно в този момент дяволски много му се искаше да я целуне.
	Продължиха да се хранят в относително мълчание. Тишината бе нарушавана единствено от силно преувеличените им примлясвания и шумното им дъвчене. Когато привършиха с храната, Джейкъб натъпка празните пакетчета и използваните салфетки в голямата книжна кесия, а самата кесия прибра в кошчето за боклук, което държеше в колата. Когато се обърна да попита Рийв дали е готова да тръгват, забеляза, че устата й отстрани е нацапана с кетчуп и горчица. Без да се замисли, той протегна ръка и я избърса с палец. Рийв зяпна от изненада. Ръката му се поколеба за миг във въздуха. Тя го погледна с разширени от изумление очи.
	Джейкъб сви пръстите си в юмрук.
	— Предлагам да тръгваме, ако си готова. Трябва вече да се връщам в кабинета си.
	Запали двигателя и потегли, без да изчака отговора й. Когато излязоха на улицата и се понесоха към града, той я заговори отново, но този път изобщо не я погледна.
	— Къде искаш да те оставя? В къщата, в която живееш, или пред апартамента на Джаси.
	— Ако няма да те затрудня прекалено много, бих предпочела да ме закараш до къщата.
	— Разбира се. Изобщо не ме затрудняваш.
	Никой от двамата не проговори през последвалите седем и половина минути. Толкова продължи пътуването до наетата от нея къща. Джейкъб паркира на алеята, отвори вратата и скочи от джипа, без да каже нито дума. Колкото по-бързо се отървеше от нея, толкова по-добре. И за двамата.
	Имаше неприятното усещане, че и тя, също като него, се бореше с капризите на собственото си либидо.
	Отвори вратата от нейната страна и й подаде ръка, за да й помогне да слезе. Рийв сложи ръката си в неговата. Докосването й сякаш запали огън, който опари ръката му и мигновено обхвана цялото му тяло. Той буквално я смъкна от джипа и тя силно залитна, когато краката й докоснаха земята. Застанала само на няколко сантиметра от него, Рийв вдигна глава и го погледна в очите. Беше висока жена, по-висока от Джаси, но въпреки това бе с поне петнадесет сантиметра по-ниска от него.
	— Благодаря за обяда — рече тя. — Вероятно съм качила два килограма само от чийзбургера.
	Джейкъб веднага си помисли, че може да й предложи много приятен начин за изгаряне на излишните калории. По дяволите, Бътлър, трябва да престанеш с това.
	— Приятно ми е да видя жена, която има добър апетит.
	Тя се усмихна отново. Джейкъб инстинктивно почувства, че трябва да се омита. Веднага. Възможно най-далеч от нея.
	— Трябва да вървя — рече той.
	— Довиждане. — Изобщо не се помръдна. Нито пък той.
	— Да, довиждане. — Размърдай си задника, Бътлър.
	Джейкъб се отдръпна от нея. Съвсем бавно. Тя остана на мястото си и го изпрати с поглед. Той се качи в джипа и затвори вратата. Потегли и погледна в огледалото за обратно виждане. Тя все още стоеше на алеята. Вдигна ръка и помаха. Той рязко даде газ и отпраши надолу по улицата.


	Не мога да позволя истината да излезе наяве. Опазихме тази грозна тайна в продължение на тридесет години и възнамерявам да я отнеса с мен в гроба. Ако някой някога научи за случилото се — за онова, което се случи в действителност — животът ми ще бъде съсипан, а наследството ми за бъдещите поколения ще се обезцени. Ще загубя всичко, което някога е означавало нещо за мен. И всичко заради онази жена! Мразех я тогава, мразя я и сега. Тя беше истинско зло, а порочната й същност унищожи всичко и всеки, до когото се докосна.
	Не исках да изхвърля онези бебета, но просто нямах друг избор. Не можех да им позволя да живеят. Но вместо да разчитам на Слим да свърши мръсната работа, трябваше да се заема лично. Той се закле пред мен, че бебетата са мъртви. Увери ме, че е невъзможно някое от тях да оцелее.
	Но ето че бе сгрешил!
	През всичките тези години смятах, че съм в безопасност. Вярвах, че двете близначки са мъртви. А те са били живи през цялото врем. Едната от тях дори бе живяла през целия си живот тук, в окръг Чероки.
	Напълно ли е сигурно обаче, че Джаси Талбът и Рийв Сорел са нейните бебета? Вярно, че са красиви като нея и имат нейната червена коса, но това по никакъв начин не доказва, че именно тя е тяхната майка.
	Разбира се, че са нейни дъщери! На тридесет години са и са родени в същия месец, в който тя роди двете бебета. И двете са били изоставени непосредствено след раждането им. Изхвърлени са били на различни места. И са били оставени да умрат.
	Слава богу, че живея в малко градче, където клюките са разнасят с мълниеносна скорост. Някой бе подслушал разговора между Джаси и годеника й в ресторанта… Друг бе чул лудата Сали и приятелката й, индианката, да си говорят, вървейки бавно по тротоара. Ако не бяха клюкарите, които веднага разпространиха новината из града, можеха да минат дни, че дори и седмици, преди да науча истината. А времето е от жизненоважно значение. Колкото по-скоро се задействам, толкова по-добре за мен и за всички засегнати.
	Ще трябва да убия двете сестри преди онзи частен детектив, Грифин Пауъл, да разкрие истината за произхода и истинските им родители. Не мога да позволя на нейните деца да съсипят живота ни.
	Освен това зная как да го направя… как да ги убия, без да насоча подозренията към себе си. Имам брилянтен план за действие. Първо Джаси. Още тази вечер. А след това и Рийв.


	Телефонът звънна четири пъти преди Джаси да успее да вдигне слушалката. Кейлъб вече бе слязъл в бара, а тя тъкмо се канеше да приключи с работата си в кабинета, който се помещаваше в „При Джасмин“, за да се присъедини към него.
	Погледна изписалия се на дисплея номер, опитвайки се да идентифицира човека, който се обаждаше. Позвъняването беше от клетъчен телефон.
	— Ало? Джаси Талбът слуша.
	— Джаси?
	— Да. — Гласът й се стори непознат.
	— Разбрах, че търсиш истинската си майка.
	— Кой се обажда?
	— Някой, който разполага с информация.
	— Каква информация? — Подозрителна по природа, Джаси мигновено се изпълни с недоверие към непознатия глас.
	— Зная кои са истинските ти родители и нямам нищо против да споделя тази информация с теб.
	— И колко ще ми струва това?
	— Не ти искам парите.
	— Какво искаш тогава?
	— Искам да узнаеш истината.
	— Добре, ела веднага при мен в ресторанта и ми разкажи всичко, което знаеш.
	Мълчание.
	— Чу ли ме? — попита Джаси.
	— Предпочитам да се срещнем на друго място. На неутрална територия така да се каже. Да не е нито при теб, нито при мен.
	Ще вземе Кейлъб със себе си. И Рийв също, разбира се. Ако имаше нещо вярно в думите на този човек, сестра й би трябвало да чуе всичко от първа ръка.
	— Добре. Кажи кога и къде.
	— Сега. Кажи колко време ще ти е нужно, за да се срещнем.
	— Къде?
	— Знаеш ли стария покрит мост, който се намира на около половин миля от кънтри клуба?
	— Защо да се срещаме на такова затънтено място?
	— Защото не желая да се замесвам в тази история. Хората в града ме познават. Ще ти съобщя информацията, с която разполагам, при условие че дойдеш сама и се закълнеш, че няма да казваш на никого от кого си научила истината за родителите си.
	Вродените инстинкти на Джаси я предупреждаваха, че не трябва да се среща сама с този човек. В края на краищата не беше изключено някъде наблизо да се спотайва убиецът, дето си пада по червенокоси жени, в очакване да се докопа до нея. От друга страна, тя сериозно се съмняваше, че човекът, с когото разговаряше, може да е сериен убиец. А дали е мошеник? Дали се надява да измъкне някакви пари от нея? Възможно е. Но сериен убиец? Малко вероятно.
	Би могла да вземеш пистолета си. Освен това трябва да се опиташ да го убедиш, че Рийв също трябва да присъства. В края на краищата ако този човек казваше истината и наистина можеше да разкрие самоличността на техните родители, то Рийв определено имаше правото да чуе истината от първа ръка. Също като нея.
	— Ще се срещнем след петнадесет минути, но няма да дойда сама. Ще взема и сестра си с мене.
	Дали наистина чу смях, или само така й се стори?
	— Добре, ще се съглася с това. Непременно доведи Рийв Сорел със себе си.
	Разговорът прекъсна и свободният сигнал отекна силно в ухото й.
	Джаси веднага набра номера на Рийв и изчака десетина позвънявания. Никой не вдигна. Опита се да се обади на клетъчния й телефон. Отново никой не вдигна. Джаси бързо излезе от кабинета, прекоси коридора и излезе през задната врата. Задните входове на двете й заведения се намираха само на няколко метра един от друг, така че й бе нужна само минута, за да стигне от едното до другото. Влезе в бара, мина край кабинета си и се насочи право към салона. Огледа помещението, но след като не забеляза Кейлъб, се приближи до бара.
	— Къде е Кейлъб? — попита барманката Лейси.
	— Отиде да закара Гъс Лоугън у тях. Бедничкият вече беше пиян, когато се появи, а след като отказах да му сервирам, започна да се държи доста противно.
	— По дяволите!
	— Нещо не е наред ли? — попита Лейси.
	— Да, имам среща след по-малко от петнадесет минути и исках Кейлъб да ме придружи.
	— След като се върне, веднага ще го изпратя при теб. Сигурна съм, че много ще се разтревожи, ако отидеш сама. Особено пък след всичките приказки за онзи откачалник, дето избивал червенокоси жени.
	— Обзалагам се, че Джейкъб и Далас много биха искали да разберат как си узната тази поверителна информация. Никой не трябваше да знае, че жертвите са червенокоси.
	— Подобно нещо не може дълго да се пази в тайна. Рано или късно информацията все изтича отнякъде.
	— Да, така е. За съжаление. Виж, отивам да се срещна с човек, който твърди, че знае кои са истинските ми родители. Веднага щом Кейлъб се върне, му кажи да дойде на покрития мост, който се намира на около половин миля от кънтри клуба.
	— Не мисля, че трябва да отиваш сама. Обади се на Рийв да дойде с теб.
	— Опитах се. Но не вдига телефона.
	— Тогава изчакай Кейлъб.
	Джаси потупа вътрешния джоб на сакото си.
	— Взех моя тридесет и два милиметров пистолет с мен. За всеки случай. Кажи на Кейлъб къде съм веднага щом се върне. И му предай, че съм уверена, че човекът, който ми се обади, със сигурност не е сериен убиец.


>	20.

	Джаси спря джипа край пътя точно пред стария покрит мост. Стигнала бе точно за дванадесет минути, така че предполагаше, че е подранила. Наблизо не се виждаше друго превозно средство. Човекът, който й бе позвънил, очевидно още не бе пристигнал. Възможно бе, разбира се, да е паркирал от другата страна на моста, непосредствено зад завоя и сега да я наблюдава, напълно скрит от погледа й. Джаси започна да барабани с пръсти по волана. Вече губеше търпение.
	Хайде, де! Побързай, моля те!
	Минути се нижеха бавно. Струваха й се много по-дълги от обичайните шейсет секунди. Най-накрая, след като чака цели пет минути, тя извади телефона си от джоба на якето и се опита отново да се обади на Рийв. Позвъни първо в къщата, а след това и на клетъчния й телефон. Никой не вдигна. Къде, по дяволите, е Рийв? Защо не отговаря на обажданията й?
	Може би трябва да се обадя на Джейкъб и да го накарам да прескочи до къщата, за да провери как е Рийв. Не, не го прави. Идеята не е добра. Рийв изобщо няма да ти благодари, че си й натресла Джейкъб. Джаси се изсмя. Съвсем скоро се очакваше сериозен сблъсък между онези двамата. Джени бе надникнала в бъдещето, но на Джаси не й трябваше силно развито шесто чувство, за да осъзнае, че подобно напрежение между двама души може да бъде премахнато само по два начина. Те или трябваше да се избият един друг, или трябваше да преспят заедно.
	Джаси започна да усеща студения вечерен въздух. Запали колата, пусна парното и завъртя копчето на радиото. Къде, по дяволите, беше загадъчният източник на информация? Нямаше намерение да седи и да го чака цяла нощ. А и Кейлъб къде се бави още?
	Извади телефона и избра номера в бара.
	Лейси вдигна на шестото позвъняване.
	— „Барът на Джаси“. — Лейси говореше високо, за да надвика гласовете на почерпените посетители и силната музика.
	— Къде е Кейлъб? — попита Джаси.
	— Не зная. Трябваше да се е върнал до сега. Гъс живее съвсем близо, на улица „Оукууд“. Защо не му звъннеш на клетъчния телефон?
	— Ще го направя. Мислех, че вече се е върнал в бара.
	— Загадъчният човек, с когото имаш среща, появи ли се вече? — попита Лейси.
	— Не, не още.
	— Бъди внимателна, чу ли?
	— Ще бъда. Ще бъда.
	Джаси прекъсна разговора и веднага избра номера на клетъчния телефон на Кейлъб. Никой не отговори. Тъкмо се канеше да затвори, когато той изведнъж вдигна.
	— Да, какво има?
	— Кейлъб?
	Гласът му мигновено омекна.
	— Здрасти, скъпа. Виж, съвсем скоро се връщам. Просто спуках гума на връщане от дома на Гъс. Ще я сменя и идвам.
	— Аз не съм в бара. В момента се намирам до стария покрит мост близо до кънтри клуба. След като смениш гумата, ела…
	— Какво, по дяволите, правиш чак там? — Замълча за момент и викна с пълно гърло: — Не ми казвай, че си отишла там съвсем сама.
	— Точно така, сама съм, но съм добре. Нося пистолета си с мен. Помолих Лейси да ти предаде да дойдеш тук. Така че, побързай, моля те.
	— По дяволите, Джаси, защо…
	— Ще ти обясня като дойдеш тук.
	— Чуй ме. Обърни колата и се върни веднага в града.
	— Ще те чакам до стария мост. Побързай. — И Джаси му затвори телефона.
	Той, разбира се, би могъл да й звънне отново, но тя се съмняваше, че ще губи време в безсмислени телефонни разговори. Познаваше я достатъчно добре, за да знае, че няма да му вдигне, ако й позвъни отново. Затова щеше да предпочете да се залови моментално със спуканата гума.
	Изминаха пет минути, после още десет. Джаси спря радиото, загаси двигателя и отвори вратата. Слезе от джипа и потупа вътрешния джоб на сакото си, за да се увери, че пистолетът е на мястото си. Искрено се съмняваше, че ще има нужда от пистолет, но ако все пак се окажеше, че е попаднала в капан, щяха да са й нужни само няколко секунди, за да извади оръжието.
	Джаси затвори вратата, подпря се на предния капак и остана така няколко минути. Но това беше нелепо. Защо й се обади и я накара да дойде тук, щом не се появява? Нима обаждането беше фалшиво? Може би някой бе решил да се пошегува с нея. Натисна бутона и освети циферблата на ръчния си часовник. Девет и двадесет. Само още десет минути и се маха оттук.


	Потопена до раменете в приятната топла вода на ваната, поставена на покритата веранда на наетата от нея къща, Рийв вдигна чашата, пълна с изстудено „Тенеси тий“ и лениво отпи от ароматната напитка. Беше намерила четирите малки бутилчици в кошницата за гости, препълнена с всевъзможни вкуснотии. Кошницата беше подарък от Джаси и бе доставена преди Рийв да се нанесе в къщата. Рийв никога преди не бе опитвала това питие — комбинация между „Джак Даниълс“ и подсладен чай — но сега установи, че вкусът му й допада. И нищо чудно — тя от край време си падаше по сладките неща.
	Джейкъб Бътлър не беше сладък. Беше груб, намръщен и…
	Как, за бога, успя да направи такъв огромен скок? От „Тенеси тий“ към Джейкъб Бътлър?
	Сигурно защото просто не можеше да го прогони от мислите си.
	Престани, Рийв! Този мъж започва да се превръща в нещо като мания за теб.
	От мига, в който я остави пред къщата по-рано през деня, тя бе направила и невъзможното, за да го прогони от мислите си. Първо се обади на Джаси, за да отмени заплануваната за тази вечер съвместна вечеря. След това звънна у дома и разговаря с икономката си. Обади се отново на Пол Уелби, макара да съзнаваше, че е напълно излишно да разговаря с него за втори път. Пол беше като робот — организиран, рационален и изключително ефективен в работата си. Беше го наследила от майка си. Лесли Сорел го бе наела за свой личен секретар веднага след като той завършил колеж „Вандербилт“. В деня на смъртта й заплатата му бе достигнала шестцифрена сума. Но едва след като го назначи за свой личен секретар, Рийв си даде сметка, че той заслужава всяко пени от парите, които му плащаха.
	Опита се да гледа телевизия и да чете, но и това не помогна. След това се залови да си приготви вечеря. Мислите й обаче все се отклоняваха в една-единствена посока. Нежелана посока. Безброй пъти си бе припомняла четиридесет и петте минути, които прекара заедно с Джейкъб. От мига, в който я стресна с появата си и й помогна да си облече сакото, до момента, в който я докара до тук и й помогна да слезе от колата му. През цялото това време той се бе проявил в съвсем различна светлина. Сякаш нямаше нищо общо с човека, когото си мислеше, че мрази. Днес той се държа изключително мило с нея. Нито веднъж не й се присмя, не се опита да я провокира. Държа се така, сякаш _наистина_ я харесва.
	Възможно ли бе? Можеха ли двамата с Джейкъб да станат приятели? След като взаимоотношенията им започнаха…
	Я почакай малко! Ти _нямаш_ взаимоотношения с Джейкъб. Той е приятел на Джаси, не твой. Добре, днес следобед се отнесе с теб като с човешко същество, но това не означава, че те харесва и иска да бъдете приятели.
	Рийв отпи още няколко глътки „Тенеси тий“, след това остави чашата на ръба на ваната и се потопи до брадичката в топлата вода. Киснеше се във ваната вече половин час с надеждата, че алкохолът и топлата вода ще я отпуснат и ще й помогнат да заспи. Искаше да спи дълбоко без неприятни сънища. Не искаше да сънува никого. Най-малко пък Джейкъб Бътлър.
	Признай си, че се боиш да не се събудиш, разтреперана от поредния еротичен сън, в който той е главно действащо лице. Свикнала си да контролираш живота си изцяло, да държиш в подчинение всичко и всички, населяващи твоя свят. И сега не можеш да се примириш с мисълта, че не си в състояние да контролираш нито шериф Бътлър, нито начина, по който те кара да се чувстваш.
	Рийв изпъшка и си наложи да излезе от топлата вана. Ако постои още малко във водата, ще се спаружи като сушена слива. Или ще заспи и ще се удави. Излезе от ваната и потрепери, почувствала веднага хладния вечерен въздух. Грабна дебелата хавлия, която висеше на задната стена, и бързо се подсуши. След това взе халата си от близкия люлеещ се стол и го облече. Влезе в къщата и веднага се отпусна, обгърната от приятна топлина. Затвори очи и въздъхна. И тогава се случи. Почти почувства нечии силни ръце около тялото си. Силните ръце на Джейкъб. Рязко отвори очи. Беше съвсем сама. Ама и нейното въображение си го биваше!


	Джаси тръгна по пътя и стъпи върху покрития мост. Може би не е разбрала правилно указанията на човека. Дали не трябваше да мине по моста и да спре от другата страна? Беше прекосила около една трета от моста, когато й се стори, че долавя някакъв шум зад себе си. Стъпки?
	Добре, тичай обратно към джипа, скачай вътре и се махай от тук!
	Не трябва да се паникьосва. Не още.
	Ето, пак чу същия шум. Зад нея определено имаше някого. Пъхна ръка в джоба си, за да може при нужда да извади пистолета, и понечи да се обърне. Преди да го направи обаче, нещо я удари по главата. Нещо твърдо и тежко. Неописуемо силна болка разцепи главата й. Тя падна на колене.
	Какво стана, по дяволите?
	— Уличница — прошепна нечий пас. — И ти си курва също като майка си!
	Въпреки умопомрачителната болка, която пулсираше в главата й и се разпростираше по цялото й тяло, Джаси успя да измъкне пистолетът от джоба си. Но така и не успя да види лицето на нападателя си, защото още един силен удар се стовари върху главата й. Тя изтърва пистолета, обхвана я необичайна слабост. А след това светът потъна в непрогледен мрак.


	Фарлан не обичаше да се вози в поршето на Брайън. В малката спортна кола се чувстваше като скумрия, натъпкана в кутия за копърка. Тази вечер обаче бе помолил Брайън да мине да го вземе от кънтри клуба с надеждата, че двамата ще могат да си поговорят като баща и син. Придружен от Дод, Фарлан бе пристигнал в клуба по-рано вечерта с едничката цел да се окаже в един момент без кола, което да му позволи да използва това като претекст да принуди Брайън да дойде да го вземе. Когато най-после успя да се свърже със сина си на клетъчния му телефон, Брайън реагира доста странно — като че ли беше раздразнен загдето баща му си позволява да го безпокои. На Фарлан му се искаше да познава и разбира сина си по-добре. Искаше му се връзката между двамата да беше по-силна и сърдечна. Но Брайън беше син на майка си. Във всяко едно отношение. Беше постоянно напрегнат. Егоцентричен. Раздразнителен. И като че ли лишен от най-обикновени човешки емоции.
	Когато двамата най-после си тръгнаха от клуба, Фарлан предложи да минат по по-дългия черен път, който щеше да ги преведе по стария покрит мост и по криволичещото тясно шосе през гористата местност, собственост на семейство Маккинън. Фарлан имаше нужда от тези допълнителни десет минути, за да повдигне един въпрос, който не му даваше мира откакто бе прегледал последния доклад на счетоводителите им.
	Брайън бе отклонявал средства от семейния бизнес и в миналото. Сумите не бяха големи и затова Фарлан си затваряше очите и покриваше загубите от собствения си джоб. Напоследък обаче Брайън бе отмъкнал малко повече от четвърт милион и дори не си бе направил труда да прикрие следите си добре. Все едно че изобщо не му пукаше, че може да бъде разкрит. Фарлан не можеше да си обясни защо му е на сина му, който получаваше прещедра годишна заплата, да извършва криминално престъпление като краде пари от компанията. Нима не разбираше, че щом му трябват пари, трябва само да отиде при Фарлан и да го помоли да му даде?
	— Мразя да шофирам по проклетия мост — отбеляза Брайън. — Всеки път имам чувството, че ще се срути под мен.
	— Този мост е толкова здрав, колкото и в деня, в който е бил построен — отвърна Брайън. — Аз лично следя дали управата на окръга го поддържа както трябва. Дядо ти беше човекът, който се зае с реконструкцията на този мост през шейсетте години. По едно време той беше покрит и отстрани, а не както е в момента само отгоре.
	Брайън не отговори. Синът му никога не бе проявявал интерес към историята на семейството. Камо ли пък към историята на окръг Каунти.
	Фарлан се опита да реши кой би бил най-подходящия начин да повдигне въпроса за средствата, които Брайън бе присвоил от „Маккинън Медия“, но преди да измисли каквото и да било, забеляза някаква кола, паркирана край пътя.
	— Някой май има проблеми с колата — отбеляза на глас той.
	Брайън спря поршето по средата на пътя, точно пред стария мост.
	— Никого не виждам. Колата като че ли е празна.
	— Познаваш ли я? Струва ми се, че е джип, нали?
	— Да, джип е. Всъщност, струва ми се, че това е червеният джип на Джаси Талбът.
	— Може би трябва да се уверим, че с нея всичко е наред, преди да продължим.
	— Тази вечер не съм в настроение да се правя на добрия самарянин.
	— Направи го заради мен — настоя Фарлан. — Иди да видиш дали няма някакъв проблем.
	Брайън тихичко изруга, но слезе от поршето. Фарлан го видя да се приближава до джипа. Обиколи го отвсякъде и надникна през затвореното стъкло откъм страната на шофьора.
	Обърна се и извика на Фарлан:
	— Празна е. Няма и следа от хора. Сигурен съм обаче, че това е колата на Джаси. — Застана зад колата и посочи табелката с номера. — Това е нейният номер. „Джаси номер едно“.
	Стомахът на Фарлан се сви от притеснение. Не познаваше лично Джаси Талбът, но бе чувал всичките клюки, които се разправяха за нея. Само преди няколко месеца името й красеше първите страници на вестниците. Тогава бе обвинена в убийството на бившия си любовник Джейми Ъптън. В „Хералд“ бяха публикували няколко нейни снимки, но на тях тя криеше лицето си с ръце, а той така и не си бе направил труда да гледа телевизионните репортажи по случая. Той, разбира се, от време навреме я бе виждал отдалеч — по улиците на града, или в ресторанта й. Един-два пъти я зърна в бара. Доколкото си спомняше, беше хубаво момиче.
	— Струва ми се, че трябва да се огледаме наоколо и да я потърсим. Може да й е прилошало. Или пък да се е наранила. — Фарлан отвори жабката, извади отвътре два фенера и отвори вратата на колата. Слезе и заобиколи поршето.
	Брайън изсумтя недоволно.
	— Вероятно е дошла до тук, за да се срещне с някой мъж и сега се чукат до премала в неговата кола.
	— Хайде, направи го заради мен — отново го подкани Фарлан. — Не мога да ти кажа защо, но имам неприятното усещане, че тази жена се намира в беда. Хайде да се огледаме и да се уверим, че с нея всичко е наред. Ти поеми дясната страна на пътя, а аз ще огледам лявата. После ще пресечем моста и ще огледаме от другата страна. Ако не я намерим, ще позвъним в полицията. Нека те да разследват какво се е случило с нея и защо е изоставила джипа си.
	— Аз мисля, че трябва да се обадим в полицията веднага и да си продължим по пътя.
	Пренебрегнал напълно забележката на сина си, Фарлан тръгна нагоре по пътя. Брайън изсумтя недоволно, но го последва. Пристъпвайки в самия край на моста, Фарлан освети с прожектора мътните води на реката под тях. Непосредствено под моста имаше няколко големи скални къса. Подобни огромни каменни блокове, моделирани и излъскани от течащата вода, се виждаха по цялото протежение на плиткия поток.
	— Видя ли нещо? — попита Фарлан.
	— Нищо, по дяволите.
	Беше прекосил около една трета от моста, когато кракът му подритна нещо. Погледна надолу и видя малкия пистолет. Не го докосвай, рече си той.
	— Какво има? — провикна се Брайън.
	— На моста има пистолет. — Фарлан го побутна с върха на обувката си. — Точно тук, пред мен.
	— Каквото и да правиш, не докосвай проклетото нещо.
	— По дяволите, момче, наистина ли си мислиш, че бих направил нещо толкова глупаво? — Фарлан освети перилата на моста. Внезапно забеляза някакво червено петно на перилата. Намираше са само на няколко метра от него. Той се придвижи до мястото и протегна ръка към червеното петно. Брайън, който вървеше непосредствено зад него, хвана ръката му миг преди да е докоснал все още мократа течност.
	— Това е кръв — отбеляза Фарлан.
	— Да, и аз така мисля.
	Фарлан отново насочи светлината на прожектора към водата под моста. Мили боже! Премигна няколко пъти като се питаше дали наистина бе видял част от човешко тяло върху един от големите камъни. Фокусира погледа си и погледна отново. Определено не халюцинираше. Долната част от тялото бе потопена във водата, а горната половина лежеше разперена върху една от скалите.
	— Брайън, мисля, че я намерих.
	Брайън се спусна към него, надвеси се над перилата и погледна надолу.
	— По дяволите!
	— Джаси Талбът ли е? — попита Фарлан.
	— Не съм сигурен, но тялото определено е на жена. — Той също насочи лъча на прожектора си към тялото. — Има червена коса и, тъй като онзи джип ей там е на Джаси, бих казал, че е много вероятно да е тя…
	— Господи, мислиш ли, че мъжът, посегнал на живота на онези две проститутки, е убил и Джаси? Клюката мълви, че и двете жертви — момичето на Олмстед и онази, чието тяло бе открито край Лудон, са били червенокоси.
	— Това тук няма нищо общо с онези убийства — убедено заяви Брайън, но веднага след това додаде: — Поне аз така смятам.
	— По-добре да се обадя на полицията — рече Фарлан. — Бедното момиче.
	— Почакай! — Брайън сграбчи ръката на Фарлан. — Виж! Стори ми се, че току-що помръдна. Мисля, че все още диша.
	— Какво? — Фарлан присви очи и се надвеси над дървените перила.
	Жената наистина мърдаше. Едва-едва. Сякаш се бореше за всяка глътка въздух.
	— Обади се в полицията и им кажи да изпратят линейка — инструктира го Брайън. — Аз ще сляза долу и ще я измъкна от студената вода. Не зная колко време лежи долу, но сигурно вече страда от хипотермия. Освен това водата може да повлече тялото и да го отнесе надолу по течението.
	Фарлан потупа Брайън по рамото.
	— Върви, сине, и виж дали можеш да й помогнеш. А аз ще позвъня на 911.


	Кейлъб рязко натисна спирачките и колата му се закова зад поршето, препречило пътя. Джипът на Джаси, паркиран в тревата край пътя, блестеше на лунната светлина. Някъде в далечината се чу пронизителният писък на сирени. Нивото на адреналина, пулсиращ в тялото му, достигна обезпокоителни размери. Още преди да слезе от колата забеляза Фарлан Маккинън, който крачеше напред-назад по стария мост.
	„Къде е Джаси?“ — мислено изкрещя той. „Къде е моята Джаси!“
	— Какво, по дяволите, става тук? — Кейлъб се затича към Фарлан Маккинън.
	Възрастният мъж, с пребледняло лице и разширени от преживяния шок очи, се обърна и насочи поглед към Кейлъб.
	— Той слезе долу, за да я вземе.
	— Кой? Къде е слязъл? И кого трябва да вземе? — попита Кейлъб и се затича към Маккинън. — Отговори ми, по дяволите!
	— Видяхме джипа й край пътя и аз реших, че сигурно се е случило нещо лошо — несвързано заразказва възрастният мъж. — Казах му, че трябва да проверим, да не би да е пострадала нещо…
	Кейлъб сграбчи Маккинън за реверите на палтото и го разтърси няколко пъти.
	— За Джаси ли става дума? Да не би нещо да се е случило с нея?
	— Джаси? Да, Джаси Талбът. Аз не я познавам добре. Виждал съм я из града…
	Кейлъб отново го разтърси.
	— Къде е тя? Какво се е случило с нея? Кой е отишъл да я вземе?
	— Тя е долу, в потока — отвърна Маккинън. — В началото помислихме, че е мъртва, но после я видяхме да помръдва. Едва дишаше. Той слезе долу да провери дали още е жива и да я извади от водата. Аз… аз се обадих на 911.
	Кейлъб пусна реверите на Маккинън и се обърна, за да потърси Джаси и човека, когото Маккинън бе изпратил на помощ. Звукът на сирените се усили. Приближаваше.
	Внезапно от другата страна на моста се появи мъж. Кейлъб тръгна напред, опитвайки се да различи очертанията на тъмната фигура, която вървеше към него. Краката му тежаха като налети с олово. Инстинктивно протегна ръка, взе фенера от Маккинън и го насочи към фигурата, която се приближаваше към тях.
	— Не стой така, ела да ми помогнеш — провикна се мъжът.
	В този момент Кейлъб едновременно осъзна две неща. Мъжът беше Брайън Маккинън. В ръцете си държеше мокро, окървавено тяло. Тялото на Джаси!


>	21.

	Рийв седеше до Джейкъб, който караше с бясна скорост по пътя от къщата й към окръжната болница с надута сирена и пусната синя лампа. Веднага щом Далас му се обади, за да му съобщи за случилото се с Джаси, той скочи в колата и тръгна към Рийв.
	— Реших, че това не е нещо, което би искала да чуеш по телефона — рече й, когато застана на прага на къщата. — Далас ми се обади току-що. Той и Джени вече пътуват към болницата. Джаси е била ранена. Много сериозно. Не знаят дали ще оживее.
	Рийв моментално грабна сакото и чантата си и подпряла се на Джейкъб за подкрепа, бързо тръгна към джипа му. Препъна се, опитвайки се да се качи в колата. Той я хвана през кръста, повдигна я от земята и я сложи на седалката.
	— Джейкъб?
	— Да? — Очите му нито за миг не се отклониха от пътя.
	— Далас каза ли ти какво точно се е случило?
	— Очевидно някой се е обадил на Джаси и й казал, че разполага с информация за истинските й родители. Уговорили се да се срещнат на стария покрит мост близо до кънтри клуба.
	— Кажи ми, че не е отишла там съвсем сама.
	— Точно това е направила, по дяволите. Знаеш каква е Джаси. Твърдоглава и упорита. — Джейкъб замълча и шумно преглътна.
	Без да замисля дори, действайки напълно инстинктивно, Рийв, осъзнала колко е разтревожен Джейкъб, се присегна и стисна ръката му. Той мигновено се напрегна.
	— Тя е жилава — промълви той. — Ще оживее.
	— Някой знае ли какво точно се е случило с нея?
	— Далас знае само онова, което са му казали полицаите, стигнали първи на местопроизшествието. Очевидно някой ударил Джаси силно по главата и тя изгубила съзнание. След това я хвърлил от моста в потока. Тялото й паднало върху скалите под моста.
	Рийв отдръпна ръка и я притисна към устата си.
	— Мили боже! — Как можа да се случи това? Какво е подтикнало Джаси да поеме този риск? — Кейлъб? — Тя изведнъж се притесни за годеника на Джаси. — Той знае ли?
	— Той пътувал към нея, когато се случило нещастието. Пристигнал там три минути преди полицаите и линейката.
	— Но кой би искал да нарани Джаси? — Още не бе изрекла въпроса до край, когато си спомни предупреждението на Джейкъб и Далас, че в Североизточен Тенеси вилнее сериен убиец. Мъж, който избива червенокоси жени. — Мислиш ли, че човекът, убил онези проститутки, се е опитал да убие и Джаси?
	— Нямам никаква представа. Все още не съм запознат с всички факти. Има само два момента, които биха ни насочили към предишните убийства — Джаси е с червена коса и тялото й е било хвърлено в потока. Но, като се изключи това, не съществуват никакви други прилики с предишните случаи.
	— Означава ли това, че изключваш…
	— Означава, че не зная.
	— Не е изключено обаче да съществува някаква връзка с убийствата на двете червенокоси проститутки, нали?
	Джейкъб изсумтя.
	— Не попитах Далас за мнението му, но ще го направя. Предполагам обаче, че той ще се съгласи с мен. Според мен вероятно си имаме работа с имитатор.
	— Кое те кара да мислиш така?
	— Виж, Рийв, зная, че си объркана и притеснена колкото мен, но не помагаш на никого, и най-малко на Джаси, като ми задаваш въпроси, на които не мога да отговоря.
	Рийв имаше чувството, че бе получила плесник през лицето.
	— Аз… аз съжалявам. Не исках да… — Гласът й заглъхна. Тя отчаяно се опита да не заплаче.
	Той я погледна за миг, а след това отново се съсредоточи върху пътя.
	— Не, аз съм този, който съжалява. Не трябваше да ти се сопвам така.
	— И двамата се тревожим за Джаси.
	— Да, така е.
	Никой не проговори през останалата част от пътя. Джейкъб паркира колата пред входа на спешното отделение. Докато слезе и заобиколи джипа, Рийв вече бе отворила вратата и се канеше да излезе сама. Той я хвана отново през кръста, повдигна я от седалката, пусна я на земята и веднага хвана ръката й. Двамата заедно се затичаха към болницата. Когато влязоха в чакалнята, Джейкъб пусна ръката й.
	Далас Слоун се суетеше около Джени, която тревожно обикаляше напред-назад из помещението. Той ги забеляза и им махна с ръка да се приближат.
	Джейкъб положи ръка на кръста на Рийв и леко я подтикна напред. В този момент тя забеляза Сали и Луди, които седяха една до друга в ъгъла. Лейси Фелън, барманка в бара и приятелка на Джаси, стоеше пред телефоните, подредени край едната стена на чакалнята. Очевидно разговаряше с някого. Рийв предположи, че се обажда на другите приятели на Джаси, за да ги информира за случилото се.
	— Някакви новини? — попита Джейкъб.
	— Още чакаме — отвърна Далас. — Кейлъб е вътре при нея. Лекарите се опитаха да го накарат да излезе заедно с нас, но той категорично отказа. Момичето на рецепцията заплаши, че ще се обади в полицията, но тогава се намесих аз и й казах, че Кейлъб ще бъде изведен със сила от отделението само в случай, че започне да създава проблеми. Той ми се закле, че ще стои отстрани и няма да пречи на лекарите.
	— Правилно си постъпил.
	— По дяволите, през цялото време си мислех как бих се почувствал, ако Джени пострада по някакъв начин. И аз като Кейлъб щях да настоявам да остана при нея.
	Чакалнята на спешното отделение бе претъпкана с хора. Като се изключат близките и приятелите на Джаси, Рийв не познаваше останалите. Докато се оглеждаше наоколо, видя двама мъже, които влязоха в чакалнята, понесли картонени кутии, в които имаше чаши с кафе. По-младият от двамата беше Брайън Маккинън — човек, към когото Джаси изпитваше силна неприязън. Забелязала слабата прилика между него и по-възрастният му спътник, Рийв заключи, че това трябва да е бащата на Брайън — Фарлан Маккинън.
	Двамата мъже се приближиха към тях.
	— Тук има кафе за всички — рече по-възрастният Маккинън.
	— Благодаря. — Джени се изправи, усмихна му се с благодарност и се обърна към Брайън. — Дали ще мога някога да ти се отблагодаря за това, което направи за Джаси? Може да се окаже, че именно ти си спасил живота й.
	Брайън се изчерви.
	— Не съм направил нищо необичайно. Наистина.
	— Някакви новини? — попита Фарлан.
	— Не още. — Джени взе една чаша. После плъзна поглед към останалите, приканвайки ги да си вземат от щедро предложеното кафе.
	Далас се подчини. Рийв също. Джейкъб отказа.
	— Иди да попиташ Сали и приятелката й дали искат кафе — рече на сина си Фарлан.
	Брайън мигновено се обърна и тръгна към двете възрастни жени.
	— Обещавам, че няма да ви се пречкаме — рече Фарлан. — Казах на Брайън, че искам да останем докато научим нещо за състоянието й. Двамата още не можем да се съвземем от шока, който преживяхме, когато я намерихме. Бедното момиче…
	— Вие с Брайън сте я открили? — попита Рийв.
	Фарлан Маккинън се обърна към нея и отвори уста да й отговори, но внезапно застина неподвижно и я зяпна с изумление. Рийв се уплаши, че възрастният мъж може всеки момент да припадне.
	— Коя сте вие? — попита той.
	— Рийв Сорел — отвърна тя. — Аз съм…
	— Близначката на Джаси Талбът — довърши изречението той.
	Ръцете му се разтрепериха толкова силно, че Джени взе кутията с кафетата от него и я остави върху един стол.
	— Добре ли сте, господин Маккинън? Защо не поседнете малко?
	Той обаче продължаваше да се взира в Рийв.
	— Еднояйчни близначки. Червенокоси еднояйчни близначки. На колко години сте, госпожице Сорел?
	— На тридесет.
	— Да, точно така.
	Брайън застана до баща си и го прихвана за лакътя.
	— Ела да поседнеш ей там. Веднага щом научим нещо за Джаси, ще те откарам у дома.
	Фарлан Маккинън позволи на сина си да го заведе в другия край на помещението, където имаше няколко свободни стола. В мига, в който се настани на един от тях, той моментално се обърна към Рийв. Гледаше я втренчено, неспособен да откъсне поглед от нея. Този човек се държи много странно, помисли си тя. Веднага след това реши, че поведението му може да е само следствие от преживяния шок.
	— Да не би да искате да кажете, че Брайън Маккинън е спасил Джаси? — попита Джейкъб.
	— Той и старият Маккинън се прибирали от кънтри клуба, когато забелязали джипа на Джаси, паркиран край пътя — отвърна Далас. — Спрели, за да проверят какво става и господин Фарлан забелязал тялото на Джаси във водата. Брайън слязъл долу и я извадил. Тъкмо излизал с нея от потока, когато пристигнал Кейлъб.
	Джейкъб презрително изсумтя.
	— Още отсега си представям заглавията в утрешния брой на „Хералд“ — „Брайън Маккинън — герой!“.
	— Да разбирам ли, че не харесваш Брайън Маккинън? — попита Рийв.
	— Той е един надут задник, който пилее парите на татенцето и си мисли, че всичко му е позволено, само защото е Маккинън. — Джейкъб насочи неодобрителния си поглед към Брайън. — Искам да те предупредя, госпожице Сорел, че независимо от аристократичното си потекло, Брайън Маккинън не е особено добър човек.
	— Говори по-тихо — шепнешком го предупреди Джени. — И независимо от мнението ти за него, тази вечер Брайън се е опитал да помогне на Джаси и ние не трябва да забравяме този факт.
	— Да, да. Всички сме му изключително благодарни — почти ръмжейки прошепна Джейкъб. — Исках само да се убедя, че Рийв е наясно, че Маккинън, макар и от нейното социално обкръжение, в никакъв случай не може да бъде наречен джентълмен.
	Рийв стоеше на мястото си и се взираше в Джейкъб, без да е сигурна как да отговори на тази забележка и дали въобще да му отговаря по някакъв начин. Преди да стигне до някакво решение, Кейлъб изхвърча през вратата, която отвеждаше към вътрешността на отделението. Спусна се право към Рийв и Джени.
	— В момента я карат към операционната. При падането е получила някои вътрешни наранявания и лекарите са убедени, че има вътрешен кръвоизлив — информира ги Кейлъб. — Но — той преглътна мъчително — има и още нещо. Не само тялото й е наранено. Онзи кучи син я ударил с нещо тежко и й пукнал черепа. Доктор Медоус назначи спешен скенер на главата. Според него има данни за разкъсани кръвоносни съдове. — Гласът на Кейлъб затрепери. В очите му заблестяха сълзи. — Спомена нещо за увеличаващ размера си субдурален хематом. — Замълча за миг и пое дълбоко въздух. — Това е кръвен съсирек. Което означава, че ако не бъде подложена на операция веднага, Джаси ще умре. Вече повикаха неврохирург.
	Далас обви ръка около кръста на Джени и я притегни към себе си. Тя положи глава на гърдите му и отвърна на прегръдката. Джейкъб сложи огромната си ръка върху рамото на Рийв. Тя вдигна глава и го погледна. Видя собствените си страхове, отразени в очите му.
	Рийв се приближи до Кейлъб и го прегърна. Той я притисна към себе си. С окъпано от сълзи лице, Рийв продължи да го държи и да го милва по гърба, опитвайки се да го успокои.
	— Тя ще се оправи — промълви Кейлъб.
	— Разбира се, че ще се оправи — отвърна Рийв, преглъщайки сълзите си.
	— А ние ще открием копелето, което се опита да я убие — през стиснати зъби продължи Кейлъб. Гласът му трепеше от гняв. Когато най-накрая се отдръпна от Рийв, на лицето му бе застинала гримаса на едва контролирана ярост. — А когато го направим…
	— Остави на нас да се занимаваме с издирването на човека, причинил това на Джаси — прекъсна го Далас.
	Кейлъб погледна към Рийв.
	— Ти сигурно също не си в безопасност. Той може да се опита да убие и теб.
	Рийв едва не ахна, стресната от предупреждението на Кейлъб. Той несъмнено вярваше, че Джаси е последната жертва на серийния убиец.
	Джейкъб я прегърна през раменете.
	— Аз ще се грижа за Рийв.
	Почувствала отчаяна потребност от закрила и защита, закопняла за прегръдката на нечии силни ръце, Рийв инстинктивно положи глава на рамото му.
	Джени, която все още стоеше в прегръдките на Далас, се обърна и погледна Джейкъб. Двамата си размениха странен поглед и Рийв се зачуди какво ли си бяха казали без думи.
	— Да, зная, че трябва да оставя разследването в ръцете на пазителите на закона — рече Кейлъб и изпитателно се вгледа в Далас. — Но ти трябва да разбереш как се чувствам.
	— Всички разбираме това — увери го Далас. Поколеба се за момент, а после реши да зададе въпроса направо: — Много ми е неприятно, че се налага да те попитам това, но трябва да знаем… доктор Медоус спомена ли дали има следи от сексуално насилие?
	Всички приятели и роднини на Джаси замълчаха напрегнато.
	Кейлъб тежко въздъхна.
	— И аз му зададох този въпрос. И той ми отговори, че няма следи от сексуално насилие.
	Далас кимна.
	— Операцията може да продължи часове — каза им Кейлъб. — Казаха ми, че можем да се качим да чакаме на горния етаж. Хирургът, някой си доктор Беъл, ще излезе и ще поговори с нас… след операцията.
	— Мислиш ли, че ще можеш да поемеш грижите за дамите за известно време? — Далас премести поглед от Рийв и Джени към Сали и Луди. — Искам Джейкъб и хората му да се включат в разследването заедно с нас. Смятам веднага да отидем с него на местопрестъплението и лично да разгледаме района.
	Рийв осъзна, че натоварвайки Кейлъб с отговорността за тяхната безопасност, Далас се опитваше да отвлече мислите му от напълно реалната възможност да загуби жената, която толкова много обича. Самата Рийв страдаше както никога преди при мисълта, че би могла да изгуби сестра си, преди да е имала възможността да я опознае напълно. Точно в този момент осъзна, че обича Джаси. И че иска тя да живее. Иска го така, както не бе желала нищо друго на този свят.


	Направих онова, което трябваше да се направи. Джаси трябваше да умре. Да я убия се оказа много по-лесно отколкото очаквах. Нужни бяха само два силни удара по главата. След втория удар тя вече беше в безсъзнание. И макар че е слаба и стройна, не беше никак лесно да я вдигна и преметна през перилата. Освен това не ми бе минато през ума, че ще има толкова много кръв. Целият чук бе покрит с кръв. Ръкавиците ми също. Дори по палтото и обувките ми имаше кървави пръски.
	Изгорих всичко веднага щом се прибрах у дома. Дори и бельото си. Металният чук обаче не гори; затова го скрих. Извадих го от камината, почаках го да изстине и го увих в една стара калъфка за възглавница. След това го качих на тавана и го скрих на дъното на един стар куфар, където никой не би го намерил.
	Колко ли време ще мине, преди да открият тялото? Дни? Седмици? Органите на реда обаче сигурно ще започнат издирването веднага щом стане ясно, че е изчезнала, което означава, че биха могли да я открият до сутринта. Особено ако включат хрътките на Сали Талбът в търсенето.
	О, господи! Ами ако… Не, не, там не остана нищо, пропито с моята миризма. Ами ако успеят да уловят следа, просто душейки по моста? Това не ми бе хрумвало до този момент. Нямам представа колко време трябва да мине, за да се изличи миризмата ми от там? Предполагам, че немного.
	Сега не мога да се безпокоя за това. Освен това на никого не би му хрумнало дори, че съм в състояние да извърша такова страховито престъпление.
	Дали веднага да продължа с плана? Или да изчакам? Джаси вече е мъртва; остава ми да се разправя с близначката й. Но какво ще се случи, ако те заподозрат, че Рийв ще бъде следващата жертва? Сигурно ще я наблюдават непрекъснато, ще я охраняват ден и нощ.
	Ще трябва да почакам. Подходящата възможност ще се предостави сама. Скоро при това. Трябва само да се възползвам от момента. Въпреки това не смея да чакам твърде дълго. Трябва да сложа край на това разследване преди истината да е излязла наяве. Не мога да позволя това да се случи. Ако Слим си беше свършил работата преди тридесет години, сега нямаше да съм в това положение. Ако беше убил онези проклети бебета както го инструктирах… _Нейните_ бебета. Красивите червенокоси близначки.


	Когато стигнаха на мястото на престъплението, Джейкъб и Далас завариха необичайно струпване на хора, които като че ли действаха без никакъв ред и последователност. Отстрани изглеждаше, че на мястото царят пълен хаос и объркване. Джейкъб паркира джипа от едната страна на пътя зад трите полицейски коли. Изчака Далас да слезе и двамата заедно тръгнаха нагоре по пътя. Мигновено бяха пресрещнати от малка група телевизионни и вестникарски репортери. Двамата дори не забавиха крачка, принуждавайки репортерите да подтичват след тях, изстрелвайки въпросите си.
	— Това работа на сериен убиец ли е?
	— Джаси Талбът е червенокоса жена с леко поведение. Затова ли беше нападната?
	— Какво е състоянието на Джаси? Ще оживее ли?
	— Ако всички вие сте очаквали тя да бъде следващата жертва, защо не й осигурихте по-добра охрана?
	Телевизионният оператор изведнъж изскочи пред тях и улови лицата им в едър план. Само след няколко секунди останалите репортери образуваха кръг около тях. На Джейкъб му се искаше да смачка камерата и да разбие зъбите на оператора. Само че отдавна вече се бе прославил с избухливия си нрав и затова този път положи усилия да се овладее и да не позволи на емоциите да вземат връх.
	— Без коментар — заяви Далас.
	— Не можете ли да ни кажете поне дали Джаси ще оживее? — провикна се една от репортерките на „Хералд“.
	— За информация относно състоянието на госпожица Талбът, ще трябва да се свържете с болницата — отвърна Далас, след което внимателно я изблъска встрани и двамата с Джейкъб продължиха пътя си.
	Джейкъб зърна червения джип на Джаси, паркиран в тревата, встрани от пътя. Коремът му се сви на топка. Това не би се случило, ако Джаси бе изчакала Кейлъб, за да я придружи на тази загадъчна среща. Да, след свършен факт нещата винаги изглеждаха толкова ясни. А светът бе пълен с хора, които си задаваха въпроса „Какво би станало, ако…?“. Освен това Джаси по природа не бе от предпазливите. Дори и като малко момиченце беше дръзка и безстрашна. Често действаше импулсивно, навличайки си всевъзможни проблеми и неприятности.
	Забеляза един от заместниците си, Мууди Райън, който стоеше непосредствено до джипа и го охраняваше. Джейкъб вдигна ръка и му махна. Мууди го видя и му махна в отговор.
	На ограденото с жълта лента местопроизшествие Джейкъб и Далас завариха две-трети от личния състав на полицейския участък и половината от заместниците на Джейкъб. Всички те стояха по местата си и правеха необходимото, за да не допуснат репортери и любопитни граждани на местопрестъплението. Джейкъб искрено се надяваше, че самите полицаи, струпани на толкова малка площ, не бяха компрометирали по някакъв начин мястото. Защото понякога само едно грешно движение можеше да унищожи ценни улики. Веднага реши, че няма смисъл да изкарват хрътките на Сали. На моста имаше твърде много хора и миризмата на извършителя отдавна се бе смесила с другите.
	Боби Джо Харт ги посрещна в началото на моста.
	— Как е Джаси? — попита той.
	— В момента е в операционната — отвърна Джейкъб.
	— Лейтенант Глен ми възложи да охранявам местопрестъплението — поясни Боби Джо. — Обадих се на колегите, които успях да намеря, и в момента охраняваме периметъра. Слава богу, успяхме да пристигнем тук, преди да довтасат репортерите и зяпачите. — Той кимна с глава към шумните репортери, които стояха встрани от заместниците на Джейкъб. — Тълпата нараства с всяка изминала минута. Жителите на града научават един след друг за случилото си и тръгват насам. Сигурен съм обаче, че ще успеем да се справим.
	— Къде е Глен? — попита Далас.
	— От другата страна на моста. Ръководи разследването. Бърт, Дуейн и Ърл събират доказателства.
	— Кой е пристигнал пръв на местопрестъплението? — Далас огледа моста и прилежащия район. Очевидно оглеждаше полицаите, които работеха в оградения периметър.
	— Хендрикс и Кърк — отвърна Боби Джо.
	— Хммм… Кърк е новобранец, но Хендрикс работи в полицията достатъчно дълго, за да е наясно с процедурата при подобно престъпление.
	Далас тръгна по моста. Джейкъб го последва. Вече знаеше, че има две основни правила, които трябва да се следват при оглед на местопрестъпление — нищо не трябва да се докосва и всяка улика трябва да бъде надлежно записвана. Местопрестъплението трябваше да остане непокътнато — всяка промяна, всяко преместване или отстраняване на улики може да осуети разследването и да позволи на извършителя да се измъкне безнаказано.
	Томи Глен, набит, тридесетгодишен мъж с брада, работеше в полицейското управление на Чероки Пойнт от деветнадесетгодишен. Беше опитно ченге. Истински професионалист, доколкото това бе възможно в полицейското управление на едно малко градче. Глен видя Далас и Джейкъб и веднага се приближи до тях. Лицето му изглеждаше мрачно.
	— Началник? — Той кимна на Далас. — Шерифе. — Насочи поглед към Джейкъб. — Как е Джаси?
	— В момента е в операционната — отвърна Джейкъб. — Бори се за живота си.
	— Разполагаме ли с нещо тук? — попита Далас и посочи към периметъра с дясната си ръка.
	— До пристигането на Ърл не бяхме докосвали нищо. Той, разбира се, повика и Бърт и Дуейн. В момента оглеждат местопрестъплението и събират улики. Но като се изключи кръвта по перилата и долу по камъните, май няма нищо друго. А да, намерихме и един кървав отпечатък от обувка. Има и следи от гуми, но при непрекъснатото движение по този път, сигурно ще бъде невъзможно да се докаже, че те са оставени от извършителя на престъплението. Въпреки това ги фотографирахме и мисля, че ще можем да изработим отливки.
	— Искам да се документира всяка забелязана улика. С най-големи подробности. Не оставяйте камък непреобърнат в района на местопрестъплението — разпореди се Далас. — От теб очаквам да оказваш контрол върху работата на екипа. Всяка улика, пък била тя и най-незначителната, трябва да бъде надлежно маркирана и документирана.
	— Да, сър. — Глен едва не отдаде чест. После се обърна и даде знак на един от униформените полицаи, който помагаше на детективите, заети с издирване на евентуалните улики. — Донеси пистолета насам.
	— Пистолет? — едновременно възкликнаха Далас и Джейкъб.
	— Намерихме един пистолет „Берета Томкет“. Беше паднал недалеч от мястото, на което открихме кървави следи по перилата — обясни Глен.
	Полицаят донесе пистолетът, поставен в прозрачно пликче и надлежно надписан, и го подаде на лейтенанта. Глен вдигна пликчето с пистолета.
	— Това е пистолетът на Джаси. Бях с нея, когато си го купи — рече Джейкъб.
	— Стреляно ли е с него тази вечер? — попита Далас.
	— Не. Всичките седем патрона са в пълнителя.
	— Това означава, че нападателят вероятно я е изненадал в гръб и е нанесъл първия удар преди Джаси дори да разбере какво точно става — заключи Джейкъб.
	— Някаква следа от оръжието, използвано от нападателя? — попита Далас.
	— До този момент не сме открили нищо — отвърна Глен. — Ще продължим обаче с огледа на моста, а така също и на потока и на участъците на двата му бряга. След това ще разширим периметъра на издирване и ще започнем претърсване на гората.
	Глен се отнасяше изключително почтително с Далас и от поведението му ставаше ясно, че той искрено се възхищава и уважава началника на полицията. А това, само по себе си, говореше за това какъв изключителен човек е Томи Глен, тъй като за никой в града не беше тайна, че той от години се надяваше да получи поста, който в крайна сметка бе даден на Далас.
	— Какви са шансовете ни да попаднем на нещо, което би ни помогнало да открием извършителя? — попита Джейкъб.
	— Човек никога не знае. Престъпниците често допускат грешки. Особено пък аматьорите.
	— Ти мислиш, че човекът, опитал се да убие Джаси, е аматьор?
	— Или е аматьор, или нарочно се опитва да ни накара да повярваме в това? Подозирам, че нападението над Джаси не е извършено от човека, убил Беки Олмстед, Кет Бейкър и всички останали червенокоси жени през последните години. Начинът на действие тук е различен.
	— Мислиш ли, че става дума за имитатор?
	— Възможно е. Обществеността вече знае, че съвсем наскоро са били убити две проститутки, а телата им са били изхвърлени в различни водни басейни. В река Тенеси и в езерото Дъглас. Освен това отнякъде изтече информацията, че и двете жертви са били червенокоси.
	— Това са единствените два пункта, по които нападението над Джаси прилича на предишните две убийства.
	— Но тя е била ударена по главата, а не удушена — уточни Далас. — И не е била изнасилена.
	— Ами ако нападението над Джаси не е извършено нито от серийния убиец, нито от негов имитатор?
	Далас наклони главата си на една страна и се вгледа въпросително в лицето на Джейкъб.
	— Имаш ли друга теория?
	— Зная, че не можем да отхвърлим напълно теорията за серийния убиец и не бих могъл да твърдя със сигурност, че в случая не става дума за имитатор, но ми се струва, че нападателят на Джаси е искал смъртта й по напълно лични причини.
	— Какви например? — Далас се усмихна като горд баща, чийто син току-що бе станал зрял мъж.
	— Двете с Рийв наеха частна детективска агенция и й възложиха издирването на истинските им родители. Ами ако някой в окръг Чероки не желае двете близначки да научат истината за родителите си? Ами ако човекът, опитал се да ги убие като бебета, е все още жив?
	— Ако случаят е такъв, то тогава нито Джаси, нито Рийв ще бъдат в безопасност докато истината не излезе наяве.


>	22.

	Бяха изминали пет дни от операцията, но Джаси продължаваше да бъде в кома. За нея се грижеха по възможно най-добрия начин. Рийв бе повикала най-известните специалисти в щата. Без да жали средства бе докарала най-големите светила в областта на неврохирургията. Извършено бе всяко възможно изследване, което, според лекарите, не би могло да застраши живота й на този етап. Компютърната томография, която им даде възможност да преценят структурата на мозъка, бе последвана от други диагностични тестове, имената на които Рийв не можеше дори да запомни. Местният невролог, доктор Беъл, и колегата му от Вандербилт, доктор Алфред Корнелиус, единодушно решиха да не провеждат спектрографско скенерно изследване, тъй като използването му не се препоръчваше при пациенти в репродуктивна възраст.
	— Ако през следващите няколко седмици не настъпят промени в състоянието на госпожица Талбът — изтъкна доктор Корнелиус, — бих предложил да я преместим в Нешвил, където ще можем да проведем други тестове и да се консултираме относно евентуалното използване на спектрографски скенер — процедура, която за момента отхвърлихме като ненужна.
	И макар че Рийв не прекарваше в болницата по двадесет и четири часа, както правеше Кейлъб, тя не можеше нито да се наспи, нито да си почине, дори и когато си беше у дома. Двете с Джени прекараха първите тридесет и шест часа след нападението в болницата. След това Далас ги откара до дома на Джени в планината и остави един полицай да ги охранява. Остана в дома на Джени два дни, през които дни редовно посещаваха Джаси в болницата. Предишния ден обаче й позвъни Лейси Фелън и я попита какво смята да прави по отношение ресторанта и бара на Джаси. Оказало се, че Джаси, която винаги държала да ръководи нещата отблизо, не е обучила свой заместник, който да поеме ръководството на заведенията в случай като този. И макар че и двете заведения продължаваха да работят както обикновено, за всички бе ясно, че ако не се намери човек, който да поеме управлението им, в най-скоро време щеше да се наложи да ги затворят. Затова Рийв се нанесе в апартамента на Джаси и, използвайки собствените си делови качества и познания, пое управлението на двете заведения на сестра си. В края на краищата, едва ли помагаше много на Джаси като седеше по цял ден в чакалнята на интензивното отделение. Убедена беше, че ще й е много по-полезна като поеме бизнесделата й.
	Полицаят, прекарал нощта в една кола, паркирана пред апартамента, тази сутрин бе сменен от един от заместниците на шерифа. Мууди Райън кара след нея до болницата. След това се качи заедно с нея в асансьора.
	— Ще остана тук поне един час. — Рийв спря пред чакалнята и се обърна към младия заместник. — Защо не отидете да закусите долу в кафето?
	— Аз закусих, преди да застъпя дежурен, мадам.
	— Тогава идете си купете едно кафе.
	— Мадам, обещавам да не ви се пречкам. Ще се старая дори да не забелязвате присъствието ми. Но смятам да изпълня точно дадените ми нареждания — а те са да не ви изпускам от погледа си нито за миг.
	— И от кого получихте тези нареждания?
	Мууди леко се усмихна.
	— От шериф Бътлър.
	— Искрено се надявам, че шериф Бътлър не очаква от вас да ме придружавате и в тоалетната.
	Мууди се изчерви.
	— Не, мадам, сигурен съм, че не очаква нищо подобно.
	Рийв, отказала се от мисълта, че би могла да се откопчи от сянката си, отвори вратата и влезе в малката чакалня на интензивното отделение. Мууди Райън влезе след нея. На едно канапе до отсрещната стена лежеше Кейлъб, сгънат в неудобна поза и завит с тънко болнично одеяло. Изглеждаше ужасно. Макар да ползваше банята в отделението, той не се бе бръснал вече дни наред и лицето му бе покрито с гъста, неоформена брада. Рийв си помисли, че Кейлъб Маккорд беше човек, който напълно се вмества в клишето _лудо влюбен_. И ако, да не дава господ, нещо се случеше с Джаси, Рийв се боеше, че Кейлъб просто не би могъл да преживее смъртта й.
	Тя се обърна към Мууди.
	— Вижте, ако ви обещая да не напускам тази стая, ще отскочите ли до снекбара, за да купите от там чаша кафе и някакъв сандвич?
	Мууди я изгледа въпросително.
	— Сигурна съм, че Кейлъб не е хапвал нищо от вчера. Искам да му купя закуска, но не виждам защо трябва и двамата да се разкарваме до снекбара.
	— Добре, ще прескоча до бара, но само ако ми обещаете, че няма да се отделяте от Кейлъб.
	Мууди тъкмо излизаше от чакалнята, когато Кейлъб се надигна и погледна към Рийв с изморените си и зачервени от безсънието очи. Вдигна ръка и й махна.
	— Добро утро — поздрави тя.
	Той изрита одеялото, седна на канапето и се протегна.
	— Колко е часът?
	— Осем и нещо. Изпратих Мууди да ти купи нещо за ядене.
	Кейлъб разтърка схванатия си врат.
	— Тези канапета не са предназначени за спане.
	— Мисля, че трябва да си отидеш до вкъщи, да се обръснеш и да поспиш няколко часа в собственото си легло.
	Кейлъб се изправи, вдигна одеялото, сгъна го надве-натри и го преметна през страничната облегалка на канапето.
	— Няма да си тръгна от болницата докато Джаси не излезе от проклетата кома.
	— Това може да отнеме седмици — напомни му Рийв.
	— Не си хаби дъха напразно. Няма да мръдна от тук докато тя не отвори очи и не ме погледне.
	Рийв кимна, приближи се до него и го прегърна.
	— Добре тогава. Продължавай бдението си тук, в болницата, а пък аз ще се погрижа по най-добрия начин за бизнеса й. Искам, когато оздравее и отново се почувства в състояние да ръководи бизнеса си, да установи, че заведенията са работили нормално по време на цялото й отсъствие.
	Кейлъб се облегна назад и хвана ръцете на Рийв.
	— Тя ще излезе от тази кома и ще се възстанови напълно.
	Това бяха надеждите на Кейлъб, изречени с много вяра и вътрешна убеденост. Дали не беше прекалено уверен в благоприятния изход? Не! Не биваше дори да си помислят за най-лошото. Всички те трябваше да се настроят оптимистично. Та нали самият доктор Корнелиус им бе казал, че използвайки универсално приетата скала по Глазгоу за пациенти, изпаднали в кома, при която се преценяват шансовете на пациентите да оживеят и се възстановят напълно, по скала от три до петнадесет е стигнал до заключението, че Джаси има шанс за пълно възстановяване. Колкото по-висока бе цифрата по Глазгоу, толкова по-благоприятни бяха прогнозите за оздравяване. В случая с Джаси цифрата беше десет, което означаваше, че тя се намира почти в горната граница.
	— Двадесет и седем процента от пациентите с резултати от осем до десет умират — откровено им бе обяснил докторът. — Но пък добрата новина е, че шейсет и осем процента се възстановяват почти напълно, като само при част от тях се наблюдават някои леки увреждания.
	— Ти си абсолютно прав — отвърна Рийв. — Джаси е боец. Сигурна съм, че вече е близо денят, в който ще излезе от комата. А след като се събуди, ще направи всичко по силите си, за да се възстанови напълно. Ще бъдем тук до нея и ще й помагаме. Ако се окаже, че има нужда от собствен физиотерапевт, веднага ще наема най-добрия. Може и да не оздравее напълно за планираната от вас коледна сватба, но…
	— В такъв случай ще я отложим за Нова година — долетя нечий женски глас.
	Рийв и Кейлъб се обърнаха и видяха мис Реба и Големия Джим, застанали до вратата. Тя носеше малка пътна чанта, а той държеше платнен сак.
	— Някаква промяна в състоянието на Джаси? — попита Големия Джим.
	— Няма — отвърна Кейлъб.
	Рийв забеляза искрената тъга, изписала се по лицето на Джим Ъптън. Той притежаваше силно и красиво лице. Особено пък като се имаше предвид, че е вече на седемдесет и пет. Кейлъб също беше красив мъж, но изобщо не приличаше на дядо си. Не беше и толкова висок. В привлекателните му черти обаче прозираше голяма част от красотата на мис Реба.
	— Купихме ти някои тоалетни принадлежности и ти донесохме дрехи, за да се преоблечеш — рече Реба и прекоси чакалнята. Беше дребна и слаба жена, но присъствието й сякаш изпълни цялото помещение. — Освен това дядо ти уреди да използваш една от стаите на долния етаж. Точно под нас. — Тя целуна Кейлъб по бузата. — Иди сега заедно с Джим да се преоблечеш и освежиш, а след това слез да закусиш в кафенето. Аз ще постоя с Рийв докато се върнеш.
	— Аз не мога…
	Големия Джим сграбчи ръката на Кейлъб.
	— Никой не иска от теб да си тръгнеш от болницата, синко. Но ако не започнеш да се грижиш по-добре за себе си, няма да си в състояние да помогнеш на Джаси, когато тя излезе от комата.
	— Нямам представа как дядо ти е успял да издейства цяла болнична стая на твое разположение — намеси се Рийв с разширени от изненада очи, — но мисля, че трябва да се възползваш от тази възможност. Ако Джаси се събуди и те види в този вид, изобщо няма да може да те познае.
	— Как успя да ги убедиш да ми дадат отделна стая? — попита Кейлъб.
	— Семейство Ъптън прави най-големите дарения за всички благотворителни събития в окръг Чероки. Всички по тия места познават нашата щедрост — обясни Джим. — Пък и настъпи моментът някои хора да ми се отблагодарят за услугите, които съм им правил.
	— Тези, които нямаха голямо желание да покажат благодарността си, бяха принудени да го сторят — додаде Реба, намигна на внука си и му подаде чантата.
	— Добре, ще отида да се изкъпя и да се преоблека — отстъпи Кейлъб. — Но Рийв вече изпрати Мууди Райън да ми купи закуска, така че няма да се наложи да слизам до кафенето.
	Джим прегърна внука си през раменете и го изведе от стаята. В мига, в който останаха сами, мис Реба се обърна към Рийв и се усмихна.
	— Как си, мила моя?
	— Добре съм.
	— Чух, че си поела бизнесделата на Джаси.
	— Да, мадам.
	— Ако имаш нужда от нещо и прецениш, че двамата с Джим можем да помогнем…
	— Бих искала да попитам нещо и ще бъда изключително благодарна, ако получа напълно откровен отговор.
	Рийв нямаше как да не забележи, че мис Реба идваше в болницата всеки ден и със завидно постоянство подкрепяше Кейлъб в надеждите му, че Джаси ще оживее и ще се възстанови напълно. Друг беше въпросът доколко искрени бяха усилията и мотивите й.
	— Хайде да поседнем. — Реба посочи канапето.
	Рийв премести одеялото на Кейлъб на един стол и седна до възрастната жена. Погледна я право в очите и по изражението разбра, че мис Реба вече се е досетила за въпроса, който се канеше да й зададе.
	— През изминалите пет дни вие се държахте прекрасно с Кейлъб. Грижите се за него и го подкрепяте безрезервно — отбеляза Рийв. — Едва ли някой внук би могъл да си пожелае по-любяща и грижовна баба.
	— А ти искаш да знаеш дали чувствата ми се простират и върху неговата годеница?
	— Да, така е. Защото когато Джаси излезе от комата…
	— Искаш да кажеш _ако_ излезе от комата.
	— На това ли се надявате? Надявате се тя…
	— Какво искам аз, няма никакво значение — прекъсна я мис Реба. — Но ще отговоря на въпроса ти. Не, не искам Джаси да умре или пък да остане в кома. Но дали съм очарована от мисълта, че някой ден тя ще стане съпруга на внука ми? Не, не съм. Дали вече съм приела неизбежното? Да, мисля, че да.
	— И какво точно означава това?
	— Виждам, че за относително кратък период от време ти успя да се привържеш силно към Джаси. Предполагам, че това се дължи на биологичната връзка помежду ви, нали?
	— Джаси не е такава, каквато изглежда — отвърна Рийв. — Тя съвсем съзнателно изгражда образа си на лошо момиче и дори нарочно прави някои неща, за да затвърди репутацията си. Но тя не е лош човек. Джаси има голямо и любящо сърце. И повярвайте ми, мис Реба, дори и да не вярвате на една нейна думичка, можете да сте убедена, че тя дълбоко обича Кейлъб.
	— Да, мисля, че наистина го обича. А той пък направо я боготвори. И това е причината, поради която веднага щом Джаси се почувства достатъчно добре, ще им организирам най-прекрасната и внушителна сватба, която този град е виждал някога.
	— Изненадана съм. Приятно изненадана. — Рийв вярваше, че мис Реба ще изпълни даденото обещание.
	— Е, мила моя, както виждаш, дори и аз започнах да се уча от грешките си. Не бих направила нищо, което да застраши отношенията ми с Кейлъб. И ако това означава да приветствам Джаси Талбът и да я посрещна с разтворени обятия в семейството си, то аз съм готова да го направя.


	Далас взе документите, пристигнали по факса, прегледа ги набързо и ги подаде на Джейкъб. Двамата мъже се бяха затворили в кабинета на Далас още в шест сутринта, а вече наближаваше обяд. Независимо от задълбоченото разследване, проведено със съвместните усилия на двете институции, призвани да пазят реда в окръга, крайният резултат се оказа повече от незадоволителен. Човекът, нападнал Джаси, все още беше на свобода, а за смъртта на Джеръми Тимънс знаеха толкова, колкото и в нощта, в която Амбър Чани намери тялото му.
	Далас бе изпратил събраните доказателства и по двата случая на стария си приятел от ФБР Чет в Ноксвил, който бе обещал да използва по-съвременното оборудване на Бюрото на ФБР в Тенеси, за да изследва наличните улики. Освен това Далас се бе свързал с още един свой бивш колега, Тери Наш, която работеше съвместно с Линк Нюз, специалист по изготвяне профили на престъпници, и бе помолил за съдействието им в изнамирането на данни за подобни убийства, извършени в и близо до североизточните части на Тенеси през последните двадесет и пет години. Факсовете, които в момента Джейкъб държеше в ръцете се, обобщаваха данните от проучването, извършено от Тери през изминатата седмица.
	— Разбираш какво означава това, нали? — попита Джейкъб.
	— Означава, че престъпникът е успявал да се укрие от правосъдието в продължение на двадесет и пет години, като през този период е извършил над двадесет убийства. Ако не и повече.
	— Възможно е да има още жертви, чиито тела никога не са били намерени. — Стиснал документите в дясната си ръка, Джейкъб с все сила удари с тях по лявата си длан. — Сигурен съм, че става дума за един и същи човек. Начинът му на действие е един и същ при всички случаи. Жертвите му до една са червенокоси жени. Проститутки или момичета със съмнителна репутация. Всички са били изнасилени, удушени с черна панделка, завързана около вратовете им, а голите им тела са били изхвърлени в някоя река, езеро или поток.
	— Когато разговарях с Тери, тя ме информира, че събраните до момента доказателства дават основание на Бюрото да се включи в разследването. Въпреки това ни обеща да ни осигури двадесет и четири часа за действие, преди да докладва на шефовете си.
	— Помолила ли е Линк да изготви профил на убиеца?
	— Да. Според Линк нашият човек е изключително организиран и прецизен в действията си — отвърна Далас. — Притежава висок коефициент на интелигентност, вероятно е завършил колеж. Би могъл да е мамино синче, или поне любимец на семейството. Не е изключено като дете да е бил подложен на психологически или физически тормоз. Тери ме информира, че според Линк, въпросният убиец е имал някакво травматично преживяване с червенокоса жена, което е задействало инстинктите му на убиец. Линк смята, че вероятно си имаме работа с психопат.
	Джейкъб се зачете в документите, които държеше в ръка, и поклати глава.
	— Интервалите между убийствата са различни. В началото са продължавали по година-две, след това по-малко от година, а напоследък е извършвал по едно убийство на всеки шест или седем месеца. До случая с Беки Олмстед. Убил е Беки по-малко от седмица след убийството на Кет Бейкър.
	— Което означава, че скоро ще убие отново.
	— Само се надявам да не го направи в окръг Чероки.
	— Няма значение къде точно ще удари; ние вече сме въвлечени в разследването. Всички търсим един и същ човек.
	— Разследването на смъртта на Беки Олмстед не е наша грижа — изтъкна Джейкъб. — Но тъй като сме сигурни, че между нейното убийство и това на Тимънс има връзка, ти си прав, че и ние, и шериф Флойд издирваме едно и също лице. Ако разрешим единия случай…
	— Ще разрешим не само другия, но и цяла поредица от убийства, извършвани в период от двадесет и пет години.
	— Ще бъде по-лесно, ако се окаже, че нападението над Джаси също е дело на серийния убиец. Това ще означава, че трябва да издирим и заловим един, а не двама човека.
	Далас кимна.
	— Надявам се, че когато излезе от комата, Джаси ще може да ни разкрие самоличността на нападателя си.
	— А този нападател със сигурност знае, че ще се намира в безопасност, само ако Джаси така и не се събуди.


	Рийв остана в болницата до девет часа, когато започваше времето, определено за свиждане. Влезе в стаята на сестра си, седна до нея, хвана ръката й и започна да й говори.
	— Обещавам ти да не прецакам нещата в бара по време на отсъствието ти — рече й тя. — Нямам проблем с управлението на ресторанта, но що се отнася до бара, не съм толкова сигурна. Нали си ме знаеш какъв съм сноб. Ние, богатите кучки, не си падаме много по опушени долнопробни барове и потни и миризливи мъже.
	Вече половин час откак се бе върнала от болницата и, седнала зад бюрото на сестра си в кабинета й в задната част на ресторанта, се опитваше да се съсредоточи върху купчината неплатени сметки, но мислите й все се връщаха към сестра й. Напоследък не мислеше за нищо друго. Далас и Джейкъб бяха успели да я убедят, че нападението над Джаси не е било дело на неизвестния сериен убиец.
	— Ако не е бил серийният убиец, кой тогава? — беше ги попитала тя. — Кой би искал да нарани Джаси?
	— Същият човек, който се е опитал да убие и двете ви преди тридесет години — бе отвърнал Далас.
	Това бе единствената причина, поради която позволи на Джейкъб и Далас да й назначат двадесет и четири часова охрана. Поради същата тази причина не можеше да спи добре нощем и се чувстваше постоянно потисната и уморена. Не само че се тревожеше за състоянието на Джаси, но и непрекъснато се страхуваше, че някой неизвестен зложелател от миналото им може да направи опит да посегне и на нейния живот.
	Клетъчният й телефон иззвъня и Рийв подскочи от уплаха. Я се стегни! Рязко отвори закопчалката на кожената си чанта и извади телефона. Веднага разпозна номера, изписал се на дисплея. Агенцията за защита и частни разследвания на Пауъл.
	— Ало? Рийв Сорел на телефона.
	— Госпожице Сорел, обажда се Грифин Пауъл. Разполагам с много важна информация за вас.
	Сърцето на Рийв ускори ритъма си.
	— Открихте ли вече кой се е опитал да убие Джаси и мен преди тридесет години?
	— Не, мадам, все още не зная това. Но скоро ще разбера. Това е единствено въпрос на време. Виждате ли, през изминалите дни успяхме да стесним значително броя на жените, родили близначки в периода, който ни интересува.
	— И?
	— И мисля, че вече зная коя е била вашата майка. В ръката си държа един документ, който, убеден съм, е копие от вашия акт за раждане.


>	23.

	В четири и четиридесет и пет Рийв се срещна с Грифин Пауъл в един ресторант в Сивиървил. Поръчаха си кафе и сладкиш. Един от хората на Далас я бе придружил до града и сега седеше през няколко маси от тяхната и се опитваше да не се набива на очи. Не беше казала на никого защо отива да се срещне с Грифин. В края на краищата, докато не видеше лично доказателствата, с които разполагаше той, не можеше да е сигурна, че има нещо за казване. А дори и да се окаже, че наистина е идентифицирал майка й, Джаси беше първият — и единствен — човек, с когото би искала да сподели тази новина.
	Грифин избута настрани ябълковия пай, който беше поръчал, сложи куфарчето си на масата, отвори го и извади отвътре една папка. Сърцето на Рийв рязко ускори ритъма си. Грифин извади два документа от папката и ги подаде на Рийв. Тя се поколеба.
	— Това са копия от два акта за раждане, които, според мен, принадлежат на теб и на Джаси — рече й той.
	Тя взе двата листа от него и прегледа първо единия, а след това и другия. Мери Лийн Колинс е била родена пет минути преди еднояйчната си близначка Марта Дийн Колинс. Мери Лийн тежала точно три килограма. Марта Дийн тежала два килограма и двеста грама.
C>
	„Име на майката: Мери Дина Колинс.
	Име на бащата: Неизвестен.
	Семейно положение на майката: Неомъжена.
	Възраст на майката: Двадесет години.
	Адрес на майката: ул. «Хиат» №1803, апартамент 2-Б, Сивиървил, Тенеси.“
C$
	Рийв пое дълбоко въздух, издиша бавно, остави двата акта за раждане на масата и погледна Грифин право в очите.
	— Защо смятате, че тези две близначки сме ние двете с Джаси? — попита тя.
	— Защото успяхме да издирим всички други двойки близнаци, родени в Тенеси в период от шест месеца преди и след приблизителната дата на вашето раждане. Но Мери и Марта Колинс сякаш изведнъж изчезнали от лицето на земята.
	— Ами Мери Дина Колинс?
	— Изчезнала в същия ден, в който изчезнали и нейните четириседмични близначки.
	— Четириседмични? — Тя и Джаси са били изоставени веднага след раждането им. Майка им ги бе задържала при себе си само четири седмици.
	— Успях да издиря двама съседи, които живеели в сградата, в която живеела и Дина Колинс — информира я Грифин. — Точно те ми казаха, че е била позната под името Дина. И двамата единодушно заявиха, че била много приятна и затворена млада жена, която живеела уединено и не създавала никакви проблеми. Но… — Замълча за момент, сякаш се опитваше да намери подходящите думи, за да продължи. — И двамата знаели, че е била бременна, но неомъжена. Често я посещавал някакъв мъж и те предположили, че той може би е баща й.
	— _Нейният_ баща? Да не би да се опитвате да ми кажете, че имаме дядо…
	— Или баща, който е бил достатъчно възрастен, за _да мине_ за ваш дядо.
	— О, страхотно! Някакъв тип, достатъчно възрастен, за да й бъде баща, надул корема на Дина, но отказал да се ожени за нея и след това… какво?
	— В момента се опитвам да издиря Дина Колинс, но оставам с впечатлението, че тя е изчезнала от града без предупреждение само за една нощ. Споменала пред съседите си, че има намерение да вземе бебетата, да напусне щата и да се премести в Атланта. — Вдигна ръка, за да я накара да замълчи. — Преди да попитате, ще ви кажа, че вече изпратих агенти в Атланта, които се опитват да се доберат до някаква информация за адреса на Дина.
	— Като се изключи факта, че Дина и близнаците й изчезнали без следа, има ли и друга причина, поради която смятате, че тя може да е нашата майка? — Рийв искаше нещо повече; нуждаеше се от някакво красноречиво и необоримо доказателство.
	— Дина Колинс била красива дребна жена с червена коса. Също като вас двете с Джаси.
	— Откъде…
	Грифин извади някаква снимка от портфейла си.
	Тя се присегна и я грабна. Ръката й трепереше неудържимо. Трябваше й известно време, за да събере смелост и да погледне цветната снимка на непознатата млада жена. О, да. Дина наистина била красива дребна жена с червена коса. Била е висока не повече от метър и шейсет, със заоблена фигура, която много напомняше конструкцията на Джаси, и със съвършени черти на лицето, които и двете с Джаси притежаваха.
	Това беше нейната майка. Рийв го разбра още в мига, в който видя снимката. Беше сигурна, че Дина е нейна майка, така, както беше сигурна, че слънцето ще изгрее на следващата сутрин.
	_Мери Дина Колинс._
	Здрасти, майко. Коя си ти? Какво се е случило с теб?
	— Съдейки по думите на двамата съседи, стигнах до заключението, че Дина Колинс не е била жена, която би се опитала да убие двете си бебета — рече й Грифин. — Едната съседка, някоя си госпожа Бъртън, каза, че Дина обожавала близначките и била изключително добра майка.
	— В такъв случай вероятно смятате, че някой ни е откраднал от нея и ни оставил на произвола на съдбата, за да умрем. Кой и защо?
	— Може да е бил баща ви, който, по всяка вероятност е бил женен.
	— Мисълта, че собственият ти баща би могъл да те остави да умреш, като че ли не е толкова ужасяваща, колкото възможността това да е било направено от родната ти майка.
	— Съществуват и други възможности — подхвърли Грифин.
	— Добре, нека чуя вашата версия за случилото се. В края на краищата вие сте експертът, когато става дума за подобни неща.
	— Добре. Ако предположим, че двете с Джаси сте били отвлечени, остава въпросът защо Дина не се е обадила в полицията, за да съобщи за изчезването на децата й? Всяка майка би обезумяла от тревога, ако нещо такова се случи с децата й, не мислите ли? Но тя не предприела нищо, за да открие двете си момиченца.
	— О, боже! Вие смятате, че човекът, който е изхвърлил мен в контейнера, а Джаси в гората, е отнел живота на майка ни, нали?
	Грифин не отговори в продължение на няколко секунди, след което бавно кимна.
	— Не смятам, че Дина Колинс е между живите.
	— Освен ако именно тя не ни е зарязала на произвола на съдбата.
	— Аз ще продължа издирването й — увери я Грифин. — И ще направя необходимото да издиря всеки човек, който може да я е познавал по онова време. Възрастната госпожа Бъртън ме информира, че Дина живяла в апартамента си на улица „Хиат“ около година и половина, но нито веднъж не споменала откъде е родом и къде живеят близките й.
	— А онзи възрастен господин бил единственият й посетител?
	— Не бил единственият, но я посещавал най-често. Отбивал се при нея всяка седмица.
	— И какви заключения си правите от това? По всичко личи, че Дина е била любовница на някакъв богат и по-възрастен от нея мъж, нали?
	— Искате ли да продължа с това разследване? — попита я Грифин. — Наистина ли искате да научите името на баща си?
	— О, да, искам да науча името на кучия син — убедено изрече Рийв. — И ако е все още жив, искам да го погледна в очите и да го заплюя.
	— Парите са си ваши, госпожице Сорел. — Грифин Пауъл се изправи. — Ще ви се обадя щом получа някаква информация по въпроса.
	Рийв остана още малко на мястото си, за да даде време на ума и на емоциите си да асимилират онова, което бе научила току-що. Ако само можеше да каже на Джаси, да сподели с нея тези тъй важни разкрития!
	Джаси, моля те, моля те излез от тази проклета кома. Имам нужда от теб. Нуждая се от сестра си.


	Шели Бонър мразеше да прекарва нощите сама. Мразеше тъмнината, винаги спеше със запалена нощна лампа и когато Рони Джийн тръгнеше на път, за да прекоси половината страна с огромния си камион, тя обикновено си намираше мъж, с когото да се забавлява в негово отсъствие и да не се чувства самотна. В повечето случаи Шели познаваше избрания любовник — знаеше името му, къде живее, дали е женен. Беше се чукала дори с няколко от приятелчетата на Рони Джийн, но много бързо разбра, че допуска кардинална грешка. В последно време обикновено си избираше клиент в „Барът на Джаси“ или в някое крайпътно заведение извън границите на окръга — най-често „Барнис“ или „Смоуки маунтин редхаус“. Днешният клиент бе забърсала в „Барнис“ и от пръв поглед разбра, че го е виждала и преди. Той се представи като Хари, но тя предположи, че това не е истинското му име. Все още не можеше да си спомни откъде го познава, но смяташе, че до сутринта вече ще знае къде го е виждала и преди.
	Беше по-възрастен от обичайните й клиенти и определено нямаше нищо общо с грубите селяндури, които тя предпочиташе. Човекът обаче се държа изключително мило и внимателно — направи й комплимент за външния й вид, спомена, че много харесва дългата й коса. Шели бе преживяла по-голямата част от живота си като блондинка, но напоследък бе започнала да прави червени кичури в дългата си до раменете коса, която вече боядисваше в тъмно ягодов цвят.
	Когато му даде разбере, че се интересува не само от питието, което бе решил да я почерпи, той я погледна и й рече:
	— Ще се срещнем отвън след пет минути. Не казвай на никого, че си тръгваш с мен.
	— Женен си, така ли?
	— Да. И не искам жена ми да…
	— След пет минути ще бъда отвън при колата си. Защо не караш след мен до дома ми? Така никой няма да разбере, че си тръгваме заедно.
	Той й се усмихна и Шели реши, че типът притежава много красива усмивка. Искрена и изпълнена с доброта. Тя умееше да преценява хората добре и смяташе, че възрастният й клиент вероятно щеше да се окаже истински джентълмен с добра работа и купища пари. Да прекара нощта с мъж като него щеше да бъде ново преживяване за нея и идеята за това започна да й харесва все повече и повече.
	Хари бе паркирал колата си по-надолу по улицата — почти цяла пряка по-долу. До дома й отиде пеша. Шели бе разочарована от колата, която караше. Нищо особено, всъщност. Не беше нито линкълн, нито корвет. Просто някаква обикновена, тъмна на цвят кола. Май беше последен модел шевролет. Може би, в края на краищата, нямаше да се окаже чак толкова богат. Въпреки вечерния хлад, тя го изчака на прага, след като отключи входната врата на къщата на булевард „Грийншоу“, в която двамата с Рони Джийн живееха под наем. Къщата не беше нищо особено, но въпреки това, значително превъзхождаше съборетината, в която живееха непосредствено след като се ожениха преди осем години.
	— Заповядай. — Шели отвори вратата, влезе в квадратната всекидневна и запали осветлението.
	Той влезе след нея, затвори вратата и я заключи. Остана неподвижно в продължение на няколко секунди и се огледа. След това застана зад нея и я прегърна през кръста. Тя се облегна назад и остана изненадана, когато почувства силната му ерекция. Този тип беше корав като желязо. Сигурно му се искаше веднага да скочат в леглото. Не че Шели имаше нещо против, но не знаеше дали ще успее да го убеди да остане при нея поне половината нощ.
	— Не си падам по мъже, които бързат да си тръгнат веднага щом свършим — каза му тя, обърна се бавно, вдигна ръце и ги обви около врата му.
	— Разполагам с цяла нощ.
	— Жената ти няма ли да те чака да се прибереш? — Шели се отърка о него, притисна топлото си тяло към коравия му член.
	Той поклати отрицателно глава.
	— Не и тази вечер.
	— Не искаш ли първо да пийнеш нещо? В кухненския шкаф имам бутилка долнопробно уиски, а в хладилника съм изстудила шест бирички.
	— Не, благодаря — отвърна той. — Може би по-късно. След…
	— Добре, после. — Хвана го за ръката и го дръпна след себе си. — Спалнята ми е насам.
	Последва я като послушно кученце. Излязоха от всекидневната, прекосиха малкото, тясно антре и се озоваха в спалнята, която Шели споделяше с Рони Джийн, когато той не беше на път.
	— Извинявай за бъркотията — рече му тя. — Но аз никога не си правя труда да си оправям леглото.
	Не само че не си оправяше леглото, ами не вършеше почти никаква домакинска работа. От дъжд на вятър се хващаше да пооправи малко, а чаршафите на леглото сменяше веднъж месечно. Рони Джийн постоянно се оплакваше, че живеят в кочина.
	— За нерез като теб кочината е идеалният дом — беше му казала веднъж.
	Тогава той я зашлеви с опакото на ръката си и я запрати чак в другия край на стаята. Никога преди не я бе удрял… освен в случаите, когато беше пиян. Тогава го предупреди, че ще го напусне, ако я удари още веднъж. Случи се преди година и от тогава насетне той бе започнал да се държи значително по-добре.
	Шели събра дрехите, нахвърляни в долния край на леглото, натрупа ги върху тоалетната масичка и се обърна към Хари.
	— Аз бих предпочела да оставим пусната поне една лампа. Имаш ли нещо против?
	— Нямам, разбира се. Приятно ми е да те гледам.
	О, този тип щеше да се окаже забавен. Точно в този момент реши да му изпълни един стриптийз. Нямаше да се бави кой знае колко, щото той вече си беше готов, но щеше да направи нужното, за да го докара до ръба.
	— Защо не поседнеш на леглото докато се съблека? След това ще ти помогна да свалиш дрехите си.
	Той седна на леглото с блеснали от нетърпение очи.
	Шели съблече най-напред пуловера си и го хвърли на пода. После изхлузи блузата и дънките си. Чу го как рязко пое дъх, когато се изправи пред него само по сутиен и гащички. Докато я зяпаше, отворил уста и свил ръцете си в юмруци, тя се наведе и го целуна. Той я сграбчи през кръста и я търкулна на леглото. Надвеси се над нея, бръкна в джоба на сакото си и извади кондом. Преди да успее да възрази, той разкъса гащите й, свали ципа на спортния си панталон и освободи щръкналия си пенис.
	— Май не можеш да чакаш повече, а? — попита тя.
	Той насочи пениса си към нея и рязко проникна в нея. Не беше особено впечатляващо. Инструментът му беше с доста скромни размери. Но, мили боже, онова, което не можеше да бъде докарано от размера, този тип компенсираше с неописуема енергия. Помпаше я така, сякаш бе настъпил краят на света, потеше се над нея като зелено хлапе, което чука първата си жена. Искаше й се да му каже да забави малко темпото, да се успокои, но той, бедничкият, беше като изпаднал в делириум. Тя започна да го гали, да го целува и да му нашепва ласкави безсмислици. Ласките й като че ли му харесаха и той малко забави темпото. Но не достатъчно, че да овладее приближаващия оргазъм.
	— О, господи! — извика той и се разтресе неудържимо.
	Когато тялото му се успокои, той отвори очи, погледна надолу към нея и се усмихна.
	— Имах чувството, че си ти. Сега го зная със сигурност.
	— А? За какво говориш? — Беше си помислила, че й се струва познат. Нищо чудно да се познават отпреди. Но не и от гимназията. Този тип беше значително по-възрастен от нея.
	— Обичаш да си играеш игрички с мен, нали, Дина?
	— Дина? Казвам се Шели.
	— Да, зная, зная. Можеш да се наричаш както си искаш, но ние и двамата знаем коя си. — Пъхна ръка между телата им и я сложи върху венериния й хълм. — Дълбоко в себе си ти си Дина. _Моята_ Дина.
	Този побъркан ли беше, или какво? Не беше пил кой знае колко в „Барнис“, така че не беше пиян.
	— Наркотици ли взимаш?
	— О, да, надрусан съм — отвърна й той. — Ти си моят наркотик, Дина.
	— Исусе, аз не съм…
	Прекъсна възраженията й с целувка и напъха езика си чак в гърлото й. После усети ръцете му върху раменете си, почувства как я държи здраво и я натиска към леглото.
	В душата й се надигна паника. В следващия момент обаче той я освободи, отдръпна се от нея и стана от леглото.
	— Къде е банята? — попита той.
	— Надолу по коридора. Първата врата вляво.
	— Защо не се пъхнеш под завивките докато ме чакаш? — предложи той. — Само ще се измия и се връщам веднага.
	Част от нея искаше да го накара да си тръгне. Беше я изплашил, когато започна да я нарича Дина. Но пък какво я интересуваше как й вика? След тази нощ едва ли щеше да го види отново. Освен това, тя все така се страхуваше от тъмнината и не искаше да бъде сама през нощта.
	— Ще останеш ли?
	— Разбира се, че ще остана. Не бих си тръгнал сега. Не и точно когато започнахме отново нашата малка игра.


	Джейкъб дояде парчето шоколадов пай, което бе поръчал за десерт. Напоследък не се хранеше редовно, работеше извънредно и не му оставаше време за сън. Единствено Далас знаеше колко много го тормози мисълта, че все още не разполагаше със заподозрян за извършения над Джаси опит за убийство. С всеки изминал ден се чувстваше все по-голям неудачник и мислеше, че се е провалил като пазител на закона.
	— Още кафе? — попита Тифани Рейд, застанала до масата му с каничка кафе.
	— Да, благодаря.
	— Нещо ново във връзка с разследването на нападението над Джаси?
	— Ако имаше нещо ново, щях да ти кажа — ядосано й се сопна Джейкъб, но веднага след това съжали, че е излял гнева си върху нея. — Извинявай. Не исках да ти се карам така.
	— Няма нищо. Наистина. Всички ние много се тревожим за нея. Тя е много специална за повечето от нас. — Тифани кимна с глава към ъгловото сепаре в дъното, в което седеше Рийв Сорел и ровеше из салатата си. — Особено за нея. Рийв се обажда в болницата по десет пъти на ден.
	Джейкъб погледна към Рийв, която дори не го забелязваше. Макар че от време на време хапваше по малко салата, тя като че ли изобщо не си даваше сметка какво прави и движенията й изглеждаха абсолютно неосъзнати и механични.
	— Да, предполагам, че на госпожица Сорел й е много трудно. — След нощта на нападението над Джаси той бе започнал да вижда Рийв в нова светлина. И новата Рийв му харесваше много повече. За всички бе повече от очевидно, че тя искрено обича сестра си. Именно тя, на собствени разноски, повика специалисти от цялата страна, за да помогнат на Джаси. Пак тя се зае с ръководството на бара и на ресторанта, защото не можеше да допусне някое от заведенията да бъде затворено.
	Тифани напълни чашата на Джейкъб до ръба, усмихна му се и се отдалечи, за да обслужи другите посетители. Той отпи глътка от горещото кафе и остави чашата си на масата. Избута стола си назад, изправи се, взе отново чашата си и се насочи към сепарето на Рийв. Застана точно пред нея. Тя вдигна глава и го погледна.
	— Добър вечер — поздрави Джейкъб.
	Тя само кимна в отговор.
	— Имаш ли нещо против да седна при теб?
	— Заповядай, седни. — Махна с ръка да го покани при себе си.
	Той седна, остави чашата на масата и внимателно погледна Рийв.
	— Добре ли си?
	— Да, добре съм. И защо да не бъда? В края на краищата, разполагам със собствена двадесет и четири часова охрана, нали? Твоите момчета и онези на Далас се редуват да ме пазят ден след ден.
	— Нямах предвид твоята безопасност. Зная, че хората ни не те изпускат от поглед. Попитах те как се справяш с всичко останало. Джаси все още е в кома. В окръга вилнее сериен убиец, а и нападателят на Джаси все още е на свобода.
	— Тревожа се. Нервна съм. И не спирам да се питам какво още има да се случва.
	— Не трябва да губиш надежда, че Джаси ще излезе от комата. Тя е корава. И ако някой изобщо може да се пребори и да оживее след подобен удар, мисля, че този някой е именно Джаси.
	Рийв кимна, а след това го изгледа изпитателно, плъзгайки поглед по лицето му. Джейкъб имаше чувството, че го разглежда под микроскоп.
	— Кажи ми нещо… Защо, след като ти я обичаш и тя те обича, вие двамата никога не сте…
	— Има различни видове обич — отвърна Джейкъб, макар да му беше неловко да обсъжда чувствата си с Рийв Сорел. Тази жена извикваше в душата му нежелани емоции. Не че той някога би си го признал. Особено пък пред нея. Повечето хора възприемаха Джейкъб Бътлър като едър, суров, жилав и неемоционален мъж. И той държеше да се придържа към този образ. — Двамата с Джаси се обичаме като приятели. Отношенията ни са почти като между брат и сестра.
	— Но вие двамата сте излизали заедно, нали?
	— Да, опитахме се. — Джейкъб се изсмя. — Дори се целунахме един-два пъти.
	— И?
	— Защо си толкова любопитна?
	— Не съм. Извинявай. Предполагам, че просто се опитвах да завържа някакъв разговор. В края на краищата, като се изключат Джаси, Джени и Далас, двамата с теб няма за какво друго да си говорим, нали така?
	Остана с впечатлението, че с тази забележка целеше да го обиди, макар да нямаше и най-малка представа защо. Защо точно сега? Защо тази вечер? Защо отново се заяждаше с него, след като двамата не си бяха разменили и една обида откакто обядваха заедно в „Бъргър бокс“?
	— О, предполагам, че няма да е трудно да намерим обща тема за разговор — отвърна той. — Ето, времето например. Много приятна тема. Или пък международното положение. Че защо не и местните събития — убийства, нападения… Или смяташ, че тази тема е твърда лична, тъй като и ти би могла да се окажеш включена в списъка на убиеца?
	Тя се напрегна, присви очи и го изгледа вбесено.
	— Бихме могли да поговорим за неспособността ти да заловиш тези престъпници.
	Целта му беше да й го върне заради снобарската забележка, но очевидно бе забравил, че Рийв никога не остава длъжна на когото и да било.
	— Знаеш как да удряш под кръста, нали, госпожице Сорел?
	— Какво става, шерифе? Да не би да те настъпих по мазола?
	— Знаеш, че направи точно това. Прицели се и нанесе точен и много болезнен удар. Но пък точно това беше целта ти, нали? Поради някаква причина отново искаш да издигнеш бариера между нас. — Присегна се и сграбчи ръката й. Преплете поглед с нейния. — Защо бягаш? Уплаши ли се?
	— Пусни ме. — Тя се опита да издърпа ръката си. Но Джейкъб я държеше здраво. Тя изръмжа вбесено. Очите й мятаха искри. — Не съм аз тази, която се уплаши и побягна.
	— Да не би да намекваш…
	— Гузен негонен бяга…
	— Мислех, че сме сключили примирие. Какво се случи? Да не би да установи, че ме харесваш твърде много?
	— Това е най-голямата глупост, която съм чувала.
	Той обърна ръката й, стисна пръстите й и погали с палец меката й длан.
	— Кое те вбесява повече? Мисълта, че изпитваш привличане към някакъв селяндур с четвърт индианска кръв? Или пък факта, че въпреки приятелското ти поведение напоследък аз все още не съм застанал на прага ти и не съм пожелал да се хвърля в краката ти?
	Тя буквално зяпна от изненада. Очевидно не можеше да повярва, че си е позволил да й говори по този начин.
	— По-добре си затвори устата, скъпа. Току-виж си лапнала някоя муха, без да искаш.
	— Ти, без съмнение, си най-противният човек, с когото съм се сблъсквала някога — процеди тя, стиснала здраво зъби. — Егото ти е с размера на планините Смоуки. Изобщо не ме привличаш. И не съм очаквала със затаен дъх да почукаш на вратата ми.
	— Щом казваш.
	— Да, казвам!
	— Да разбирам ли, че ще ме отпратиш, ако довечера взема, че почукам на вратата ти?
	Тя го изгледа недоумяващо, но той долови и проблясък на някаква друга емоция. Очакване, може би? Трябваше да бъде застрелян загдето я разстройва съзнателно и то в момент като този, но да го прости Господ, просто не можеше да се въздържи. Трябваше или да се заяде с нея, или да я сграбчи, да я измъкне от ресторанта и да я завлече в най-близкия тъмен ъгъл, където да я изчука.
	Беше готов да се обзаложи, че макар вероятно да бе правила любов с неколцина богати и добре възпитани господа, госпожица Сорел никога не е била в леглото с бивш тюлен от морската пехота, който, на всичкото отгоре, притежава четвърт индианска кръв.
	— Ти ме обиждаш съвсем съзнателно — обвини го Рийв.
	— И как точно те обиждам?
	— Като намекваш, че искам… че искам нещо интимно от теб.
	— И какво точно разбираш под _интимно_? — продължи да я дразни той.
	Рийв се изчерви.
	— Чудесно знаеш какво имам предвид.
	— Ако говориш за чукане, просто го кажи. Какво си го заувъртала толкова?
	— Ти си отвратителен, непоносим, груб, невъзпитан и…
	— Но ти, въпреки това, ме желаеш.
	Докарана до ярост, Рийв зяпна, неспособна да се сдържа повече.
	— Не те желая!
	Той се изсмя.
	Тя побесня още повече.
	— Ами ако ти призная, че и аз те желая? — попита Джейкъб.
	Очите й се разшириха от изумление. Внезапно клетъчният телефон на Джейкъб иззвъня. Мамка му! Точно когато разговорът им започна да става интересен.
	— Запомни последната си мисъл, скъпа — рече й той, извади телефона си и отговори: — Шериф Бътлър слуша.
	— Джейкъб, обажда се Далас.
	— Какво се е случило?
	— Джени отново имаше видение. Видя друго убийство. Този път жената е с ягодоворуса коса. Млада. Красива. Упоил я, изнасилил я и след това я удушил.
	— Случило ли се е вече? Или имаме някакъв шанс да спасим тази жена?
	— Не зная. Джени е ужасно разстроена. В момента повръща в банята. Не ми се щеше да я оставям сама, но тя настоя да ти се обадя. Мисли, че е разпознала района, в който той вече е изхвърлил, или скоро ще изхвърли, тялото.
	— Къде?
	— Според нея е някъде около Таянита Спрингс, тук, в окръг Чероки.
	— Таянита Спрингс се разклонява на няколко потока. Има ли представа…
	— Това е всичко, което ми каза. А аз няма да й позволя да го направи отново.
	— Да, разбирам. Ти се погрижи за Джени. Аз ще взема някой от хората ми и веднага тръгвам за Таянита Спрингс. Може пък да извадим късмет и да го спипаме на местопрестъплението.
	Рийв го сграбчи за ръката в мига, в който той прибра телефона в кожения му калъф.
	— Какво се е случило? Джени добре ли е?
	— Ще бъде, ако позволи на Далас да се погрижи за нея. Имала е видение. Видяла е поредното убийство.
	— Коя е жертвата?
	— Не я познава. Но отново е била червенокоса. — Джейкъб вдигна чашата си и отпи няколко глътки кафе. — Виж, Рийв, трябва да вървя. Тим Уилингам трябва да поеме следващата смяна след около час. Той ще те изпрати до апартамента на Джаси и ще го държи под око цяла нощ.
	— Къде отиваш? — Отново стисна ръката му.
	— Да видя дали няма да успея да попреча на убийството, ако още не го е извършил… или поне да се опитам да заловя убиеца, преди да се е измъкнал и този път.
	Рийв пусна ръката му, но се изправи заедно с него. Прочете загриженост в големите й, кафяви очи. Искаше му се да я целуне толкова силно, че да я остави без дъх. Господ да им е на помощ на тях двамата.
	— Моля те, внимавай — тихо промълви тя. Толкова тихо, че сякаш се надяваше Джейкъб да не чуе думите й.
	— Тревожиш ли се за мен, скъпа?
	— Опитвам се да бъда мила с теб, но ти никак не ме улесняваш.
	— Това ли правиш наистина? Държиш се мило с мен?
	— Опитвам се, но ти…
	Сложи пръст на устните й, за да я накара да замълчи и го задържа там няколко секунди.
	— Скоро, мис Рийв, много скоро ти и аз ще трябва да приемем това пламенно, всепоглъщащо и изпепеляващо чувство, което ни подлудява и двамата.
	Тя не каза нито дума, когато той отдръпна пръст от устните й. Просто стоеше неподвижно и се взираше в очите му. Джейкъб се обърна и тръгна. Спря се само да вземе шапката и якето си от закачалката до входа.


>	24.

	Целият окръг изпадна в паника при новината за последното убийство. Тялото на Шели Бонър се появи два дни след последното видение на Джени. Хората на Джейкъб и Далас, обединили усилията си, обиколиха всичките притоци на Таянита Спрингс, но тъй като високопланинските извори захранваха с вода множество потоци, които лъкатушеха из окръга, трябваше да минат почти четиридесет и осем часа преди да открият трупа. Издирвателната операция се базираше на презумпцията, че щом тялото е било хвърлено в Таянита Спрингс, то веднага е било подето от силното течение, което го е понесло надолу по потоците, спускащи се по планинските склонове. Предишния ден след обяд, само няколко часа след като тялото беше извадено от потока Камдън, в града пристигнаха двама агенти на ФБР от Ноксвил. През цялото това време изданията на „Маккинън Медия“ не спираха да пишат за некомпетентността на местните органи на реда, описвайки Джейкъб като некадърен палячо. Далас не се радваше на много по-добра популярност, но той, за разлика от Джейкъб, успяваше да запази самообладание.
	Телефоните не спираха да звънят, гражданите нахлуваха в сградата на съда и искаха информация, медиите буквално си бяха устроили бивак пред вратата на съда. Най-накрая Джейкъб не издържа, скри се в кабинета си, затвори вратата и предупреди заместниците си да не пускат никого при него. Даваше си сметка, че ако чуе само още една пренебрежителна забележка по свой адрес, ще свети маслото на някого. Познаваше се добре и знаеше колко малко му трябва, за да избухне. Можеше да контролира гнева си. До определен момент. След което положението ставаше неспасяемо. Само дисциплината, на която го бяха научили във флота по време на службата му като тюлен, го спасяваше от самия него.
	Ето защо реши да се изолира от околния свят и да си даде време да помисли и да възвърне самообладанието си. Само преди няколко минути едва не каза на един репортер къде да си навре шибания микрофон.
	Джейкъб седна зад бюрото, затвори очи и пое дълбоко въздух. Имаше нужда от пет минути тишина и спокойствие. Някой почука на затворената врата.
	— Мамка му! — Искаше се му да се изкрещи: „Махайте се оттук! Оставете ме на мира, по дяволите!“.
	Отвори очи и погледна към затворената врата.
	— Да, кой…
	— Далас съм. С мен са специални агенти Кокс и Хъдзън.
	Джейкъб въздъхна примирено.
	— Влизайте.
	Изправи се в момента, в който се отвори вратата. Двамата агенти на ФБР влязоха първи. Единият беше по-млад, слаб и русокос; другият беше на средна възраст, набит и плешив. Далас влезе последен и затвори вратата.
	— Джейкъб, това е Стив Кокс. — Далас му представи по-възрастния агент. Двамата си стиснаха ръцете. — А това е Джош Хъдзън. — Младото и симпатично момче кимна отсечено.
	— Заповядайте, седнете — покани ги Джейкъб. — Ако някой иска кафе…
	— Няма нужда — прекъсна го Хъдзън. — Ще минем без кафе.
	Да, разбира се, без кафе, щом казвате. Джейкъб им предложи само защото искаше да се покаже гостоприемен. От време на време си спомняше за добрите обноски, на които го бе научила баба му. Само че този новоизлюпен агент очевидно не беше чувал нито за добри обноски, нито за най-обикновена учтивост.
	— Зная, че това си е вашият случай, шериф — рече агент Кокс и се настани на единия от двата стола, поставени пред бюрото на Джейкъб. — Не сме тук да ви се пречкаме, но след като е очевидно, че става дума за сериен убиец…
	— А то е очевидно, само защото Джейкъб и аз подредихме отделните парченца на пъзела — напомни му Далас.
	— Не споря — съгласи се Кокс. — Нашата цел е да работим съвместно с местните представители на реда и закона във всеки окръг, в който е действал убиецът, но тъй като двете последни жертви са жени от окръг Чероки, решихме да започнем от тук.
	— Очакваме пълно сътрудничество от ваша страна. — Хъдзън, който продължаваше да стои прав, премести поглед от Далас към Джейкъб. — Искам да разберете, че ние поемаме ръководството на разследванията. Ние взимаме решенията. Ние командваме парада. — Когато нито Джейкъб, нито Далас отговориха по някакъв начин, Хъдзън продължи и този път стигна твърде далеч. — Мисля, че ще ни бъдете благодарни за помощта, като се има предвид, че не разполагате с достатъчно сили да се справите с подобен случай. Пък и всички знаем, че до този момент не сте постигнали абсолютно нищо.
	Джейкъб изръмжа нещо неразбираемо. Инстинктивно му се прииска да стисне младока за гърлото. Заобиколи бюрото си и направи крачка по посока на Хъдзън, но Далас побърза да му препречи пътя.
	Далас погледна Хъдзън и се ухили презрително.
	— Виж какво, ти малко наперено копеленце…
	— Извини се! — намеси се агент Кокс и изгледа младия си колега.
	— Какво? — Очите на Хъдзън се разшириха от възмущение.
	Джейкъб се усмихна, успял да укроти желанието си да извие врата на младия агент. Отмести Далас от пътя си, но не направи опит да се приближи до Хъдзън. Вместо това прониза младока със страховития си поглед. Лицето на Хъдзън стана аленочервено.
	— Чу какво каза човекът — рече му Джейкъб. — Дължиш ни извинение и аз чакам да го чуя.
	Едва тогава Хъдзън си направи труда да погледне Джейкъб както трябва и като че ли моментално осъзна, че го е загазил сериозно. Беше се накиснал в лайната до шия. Започна да преглъща мъчително, сякаш се давеше със собственото си надменно високомерие.
	— Аз… аз се извинявам — неохотно изрече той.
	— Добре, приключихме с това — отбеляза Кокс. — А сега да се залавяме за работа. — Погледна към Хъдзън. — Сядай, момче, и се опитай да не се обаждаш повече.
	Хъдзън седна. Далас се подпря на ръба на бюрото. Джейкъб се върна на стола си.
	— Всички сме наясно, че убийството на Шели Бонър напълно съответства на начина на действие на нашия сериен убиец — започна Джейкъб. — Освен това можем да се надяваме на някакъв пробив в разследването, защото този път престъпникът е убил жертвата си в собствения й дом и е оставил следи след себе си. В леглото бяха намерени няколко косъма, които не са нито нейни, нито на съпруга й. Открихме и сперма по капака на тоалетната чиния. Не е много, но е значително повече от всичко, с което разполагахме преди това убийство.
	— Тази Бонър често е забърсвала клиентите си от местните барове, нали така? — попита Кокс. — Според хората, които са я познавали добре, тя приютявала различни мъже в леглото си всеки път, щом съпругът й заминел извън града.
	— Което означава, че космите и спермата може и да не са от нашия човек — обади се Хъдзън.
	— Но пък _може_ и да са негови — настоя Далас. — Като се изключи тази възможност за извършване на ДНК-анализ, разполагаме и с няколко свидетели, които са видели Шели в „Барнис“ в нощта, в която е била убита. Всичките твърдят, че си е тръгнала от бара сама, но преди това си бъбрела с някакъв тип, който изглеждал не на мястото си в крайпътната кръчма. Бил твърде изискан за подобно заведение. Същият тип си тръгнал от бара пет минути след нея.
	— Възможно е да се срещнали отвън на паркинга и да са тръгнали заедно за дома й — рече Кокс.
	— Нещо за колата на онзи мъж? — попита Хъдзън.
	— Никой от присъстващите в бара не е видял колата му — отвърна Джейкъб. — Но една от съседките на Шели, която твърди, че страда от безсъние, забелязала някакъв тъмен седан да потегля от алеята пред къщата на Шели някъде около полунощ.
	— Видяла ли е шофьора на колата? — попита Кокс. — Може ли да каже дали Шели Бонър е била в колата заедно с него?
	— Не и на двата въпроса — отвърна Далас.
	— Какви са шансовете този тип да се окаже местен? — Кокс насочи поглед към Джейкъб. — Останалите двадесет и няколко убийства, извършени през последните двадесет и пет години, са разпределени почти равномерно из Североизточен Тенеси и югоизточните райони на Северна Каролина. Последните две убийства са първите, извършени в окръг Чероки. Намирам това за много странно, тъй като той е убивал по повече от един път във всеки съседен окръг.
	— В началото — или поне онова, което ние смятаме за начало — е убивал на всеки няколко години. После започнал да убива през осемнадесет месеца, за да намали постепенно интервала на година. Напоследък обаче интервалите между убийствата са между шест и осем месеца. А последните три бяха извършени в рамките на две седмици.
	— Очевидно е, че убийствата вече следват едно след друго — отбеляза Кокс. — А той поема повече рискове, отколкото преди. Ако разсъжденията ми са правилни, той е започнал да убива в родния си град. А ако наистина е оставил косми в леглото на Шели Бонър и сперма по капака на тоалетната чиния, значи започва да става невнимателен.
	— Може да си мисли, че е в безопасност — рече Далас. — Ако убиецът е някой заможен човек с безупречна репутация, той може би е убедил сам себе си, че е недосегаем. Сигурно вярва, че няма начин да разкрием истинската му самоличност.
	— Говорим за човек, които избива безнаказано вече двадесет и пет години — напомни им Кокс. — Бих казал, че този тип има пълното основание да се чувства сигурен и самоуверен.
	— Щом извършва убийства от двадесет и пет години, значи не е млад — заключи Хъдзън. — Мислех, че типичните серийни убийци са на възраст между…
	— Този човек не е _типичен_ убиец — прекъсна го Джейкъб.
	— Той вероятно е бил млад, може би едва осемнадесет-деветнадесетгодишен, когато е извършил първото си убийството — рече Далас. — Може да е бил и малко по-възрастен — двадесет и няколко, тридесетгодишен. Единственото нещо, което знаем — или поне подозираме — е, че е имал някакво травмиращо изживяване с червенокоса жена, която вероятно е била и първата му жертва.
	— В такъв случай излиза, че нашият човек може да е на възраст от четиридесет и пет до шестдесет и пет години. — Хъдзън погледна към Кокс. — Каква е възможността да поискаме психологически профил на този убиец?
	Далас се засмя.
	Хъдзън го изгледа с неприкрита ярост в погледа.
	— Забавно ли ви се струва, началник Слоун? — попита Хъдзън.
	— Линк Хюз, един от най-изтъкнатите специалисти на Бюрото, вече…
	Хъдзън рязко скочи от стола си.
	— Как, по дяволите, сте…
	— Сядай долу и млъквай — спокойно рече Джейкъб, но във всяка изречена дума се долавяше спотаена закана. После се обърна към Кокс. — Или се постарай да укротиш малко този хубавец, или го изпрати обратно в Ноксвил.
	Кокс хвърли на Хъдзън предупредителен поглед.
	— Защо не се разходиш до автомата в коридора? Иди си вземи една кола.
	Лицето на Хъдзън пламна от ярост. Въпреки това се оказа достатъчно умен и премълча. Кимна отсечено, обърна се и излезе от кабинета на Джейкъб.
	— Извинявайте за това — обади се Кокс. — Хъдзън е наперено малко копеленце, но искам да знаете, че е завършил първи по успех в курса си. Познава занаята добре, но все още не се е научил как да се оправя в истинския живот. Все си мисли, че знае всичко.
	— А истината е, че не знае абсолютно нищо. — Далас погледна към затворената врата. — Ако имаш тази възможност, изпрати го обратно в Ноксвил. Ако не го направиш, той, рано или късно, ще пищиса шериф Бътлър, а когато това стане, на Хъдзън ще му се иска изобщо да не се е раждал.
	Кокс погледна към Джейкъб, който се усмихна спокойно.
	— Ще видя какво мога да направя.


	Нямаше намерение да я убива в собственото й легло, но в мига, в който осъзна, че тя наистина е Дина, сякаш полудя и загуби контрол над себе си. Лежа до нея в продължение на няколко часа, чакайки я да заспи. След това извървя пеша няколкото пресечки до колата си и я докара на алеята пред къщата й. Беше оставил капките и черната панделка в жабката. „Винаги готов“ — това беше неговото мото. Извади шишенцето и панделката от жабката на взетата под наем кола, пусна ги в джоба на сакото си и отново влезе в къщата.
	Нужни му бяха няколко минути, да открие бутилката с евтино уиски, за която му бе споменала по-рано вечерта. Напълни две чаши, капна няколко капки в нейната, след което се върна обратно в спалнята. Не остана особено доволна, когато я събуди, но след като я целуна и й прошепна няколко добре подбрани комплимента, тя все пак се съгласи да вземе предназначената за нея чаша. Седнаха по средата на леглото й и започнаха да си говорят, отпивайки от чашите си. Не след дълго тя изгуби съзнание, а той се възбуди толкова силно, че едва не свърши преди още да е проникнал в нея. Въпреки това не пропусна да завърже черната панделка около шията й, както правеше винаги. После започна да я докосва, да я гали и да се опива от своята власт и изгарящото го желание да я притежава.
	Последваха два силни тласъка и край — напълни кондома. Защо никога не можеше да издържи по-дълго, когато го правеше с Дина? Но какво значение имаше това? Сексът беше само увертюра към истинското удовлетворение, към абсолютната наслада, която изпитваше единствено, когато убиваше Дина.
	Дори и сега, дни по-късно, все още чувстваше как пръстите му затягат панделката около врата й, спират въздуха й, убиват я за пореден път. Възбуждаше се само при спомена за онзи момент, изпитваше желание да изиграят отново малката си игричка. Сега, когато вече му бе дала да разбере, че може да се връща при него, без да се бави с месеци или години, той едва сдържаше нетърпението си да излезе и да я открие отново.
	Джаси Талбът. Дина бе възнамерявала да използва тялото на Джаси, но когато Джаси бе жестоко нападната, Дина се отказа от нея и си избра друга жена.
	Кой беше този глупак, който се осмеляваше да копира почерка му? Как смееше да кара полицаите да вярват, че нападението над Джаси е било дело на човека, когото от ФБР бяха започнали да наричат Убиеца на червенокосите. Джаси трябваше да бъде негова. Дина я беше избрала. Той трябваше да я убие, а не някакъв нескопосан имитатор, който бе оплескал цялата работа.
	Кой, по дяволите, се бе осмелил да му подражава? Само да разбере, ще го накара да си плати скъпо и прескъпо. Нима онзи тъпанар не разбираше, че единствено той се радва на уникална връзка с Дина, която му позволява — само на него — да я убива? Това си беше тяхната специална игра. Само между него и нея. В смъртта Дина му принадлежеше по начин, по който никога не му бе принадлежала приживе.
	Тя щеше отново да се върне при него. Скоро при това. Може би Джаси ще излезе от комата, за да може Дина да използва тялото й. А може да избере близначката на Джаси, макар че, ако го направеше, за пръв път щеше да се появи в тялото на жена, която не е уличница като нея. Но след като другите неща се променяха — бе започнала да се връща толкова често и да го изкушава да постъпва безразсъдно — защо да не смени и типа жени, които избираше? Защо да не го навести в тялото на почтена жена, невинността и чистота на която може да му донесат непознато преди удовлетворение?


	Веда стоеше пред затворената врата на кабинета на Фарлан и се ослушваше, боейки се от онова, което би могла да чуе. Съпругът й сякаш не приличаше на себе си. Беше се променил в нощта, в която нападнаха Джаси Талбът.
	В началото, когато Брайън го докара у дома рано на следващата сутрин, тя дори не бе осъзнала защо е толкова разстроен. Фарлан бе започнал да бърбори несвързано и нито тя, нито Брайън успяха да разберат нещо. Но после, след като Брайън си легна, Фарлан се обърна и й каза нещо, която я накара да се вцепени от ужас.
	— Тя взе близнаците и напусна града — рече й Фарлан. — Беше предупредила Тод, че смята да го направи. Аз й изпратих пари, за да се погрижи за себе си и за бебетата. Макс занесе парите — десет хиляди долара — в апартамента й в Сивиървил. Предаде й и чековата книжка за сметката, която открих на нейно име с обещанието да внасям в нея по десет хиляди долара всеки месец.
	— Да, аз… спомням си, че ми каза какво смяташ да направиш.
	— Тя взе първите десет хиляди, а след това в продължение на няколко години продължи да тегли от сметката, но после внезапно престана.
	— Може да е намерила друг мъж, който да издържа нея и децата — рече му Веда с ясното съзнание, че изрича лъжа. Защото прекрасно знаеше, че Дина не е видяла и цент от тези пари.
	— Или пък изобщо не е получила парите. Ако пък го е сторила… — Той замълча за момент. — Тази вечер видях Рийв Сорел. Ти също си я виждала. В деня, в който я покани на обяд. Знаеш на кого прилича, нали?
	— Не, Фарлан, не мисли за това. Струва ми се, че всичко е плод на въображението ти. Въобразяваш си, че съществува прилика, но всичко е заради цвета на косата.
	Той я сграбчи за раменете и я разтърси.
	— Рийв Сорел прилича толкова много на Дина, че спокойно може да бъде нейна дъщеря. Мисля, че тя е нейна дъщеря. А ако съм прав, това означава, че Рийв Сорел и Джаси Талбът са двете близначки на Дина.
	— Не, грешиш. Онези бебета са…
	— Какво са?
	— Те са на стотици мили от тук. Вече са пораснали, омъжили са се и водят щастлив живот. Също като Дина.
	Ако само можеше това да е истина. Ако само…
	След този разговор Фарлан се умълча и си легна, но от тогава насам беше твърде неспокоен и потиснат. Беше си помислила, че е успяла да разсее съмненията му, но когато тази вечер той покани Макс и Дод в кабинета си, Веда мигновено разбра какво е намислил. А тя не можеше да направи каквото и да било, за да му попречи.
	Най-много я притесняваше обаче фактът, че Фарлан бе помолил Брайън да присъства на срещата. Само че Брайън нямаше нищо общо с греховете на тримата старци. Той беше едва на дванадесет години, когато Дина превърна живота им в ад и едва не съсипа два брака. По онова време синът й беше едно малко и напълно невинно момче.
	Вратата на кабинета се отвори без предупреждение и Фарлан прикова върху нея гневния си поглед.
	— Хайде, влизай. Няма никакъв смисъл да стоиш отвън и да подслушваш през ключалката.
	— Каквото и да си запланувал за тази вечер, моля те, не го прави — промълви Веда.
	Той я сграбчи за ръката и я издърпа вътре в кабинета.
	— Заповядай, седни, мила моя.
	Веда побърза да се настани на най-близкия стол. Погледът на Фарлан я плашеше. Тя се огледа наоколо. Дод стоеше до камината. Лицето му бе пребледняло като на призрак. Макс седеше на канапето и нервно въртеше палците на ръцете си. Брайън, седнал зад бюрото на баща си, я погледна и вдигна въпросително вежди, сякаш питаше: „Какво става?“.
	— Брайън, всички, освен теб знаят какво ще ти кажа, защото всички ние участвахме в тази противна история. — Фарлан прекоси стаята, обърна се, остана няколко секунди загледан в килима и едва тогава погледна сина си.
	Никой не проговори. Веда чуваше ударите на сърцето си, които заглушаваха тиктакането на старинния часовник над камината.
	— Преди тридесет и две години аз придружих Дод до Ноксвил, за да се позабавляваме по мъжки — започна Фарлан. — По онова време Дод често пътуваше до града и посещаваше една определена жена.
	— Господи, Фарлан, защо трябва да разравяме тази стара история? — попита Дод.
	— Дод е прав — подкрепи го Веда. — Миналото си е минало. Какво ще спечелим сега ако разголим душите си пред Брайън? Та нали всички ние постъпихме по този начин, за да го предпазим от истината.
	Фарлан я прикова под гневния си поглед.
	— Затова ли се опита да извършиш самоубийство? Затова ли ме заплаши, че ще опиташ отново, ако не се съобразявам с желанията ти? За да предпазиш сина си?
	Веда стисна зъби.
	— Не разбирам защо е всичко това — обади се Макс. — Заради… заради Дина ли водим този разговор?
	Веда ахна. Ненавиждаше името на онази жена.
	— Не точно — отвърна Фарлан. — Събрах ви тук заради двете близначки на Дина.
	— Коя, по дяволите, е Дина? — попита Брайън.
	— Тя беше проститутка в Ноксвил. Запознах се с нея, когато бе само на осемнадесет години — отвърна Дод. — Не бях срещал по-красива жена от Дина. По онова време леля ти Бет Ан и аз имахме брачни проблеми. Зная, че това не е оправдание, но… не зная какво друго да кажа. Дина ме омагьоса с красотата си и аз реших, че съм влюбен в нея.
	— И тази жена е родила близначки? — попита Брайън. — Те твои деца ли бяха, чичо Дод?


	Независимо от усилията, които полагаше, Рийв така и не можа да се почувства комфортно в „Барът на Джаси“.
	Откакто бе поела ръководството на заведението там не бяха възниквали сериозни проблеми и това отчасти се дължеше на охранителя, когото беше наела. Казваше се Брауни и беше изключително едър и набит мъж. Личният й секретар Пол Уелби го бе открил и я бе уверил, че препоръките му са идеални.
	Тази вечер се чувстваше изключително неспокойна — като уличницата от поговорката, озовала се в църква. Безпокойството й обаче по-скоро се дължеше на разговора, който бе провела с Грифин Пауъл преди няколко дни, отколкото на неудобството да прекарва вечерите си в бара. Надяваше се, че Грифин скоро ще й позвъни с допълнителна информация за Дина Колинс. Дълбоко в душата си къташе отчаяната надежда, че жената е все още жива и няма нищо общо с опита да бъдат убити бебетата й. Щеше й се да вярва, че тя ще бъде неописуемо щастлива да научи, че дъщерите й са живи и незабавно ще пожелае да се срещне с тях.
	И какъв беше шансът това да се случи наистина? Почти нулев. Грифин вероятно имаше право. Дина Колинс беше мъртва.
	— Искаш ли една кола? — попита Лейси Фелън, когато Рийв се приближи до бара.
	— Да, благодаря — съгласи се тя. — В бутилка, ако обичаш.
	Лейси извади една бутилка от малкия хладилник под бара, отвори я и я подаде на Рийв.
	— Добре ли си? — попита Лейси.
	— Да, защо питаш?
	— Просто ей така. Тази вечер имам чувството, че духом си на милиони мили оттук. За Джаси ли се тревожиш?
	Рийв кимна.
	— Все се надявам, че ще излезе от комата скоро.
	— Ще излезе. Познавам Джаси. Твърде е жилава, за да позволи на една пукната глава да я извади от строя за толкова дълго.
	— О, Лейси, защо трябваше да се случи това? Тъкмо започнах да опознавам Джаси, да се привързвам към нея…
	Лейси погледна над главата на Рийв, насочила поглед към входната врата.
	— Задават се неприятности.
	Рийв се обърна и видя Джейкъб Бътлър да влиза в бара. Защо Лейси смяташе… Преди дори да формулира напълно мисълта си, Рийв видя как една нисичка къдрава блондинка, облечена с чифт прилепнали дънки и оскъдна копринена блузка, буквално се хвърли върху Джейкъб в мига, в който той прекрачи прага на бара.
	— Коя е тя? — попита Рийв.
	— Минди Харпър. Една от старите приятелки на Джейкъб. Съвсем наскоро се разведе и се върна да живее в Чероки Пойнт. Преди по-малко от половин час я чух да разпитва за него.
	— И защо смяташ, че ще има неприятности?
	— Неприятностите ще бъдат най-вече за Джейкъб. Това момиче си има план, ако разбираш какво искам да ти кажа. Решила е да си върне нашия шериф. Каквото и да й струва това. Лично ми го каза.
	Рийв сви рамене. Отчаяно се опитваше да демонстрира пълна незаинтересованост по въпроса.
	— Това, всъщност, не е наша работа, нали? — Рийв проследи с поглед Минди, която буквално извлече Джейкъб на дансинга и се уви около него като евтино палто. Плътно прилепнало евтино палто.
	— Ако само можеше да видиш изражението на лицето си, Рийв Сорел, веднага щеше да разбереш, че никой не би повярвал и на една твоя думичка по въпроса. — Лейси кимна с глава по посока на двойката на дансинга. — Джейкъб в момента преживява много трудности — на главата му висят три неразрешени убийства, а нападателят на Джаси все още се разхожда на свобода. Не забравяй, че Джейкъб е все пак мъж и си има своите мъжки слабости и нужди. Минди ще понадуе егото му, ще му предложи утеха и разбиране и след това ще го измъкне от тук, за да го изчука в най-близкото легло. Можеш да си сигурна, че ще го направи. Освен ако не предприемеш нещо, за да я спреш.
	— Аз? — възмутено изписка Рийв.
	— Да, точно ти, госпожичке.
	— И какво бих могла да направя, за да попреча на Джейкъб да… — Рийв рязко замълча. — Истината е, че изобщо не ми пука какво прави или не прави Джейкъб. И с кого.
	Лъжкиня! Лъжкиня!
	— Ето, сега е твоят шанс — подкани я Лейси. — Хуут Томпкинс току-що се появи. Иди да спасиш Джейкъб, докато все още имаш тази възможност.
	— Няма да правя нищо подобно.
	— И май няма да ти се наложи. — Лейси се ухили. — Той идва насам. — Наведе се през бара и сграбчи ръката на Рийв. — Ако те покани да танцувате, не му отказвай. Човекът се нуждае от помощ, а ти си единствената жена в бара, която може да го спаси в момента.
	— Добър вечер, дами — поздрави Джейкъб и се приближи до бара.
	— Добър вечер, шерифе — отвърна Лейси. — Искаш ли нещо за пиене?
	— Една кола.
	Лейси му подаде бутилката и рече:
	— Рийв тъкмо ми казваше, че като гледа как хората се забавляват на дансинга, и на нея й се приискало да се поразкърши малко. Ако питаш мен, един танц ще й се отрази чудесно.
	Рийв едва не ахна от изумление, но се насили да се усмихне, когато Джейкъб се извърна към нея.
	Той протегна ръка.
	— Искаш ли да танцуваме?
	— Аз… ами… — Погледна към Лейси, която кимна и само с устни изрече „да“. — Да, с удоволствие.
	Придружи я до дансинга, сложил ръка на кръста й. Рийв не се бе чувствала толкова напрегната дори и на първия си официален танц, съпътствал дебюта й в обществото на петнадесетгодишна възраст. Пое дълбоко въздух, обърна се и се озова право в прегръдките на Джейкъб. Между телата им все пак останаха няколко сантиметра. И слава богу!
	От автомата се носеше една от старите песни на Патси Клайн. Казваше се „Той ме наричаше скъпа“. Думите достигаха до нея и извикваха мамещи образи в главата й. Представяше си, че е с Джейкъб в леглото, а той я нарича „скъпа“. През цялата нощ. До сутринта.
	Преди да си даде напълно сметка какво става, Рийв почувства, че се притиска към Джейкъб и буквално се разтапя от топлината на тялото му. Положи глава на рамото му, почувства устните му, които докосваха косата й. Джейкъб я водеше бавно по дансинга, прегърнал я със силните си и сигурни ръце. Точно от това се боеше — страхуваше се, че ще се почувства толкова сигурна и защитена до него, че ще поиска той никога да не престава да я прегръща по този начин.
	Песента свърши, но Джейкъб не я освободи веднага. Пусна я чак когато Минди го сграбчи за ръката. Той се обърна към нея, но едната му ръка продължаваше да прегръща Рийв през кръста.
	— Ей, голямо момче, забрави ли за мен?
	— Как бих могъл, Минди?
	— Коя е тя? — попита Минди.
	— Това е Рийв Сорел, сестрата на Джаси.
	Минди огледа Рийв от главата до петите.
	— Не знаех, че Джаси има сестра.
	Рийв се отскубна от Джейкъб.
	— Ще ме извините ли…
	Джейкъб я сграбчи за китката.
	— Не бягай.
	— Ей, какво става тук? Тази вечер си с мен, Джейкъб — заяви Минди и гневно изгледа Рийв. — Разкарай се, сестричке. Аз си го заплюх първа.
	Рийв ненавиждаше подобни сцени. Бяха й толкова чужди, толкова непривични за навиците и възпитанието, което бе получила.
	— Целият си е твой. — Рийв се отскубна от Джейкъб и едва не се затича към бара.
	Подпря се на бара, за да укроти бесните удари на сърцето си и да успокои малко нервите си.
	Лейси погледна над рамото й и попита:
	— Какво стана? Джейкъб не идва след теб.
	— Минди по най-категоричен начин заяви правата си върху него.
	— И ти й го позволи?
	— Не бих се унижила до там, че да се карам заради мъж с някакъв изрусен бял боклук в долнопробен бар.
	— Джейкъб не е какъв да е мъж.
	— Дай ми нещо за пиене.
	— Още една кола?
	— Бренди.
	Лейси вдигна изразително едната си вежда, но побърза да налее брендито, което Рийв пожела.
	Рийв го изпи бързо. Прекалено бързо. Конякът прогори гърлото й и се настани в стомаха й като горещ картоф. Тя се задъха, а след това започна да кашля.
	— Махам се оттук — заяви тя, след като си пое въздух. — Ако се случи нещо, с което не би могла да се справиш сама, обади ми се. Ще бъда горе, в апартамента на Джаси.
	— Бягството няма да реши проблема — рече Лейси. — Единственото, което ще постигнеш, е да будуваш цяла нощ и да се питаш дали Джейкъб наистина е изчукал Минди.
	Рийв изръмжа.
	— Лека нощ, Лейси.
	Ако не се махнеше оттук — веднага при това — току-виж направила нещо, от което да се срамува. А може и да се разкайва впоследствие.
	Рийв рязко отвори вратата и излезе, без да се обръща назад. Назъбена светкавица прониза черното нощно небе. Ударите на сърцето й отекваха оглушително в ушите й. Побягна от бара на Джаси, движена от една-единствена мисъл — да се махне далеч от Джейкъб. В далечината се чу гръмотевичен тътен. Заваля и капките намокриха косата и лицето й. Докато стигне до външното стълбище, което водеше към апартамента на Джаси, студеният дъжд плисна като из ведро и намокри пуловера й от кашмир. Рийв съжали, че в бързането да се махне от бара бе оставила сакото си да виси на закачалката. Опипа десния джоб на вълнения си панталон и въздъхна с облекчение, когато напипа ключа за входната врата на апартамента.
	Думите на старата песен на Патси Клайн, която отново се въртеше долу в бара, достигнаха до съзнанието й. В главата й се появиха нови, нежелани образи. Мисли и чувства, инспирирани от мъж, когото би предпочела да не бе срещала изобщо. Образи на пронизващо зелени очи, които се взират в нея и достигат до най-съкровените кътчета на душата й. Спомен за тънки устни и чувствена уста, която се разтяга в подигравателна усмивка.
	Мразеше го! Мразеше го, загдето я караше да чувства неща, неизпитвани никога преди. Мразеше го, загдето въздействаше на най-първичните, на най-примитивните й емоции. Мразеше го, защото я подтикваше да се съмнява в себе си. Стопяваше решимостта й и отслабваше желанието й да контролира живота си. Той като че ли искрено се забавляваше да я измъчва. И сякаш си даваше сметка, че само един негов поглед беше достатъчен, за да я накара да се разтрепери. Беше направила и невъзможното, за да прикрие непреодолимото физическо привличане, което изпитваше към него. От деня, в който се върна в Чероки Пойнт, тя поведе жестока битка с изгарящото душата й желание по един мъж, който изобщо не беше подходящ за нея.
	Та тя дори не го харесваше, за бога! Той също не я харесваше. Двамата изпитваха единствено презрение един към друг, нали така?
	Рийв стоеше пред апартамента на Джаси и ровеше в джоба си, опитвайки се да извади ключа. Беше мокра до кости от дъжда. Ръката й трепереше и тя не успя да вкара ключа в ключалката. Какво ставаше с нея, по дяволите? Защо толкова се разстройваше от мисълта, че Джейкъб Бътлър е в бара с някаква фльорца? Докосва я с големите си, силни ръце. Леко целува ухото й. Нашепва й нищо незначещи думички…
	Рийв изпусна ключа. Той падна на площадката, подскочи и падна на първото стъпало. Погледът й се премрежи от сълзите, напълнили очите й.
	Стегни се! Държиш се като идиотка. Нали не искаш да чувстваш ръцете му по тялото си? Не искаш да те докосва, да те гали… Не го искаш! Ти не го искаш!
	От бара под нея все още долиташе познатата музика. Въртяха все същата песен на Патси Клайн. Отново. Дали Джейкъб бе пожелал да я пусне отново? Вероятно. Песента сигурно много му харесваше. Или пък просто бе осъзнал колко силно й въздействаше текстът на проклетата песен. Беше напълно в негов стил да я измъчва по този начин. Имаше чувството, че от мига на запознанството им той правеше само това. Измъчваше я.
	Надявам се да не му стане тази вечер, когато заведе оная изрусена блондинка в дома си. Надявам се да се изложи и тя да му се присмее в лицето.
	Да бе, като че ли това можеше да се случи! Готова беше да заложи всичките си милиони, че Джейкъб никога в живота си не бе имал подобен проблем. Не и той. Не и расов жребец като него. Тялото й се скова при мисълта за ерекцията на Джейкъб. Нови образи нахлуха в главата й. Джейкъб, гол и възбуден до краен предел, върви право срещу нея.
	Поредната светкавица раздра нощното небе. Последвалият тътен беше предупреждение за приближаването на усилващата се буря. Рийв преглътна и се наведе, за да вдигне ключа, който бе изпуснала. Протегна ръка и в този момент една голяма, тъмна сянка я изпревари и вдигна ключа от мокрото стъпало. Рийв се вцепени от ужас. Нервите й се опънаха до скъсване. Вдигна глава и погледна право в леко полегатите, зелени очи на Джейкъб Бътлър.
	— Не трябва да стоиш на дъжда — рече й той. — Ще се намокриш.
	После се изправи и протегна ръка, за да избърше дъждовните капки от бузата й. Рийв потрепери и отстъпи назад. Притисна се към парапета, който ограждаше площадката.
	Кажи нещо, наруга се тя. Не го зяпай като идиот! Приличаш на разтреперана от ужас девственица, чието целомъдрие всеки момент ще бъде пожертвано. Главата й обаче беше абсолютно празна. А от свитото й гърло не можеше да се изтръгне никакъв звук.
	Джейкъб се присегна край нея, докосвайки я неволно с ръка. Пъхна ключа в ключалката, завъртя бравата и отвори вратата. Когато тя не се помръдна — просто не можеше — той я стисна за ръката малко над лакътя и я привлече към себе си. Тялото й се спря само на милиметри от неговото. На устните му се появи подобие на усмивка.
	— Влез вътре — тихо я подкани той.
	Тя се отскубна от него и бързо влезе в апартамента. След нея по пода остана мокра следа.
	Моля те, Господи, накарай го да си иде.
	— Трябва да съблечеш тези мокри дрехи. — Застана зад нея, но не я докосна.
	Разтреперана от нерви, останала без дъх, Рийв трескаво се опитваше да успокои сърцето си. Ако ме докосне, ще умра, мислеше си тя. Но пък, от друга страна, ако не ме докосне, пак ще умра.


>	25.

	— Моля ви, нека престанем с този разговор! — Веда премести поглед от Фарлан към Дод, а след това и към Макс. — Не страдахме ли достатъчно преди тридесет години? Трябва ли да отваряме старите рани?
	— Съгласен съм. — Дод умолително се вгледа във Фарлан. — Не мога да разбера защо…
	— Защото съм убеден, че Джаси Талбът и Рийв Сорел са близначките на Дина — рече Фарлан. — Когато видях Рийв Сорел в болницата през нощта, в която бе нападната Джаси, мигновено разбрах, че тя е дъщеря на Дина. Приликата между двете е забележителна.
	В стаята се възцари гробовна тишина. Очите на Макс се разшириха, на лицето му се изписаха ужас и шок. Дод поклати глава. Изглеждаше като човек, който не вярва на ушите си.
	— Казах на Фарлан, че това е плод на въображението му — отново се намеси Веда. — Може и да има известна прилика, но това е всичко. Дина си замина и взе бебетата със себе си преди тридесет години. Няма начин…
	— Мили боже, да не би да ми казвате, че Джаси Талбът ми е братовчедка? — попита Брайън. — Как е възможно това? Та тя е племенница на Сали Талбът. Живяла е в окръг Чероки през целия си живот. Ако наистина е дъщеря на чичо Дод, той нямаше ли да го знае? Ами Макс? Ако наистина е познавал онази Дина, нима нямаше вече да е забелязал приликата между тях?
	— Никога не направих връзката. — Макс започна нервно да кърши пръсти. — Нямах никаква представа, че Джаси има сестра близначка. Ако знаех, може би щях да забележа нещо, но… — Той погледна право към Фарлан. — Какво ще правиш ако… искам да кажа, ако те наистина се окажат близначките на Дина, ти ще…
	— Не разбирам защо е цялата тази драма — възкликна Брайън. — Значи чичо Дод създал две близначки преди тридесет години. Той или ще ги признае за свои деца, или няма да го направи. Не виждам как истината би могла да навреди на някого.
	Веда бе изумена от спокойната незаинтересованост на Брайън. Веда, която знаеше колко пагубно би могла да му се отрази пълната истина, за пореден път благодари на Бога, че той не знае за онези отминали събития, че не се измъчва от спомените, които не й даваха мира.
	— Ти очевидно смяташ, че близначките са _мои_ дъщери — промълви Дод.
	— Да, аз… — Брайън замълча и се вгледа изпитателно в чичо си. — Да не би да твърдиш, че не са твои деца? — Когато Дод не отговори, Брайън се обърна към баща си. — Кой…?
	— Близначките бяха — _са_ — мои дъщери — призна Фарлан.
	— По дяволите! — Брайън се обърна към майка си. — Ти знаеше ли?
	Веда реши, че не би могла да издържи тази лудост нито миг повече. Беше направила всичко по силите си, за да защити сина си, но ако Фарлан продължи с откровенията и ги доведе до логичния им завършек, как щеше да се отрази това на Брайън? Той винаги бе възприемал себе си като единственото дете на Фарлан. Единственият наследник на богатството на Маккинън. Какво щеше да се случи, ако Фарлан решеше да признае Рийв и Джаси за свои деца? Преди тридесет години онази проклета Дина бе направила достатъчно, за да навреди на семейството й, да застраши бъдещето на Брайън. И сега се налагаше тя да намери изход от този кошмар преди нещата да са стигнати твърде далеч.
	— Майка ти и аз сключихме споразумение — обясни Фарлан. — Когато обясних на Дина, че не мога да се оженя за нея, тъй като никога не бих могъл да напусна Веда и теб, двамата с нея решихме, че ще е най-разумно тя да вземе децата със себе си и да напусне града. Всъщност, тя това и стори. Или поне аз вярвах в това. — Фарлан насочи вниманието си към Макс. — Ти трябваше да й занесеш десет хиляди долара в брой. След това, в продължение на няколко години, тя продължи да тегли пари от сметката, която открих на нейно име. Така ли беше?
	Очите на Макс се разшириха от ужас. Той погледна встрани, а след това забоде поглед в пода.
	— Отговори ми, по дяволите! — настоя Фарлан. — Така е, нали? Аз ти се доверих, като на мой адвокат и член на семейството, да се погрижиш за този проблем вместо мен.
	— Аз… аз занесох парите в апартамента точно както ме инструктира — отвърна Макс. — Но тя не беше там. Дина и бебетата бяха изчезнали. Вече беше заминала. Разпитах съседите, но никой нямаше представа къде е отишла. Не беше оставила нито бележка, нито някакъв адрес.
	Очите на Фарлан заблестяха от неподправена ярост. Веда изтръпна. О, господи, никога не й бе хрумвало, че може да настъпи този ден. Денят, в който Фарлан ще разбере, че Макс бе откраднал от него стотици хиляди долари, а Дина и нейните близначки не са получили нито цент от парите, които бе заделял за тях. Тя, разбира се, винаги бе знаела това, но предпочете да запази мръсната тайна на Макс, защото смяташе, че е в неин интерес. Ако Фарлан бе научил, че Дина и бебета й са изчезнали без следа, той сигурно щеше да наеме частен детектив, за да ги открие.
	— Съжалявам. — Макс все още не можеше да си наложи да погледне Фарлан в очите. — Знаеш, че по онова време постоянно бях без пари. Когато не намерих Дина, си помислих, че бих могъл просто да задържа парите. Имах намерение да взема само първите десет хиляди, но тя така и не се появи, за да си поиска парите и аз… аз реших да подправя подписа й, за да мога да тегля парите, които внасяше в сметката й всеки месец.
	— Да не би да ми казваш, че Дина и дъщерите ми не са получили нито цент от тези пари? — Лицето на Фарлан се разкриви от ярост. Той сви големите си ръце в юмруци. — И защо изведнъж спря да теглиш пари от сметката? Дойде при мен и ми каза, че няма смисъл да превеждам пари по тази сметка, тъй като Дина престанала да тегли суми от нея. Но това също е било лъжа! Лъжи! Само лъжи!
	— Не зная защо го направих. А престанах, защото… ами, предполагам, че съм се уплашил. Започнах да се чувствам много виновен. В края на краищата, Фарлан, ти винаги си бил толкова добър с мен. Помагал си ми и…
	— Кажи ми какво знаеш за изчезването на Дина? И за двете изоставени бебета? — Фарлан се спусна към Макс, сграбчи го за реверите на сакото и го разтърси с все сила. — Отговори ми, по дяволите! Аз ти се доверих. Поверих ти живота на Дина и дъщерите си.
	Дод стисна ръката на Фарлан и го дръпна далеч от Макс.
	— Това вече няма никакво значение, нали? Ако Джаси Талбът и Рийв Сорел са наистина дъщерите на Дина, то това е единственото важно нещо. Всичко останало е без значение. Можеш да се разправяш с Макс по-късно, след като овладеем сегашната криза.
	Фарлан кимна.
	— Прав си. Най-напред трябва да разбера със сигурност дали са моите дъщери. Мисля да отида при Джейкъб Бътлър и да му разкажа всичко.
	— Не! — изкрещя Веда.
	Съпругът й май си беше загубил ума.
	— Съгласен съм с Веда — обади се Макс. — Какво се надяваш да постигнеш като разговаряш с шерифа?
	Фарлан прониза Макс с пламналия си поглед.
	— Ти, Максуел, вече нямаш думата. Ще бъдеш истински късметлия, ако не повдигна обвинения срещу теб в съда.
	— Фарлан, няма да го направиш — настоя Веда. — Макс е от семейството. Ние защитаваме семействата си.
	— Джаси и Рийв може също да се окажат част от семейството ми. Някой се опита да убие Джаси — продължи Фарлан. — Възможно е покушението да не е било извършено от серийния убиец. Което означава…
	— Разбира се, че е бил серийният убиец — прекъсна го Веда. — Тя е червенокоса уличница, изхвърлена в потока, подобно на всички останали убити жени.
	— Никога повече не наричай дъщеря ми _уличница_! — гневно възкликна Фарлан и погледна съпругата си. — Разбра ли?
	О, да, разбираше. Фарлан щеше да брани и защитава децата на Дина. Точно както се бе опитал да стори и с нея. Щеше да обича тези две момичета така, както бе обичал майка им.
	— Тя не е твоя дъщеря — спокойно отвърна Веда, макар цялата да трепереше от нерви. — Но дори и да беше, тя все пак си остава уличница. Също като Дина.
	— Дина беше най-сладката, най-сърдечната и предана жена, която съм познавал някога. — Фарлан насочи цялото си внимание към Веда. — Тя знаеше как да обича. — Преглътна емоциите, заседнали в гърлото му. — И обичаше _мен_.
	— Обичаше парите ти, проклет идиот! — Веда се изправи и отвърна на погледа на съпруга си.
	— Не, грешиш. Един мъж винаги разбира кога една жена го обича. Дина обичаше мен. Ти си тази, която обича парите ми. По време на целия ни брак си обсебена от манията да бъдеш госпожа Фарлан Маккинън. Единственият ти стремеж винаги е бил да запазиш влиянието си над мен, да не изпуснеш и цент от парите ми.
	— Заради Брайън! Не заради мен. Той е твой _син_.
	— А близначките на Дина са мои _дъщери_.
	— Говориш така, сякаш се гордееш с факта, че си станал баща на двете копелета на някакъв долнопробен бял боклук.
	Фарлан вдигна ръка, за да удари Веда, но Брайън мигновено пристъпи напред и застана между тях. Ръката на Фарлан замръзна във въздуха.
	— Недей! — спокойно рече Брайън. — Зная, че не би искал да удариш майка.
	Веда не успя да се пребори с потока сълзи, който окъпа лицето й. Нима бе възможно все още да изпитва същата силна болка, както и в деня преди толкова много години, когато откри, че съпругът й не само има любовница, ами тя дори е родила децата му.
	Фарлан прикова върху Брайън блесналия си поглед. После бавно свали ръка.
	— Освен това няма да ходиш при шериф Бътлър — продължи Брайън. — Какво ще постигнеш, ако разговаряш с него? Дори и нещо да се е случило с Дина и близначките преди години, ти не знаеш нищо за това. Никой от нас не знае. Затова смятам, че признанията ти пред шерифа не могат да бъдат от полза нито за теб, нито за когото и да било другиго.
	— Искам доказателство, че тези момичета са _мои_ — настоя Фарлан. — А ако някой е наранил Дина… Ако някой се е опитал да нарани бебетата…
	— Ако си толкова решен да откриеш цялата истина, предлагам ти да се свържеш с Грифин Пауъл — обади се Дод. — Самата Рийв Сорел го е наела, за да разследва миналото й. Разговаряй с господин Пауъл, кажи му каквото сметнеш за уместно и виж дали той би могъл да ти каже нещо повече.
	— А той веднага ще отиде при Рийв Сорел и ще й разкаже всичко, което споделиш с него — вметна Веда.
	— Възможно е. — Дод я погледна. В очите му имаше тъга и съчувствие. — Но ако Рийв и Джаси са наистина дъщери на Дина, господин Пауъл непременно ще го разбере и тогава всички ще узнаят истината.
	— Никой няма да знае, че Фарлан е техен баща. Освен ако той не направи някое глупаво признание. — Веда не можеше да понася отчаянието, което напираше в гласа й, но, Господ да й е на помощ, тя наистина беше отчаяна. Отчаяно се опитваше да спаси наследството на Брайън, да запази брака си и да остави истината погребана в миналото.
	— Предлагам тази вечер всички да се наспим добре — отново заговори Брайън. — Да си дадем време да охладим малко страстите и емоциите си. Утре сутринта, на свежа глава, татко сам ще реши как иска да постъпи.
	— Съгласен съм. — Дод потупа Брайън по гърба. — Много разумно предложение.
	— Да, да, разбира се — присъедини се и Макс. — И на мен ми се струва разумно.
	— Майко? — Брайън прегърна Веда през раменете.
	Нейният скъпоценен син. Както винаги предан и лоялен.
	— Разбира се. Каквото и да реши Фарлан, ние ще го подкрепим. — Какъв ли избор имаше? Само че тя не бе изминала толкова дълъг път, не бе носила в душата си толкова много ужасни тайни, за да изгуби всичко накрая.
	Знаеше точно какво трябва да направи, без значение какво ще реши Фарлан. Трябваше да го направи скоро. Съвсем скоро.


	Докосни ме, плачеше душата й. Мили боже, нека ме докосне. Беше напрегната до краен предел. Тялото й толкова силно копнееше за него, че се боеше да не достигне до оргазъм в мига, в който ръцете му я докоснат.
	Как се бе случило това? Как така уравновесената, спокойна и самоуверена Рийв Сорел се бе превърнала в най-обикновена разгонена самка? Никога преди не бе желала нещо така, както в момента желаеше Джейкъб Бътлър. Няколкото й сексуални преживявания бяха с мъже от нейното социално обкръжение. Мъже, с които бе поддържала продължителни връзки. Сексът с тях беше добър — имаше ли лош секс — но точно в този момент не можеше дори да си спомни лицата им.
	Присъствието на Джейкъб Бътлър изпълваше целия й свят. До краен предел. Без да остави пространство за когото и да било другиго. А с това бе свързан и най-големият й страх — боеше се, че ще му позволи да доминира над нея. Той беше от мъжете, които бяха свикнали да получават онова, което желаят. И да го правят със страст и жар, напълно непознати за Рийв.
	Той пристъпи към нея и тя почувства топлината, която излъчваше силното му тяло. Стоеше само на няколко милиметра от нея и гърдите му почти докосваха гърба й. Рийв потрепери — по-скоро от страх, отколкото от неприятния допир на мокрите й дрехи. Застана съвършено неподвижно и, сдържайки дъха си, зачака.
	Той я докосна. Разтреперана от главата до петите, тя шумно въздъхна. Ръцете му я обгърнаха през кръста и притиснаха пуловера към тялото й. Кожата й сякаш пламна. Огънят обхвана всяко мускулче, всеки нерв, всеки сантиметър плът. Не разбра дали тя се облегна назад, или той я дръпна към себе си. А и не искаше да знае. Той я обгърна цялата. Задуши я в прегръдките си. Рийв облегна глава на гърдите му, затвори очи и се отдаде на насладата на мига. Джейкъб сведе глава, целуна я по челото, а след това леко докосна с устни ухото й.
	— Хайде първо да те освободим от тези мокри дрехи… скъпа.
	_Скъпа!_ Мили боже, той я нарече скъпа.
	Цялото й тяло пулсираше в ритъма на пламналата й женственост. Заливаха я вълни на огнено желание. Тя пламтеше. Изгаряше. Ласките му буквално я наелектризираха.
	Не възрази, когато той повдигна пуловера и откри голия й корем. Послушно вдигна ръце и му позволи да го съблече през главата й. Чувстваше се като упоена. Отърка тяло в неговото и почувства, че той разкопча сутиена и смъкна презрамките надолу по ръцете й. Цялата се разтресе, понесена на крилете на страстта. Той целуна първо едното, а след това и другото й рамо. После свали сутиена и го захвърли настрани. Огромните му, груби ръце обхванаха гърдите й. Леко ги повдигна нагоре сякаш преценяваше тежестта им. Те изпълниха догоре големите му шепи.
	Погали зърната й с палци и от устните й се изтръгна вик на неподправено удоволствие, граничещо с непоносима болка. Започна да се извива в ръцете му, обезумяла от желание. Той я целуна по шията, а след това проправи с устни пътека надолу по рамото й, като не спираше да гали зърната на гърдите й.
	Действайки инстинктивно, Рийв се обърна в прегръдките му и протегна ръка към копчетата на ризата му, тласкана от непреодолимата потребност да почувства голата му кожа. Разтрепераните й пръсти не успяха да се справят с копчетата. Тогава Джейкъб сграбчи двете й ръце и ги пъхна под ризата си. После сам разкопча всички копчета и захвърли ризата на пода. Без да губи нито миг повече, той я сграбчи през кръста и я привлече към себе си. Голите й гърди докоснаха пламналата му кожа.
	Рийв изпита неописуема наслада, когато го почувства толкова близо до себе си. Докосна гладката му кожа, усети силните мускули и стегнатата плът на тялото му. Той излъчваше сила и зашеметяваща мъжественост. Притежаваше примитивната сила и мощ на предците си. А тя се чувстваше жена както никога преди. Имаше чувството, че е в състояние да управлява целия свят… Че може само с един поглед… с едно докосване… с една дума… да постави този мъж на колене.
	Обви ръка около врата му, а след това се взря в очите му, поразена от дълбочината на изгарящата го страст.
	— Джейкъб — тихичко, почти шепнешком промълви тя. Името му прозвуча като молитва.
	И тогава той я целуна. Целуна я така, както я бе целувал в мечтите й — със сила и плам, които я разтърсиха до дъното на душата й. Устните му трескаво се впиха в нейните, устата му сякаш искаше да я погълне изцяло. В мига, в който Рийв разтвори устни и отвърна на целувката, поведението му рязко се промени. Нежността, която последва, я покори напълно. Беше негова. Телом и духом. Разбираше също така, без никакво съмнение, че поне през тази нощ той също й принадлежеше напълно. На нея и само на нея.
	Продължиха да се целуват толкова дълго, че коленете на Рийв омекнаха и тя остана без глътка въздух. Въпреки това все не можеше да му се насити, не можеше да го доближи достатъчно. Защото съзнаваше, че само сливането на телата им би могло да й донесе удовлетворението, за което копнееше.
	Джейкъб положи ръце върху задника й, повдигна я леко и я притисна към възбудения си член. Рийв отметна глава и проплака задъхано — звук, който свидетелстваше за пълната й капитулация. Капитулация не само пред него, но и пред нея самата. Пред собствените й, чисто човешки потребности. Устните му потърсиха едната й гърда, езикът му обходи зърното й. Тя се вкопчи в раменете му, за да запази равновесие и едва не свърши, когато той жадно засмука зърното й. Джейкъб вдигна глава. Рийв погали раменете му, плъзна ръце и стисна неговите.
	— Люби ме, моля те. — Молбата изригна от дълбините на душата й, от най-съкровените кътчета на сърцето й.
	— Няма да спра през цялата нощ — отвърна той, приклекна и я взе на ръце.
	Стресната от неочаквания му ход, Рийв ахна от изненада, обви ръце около врата му и зарови лице в рамото му. Той я внесе в спалнята, положи я на самия край на леглото и коленичи пред нея. Без да иска позволението й, свали обувките и чорапите й, след това разкопча ципа и копчето на панталона й и го смъкна надолу по бедрата й. Рийв седеше пред него и трепереше цялата от нетърпеливо очакване. Копнееше той да побърза, но едновременно с това й се искаше да се наслади на всеки миг, да направи така, че това удоволствие да продължи вечно.
	Следващият му ход отново я изненада. Вместо да свали гащичките й, Джейкъб се изправи и събу панталона и боксерите си. После се изправи пред нея — мъж изтъкан от твърди мускули и бронзова плът — за да й позволи да го погледа, да го погали с пламналия си поглед. Беше най-красивият мъж, когото бе виждала някога. Красотата му обаче не беше сладникава и традиционна. Чертите на лицето му бяха груби, като че ли изсечени от камък. Същото беше и тялото му. Всичко у него говореше за сила и мощ. И най-вече твърдият му, щръкнал право напред пенис. Ръката й се разтрепери неконтролируемо, когато се присегна, за да го докосне. Най-напред погали гърдите му. Малките зърна на гърдите му се втвърдиха като камъчета, когато ги помилва. Джейкъб обаче продължи да стои неподвижно като статуя, за да й даде възможност да му се наслади напълно. Рийв плъзна длани по плоския му корем, погали дългите му бедра. Съзнателно избягваше да докосва члена му, но когато пръстите й минаха край него, той рязко подскочи нагоре, сякаш я умоляваше да го погали.
	Рийв свали ръце от тялото му, стана от леглото и свали гащичките си. Сега вече бяха равни. И двамата бяха напълно голи. И възбудени до краен предел.
	Джейкъб постави длан върху венериния й хълм и леко го стисна. Тя цялата се стегна. Имаше чувството, че тялото й всеки момент ще експлодира.
	— Ти си почти готова — дрезгаво прошепна той.
	— Готова съм. О, господи, наистина съм готова.
	Разтвори ръце, за да го привлече към себе си.
	Той я положи върху леглото и се надвеси над нея. Целуна я за кратко по устните, а след това езикът му се зае да изследва тялото й — от главата до петите. И обратно. След това внимателно разтвори краката й и я погали с ръка. И преди Рийв да успее да разгадае намеренията му, топлият му език се спусна надолу. Настоятелен и ненаситен. Започна да я докосва, да я милва, да я смуче. Да я докарва до лудост. Само след няколко секунди Рийв достигна оргазъм. Тялото й се разтресе в поредица от конвулсии, от гърлото й се изтръгна сподавен вик.
	Внезапно Джейкъб се отдръпна от нея. Лиши я от топлината и силата на тялото си. Задъхана и разтреперана от преживяния оргазъм, тя едва успя да надигне глава и да го потърси с поглед. Видя го да вади малко пакетче от джоба на панталона си. Неспособна да откъсне поглед от него, тя го видя как слага кондома върху влажния си, твърд като камък пенис. Отмаляла от силния оргазъм, Рийв разтвори ръце и отвори душата и тялото си за него. Джейкъб леко я повдигна с големите си ръце и само с едно бързо и рязко движение проникна дълбоко в нея, съюзи телата им, направи ги едно цяло. Не им бяха необходими никакви думи. Каквото и да кажеха в този момент, щеше да бъде излишно. Телата им говореха на свой собствен език и изразяваха всичко, което трябваше да бъде казано.
	Джейкъб се задвижи вътре в нея и Рийв изпадна в екстаз. Нямаше друга по-подходяща дума, за да опише състоянието си. Беше се чувствала празна преди той да я обладае. А сега се усещаше цялостна и завършена. Сякаш телата им бяха създадени едно за друго. Пасваха си чудесно. В продължение на няколко минути Джейкъб я люби бавно и нежно. Движенията му бяха мъчително сладостни и разтапящи. Но когато Рийв откликна на страстта му, когато му каза без думи, че е готова да приеме всичко, което би могъл да й даде, че го иска целия, без остатък, Джейкъб се отдаде напълно на животинската страст, която изпепеляваше душата му. Облада я с дива ярост и сила и на нея това й хареса. Помисли си, че го обожава. Обожава допира на кожата му, аромата и вкуса му.
	Дългата му черна коса се люлееше над раменете му и докосваше гърдите й. Съвкупяваха се като обсебени от зъл дух и когато отново достигна до оргазъм в ръцете на този мъж, Рийв установи, че вече не е дама. Никога не бе подозирала дори, че би могла да изпита такова блаженство. Но това не й стигаше. Искаше още. Искаше го целия. Без остатък.
	Само миг преди да си даде сметка, че Джейкъб всеки момент ще свърши, тялото й полетя на вълните на втория оргазъм. Той продължи да я яха с бясно темпо, а тя с все сила се притисна към него с ясното съзнание, че неговото освобождаване ще удовлетвори и собственото й диво желание.
	Той свърши, ръмжейки и пръхтейки като разярен бик. Цялото му тяло се разтърси от силата на оргазма му. А когато най-сетне се успокои, Рийв свърши за втори път и този път удоволствието бе по-всепоглъщащо и отпреди. Той се отпусна отгоре й, претърколи се на една страна и я взе в прегръдките си. Рийв се сгуши до него, покри тялото му с целувки и започна да повтаря името му отново и отново.
	Джейкъб погали с ръка голото й тяло, допря устни до шията й и промърмори:
	— О, скъпа… Скъпа моя…
	За пръв път осъзна колко сладко може да звучи една-единствена дума. Дори и в сънищата и мечтите си не си бе представяла, че може да се почувства толкова страхотно в ръцете на един мъж.


>	26.

	Какво щеше да прави, ако наистина се окажеше, че Рийв Сорел и Джаси Талбът са дъщерите на Дина? Съвсем наскоро му бе хрумнала подобна възможност, но бе побързал да я отхвърли, защото през всичките тези години бе вярвал, че онези двете бебета са били премахнати скоро след като той уби Дина за пръв път. Сега обаче не беше толкова сигурен в това. Ами ако Слим не бе изпълнил разпорежданията му? Ами ако онова, което винаги бе смятал за истина, сега изведнъж се окажеше лъжа? Трябваше да научи истината. Трябваше да бъде сигурен.
	За всичко беше виновна Дина. Ако се бе влюбила в него, а не във великия Фарлан Маккинън, и досега щеше да е жива. И щеше да му принадлежи. Щяха да живеят заедно. И щяха да са щастливи.
	Съблече се и се пъхна под душа, наслаждавайки се на топлата вода, която обливаше тялото му. Защо никога не се бе вгледал по-внимателно в Джаси Талбът? Сега, като се замислеше, му се струваше, че никога не я бе поглеждал в лицето. О, и той като останалите мъже от окръг Чероки се бе заглеждал в огненото й тяло, но погледът обикновено се спираше на големите й цици и на дългите, стройни крака. Дина също имаше страхотна фигура, но тя беше далеч по-дребничка от Джаси и Рийв. Но пък при баща с фигурата на Фарлан Маккинън не беше чудно, че дъщерите й притежаваха пропорциите на истински амазонки.
	Изсмя се и насапуниса тялото си с вносния, ръчно произведен сапун, който предпочиташе. И само като си помислеше, че през всичките тези години жената, която е най-близка с Дина, се е намирала в собствения му град! Направо под носа му! Нима Дина съзнателно го бе отвеждала далеч от Чероки Пойнт. Примамвала го бе на други, далечни места, за да го отдалечи от скъпоценната си дъщеря?
	— Не си искала да я убия, нали, любима? Затова избираше другите жени далеч от дома.
	Ръката му се поспря около пениса му. После го насапуниса, изплакна го и хвърли сапуна. Започна да се докосва, докато си мислеше за Дина.
	Ако се разчуеше, че Фарлан е бащата на бебетата на Дина — а това вече изглеждаше неизбежно — как този факт щеше да се отрази върху неговото бъдеще? Властите може би щяха да разпитат всички хора, свързани по някакъв начин с Фарлан. Щяха да започнат да се ровят в живота и миналото на членовете на семейството му. Не можеше да поеме този риск. Не можеше да позволи на когото и да било да се рови в личните му дела. Вярно, че беше много внимателен и предпазлив, но не и съвършен. Имало е случаи, в които е допускал грешки.
	— Дина, Дина, защо ме принуди да те убия?
	Ръката му обхвана еректиралия му член. Въздъхна, спомнил си деня, в който реши да я люби. Тя се опита да се бори с него, но все още бе твърде слаба след раждането. Освен това беше твърде дребничка и слабичка жена и той успя да я укроти само с няколко удара.
	Свърши внезапно, погълнал от мислите си за Дина, от спомените, в които я чукаше и я убиваше след това. Почувства как ръцете му извиват черната панделка около врата й и я задушават до смърт. Още тогава, първия път, трябваше да се досети, че един път нямаше да му е достатъчен. Тя не беше от жените, които си остават мъртви. А двете й червенокоси малки изчадия очевидно бяха същите като нея. И те нямаше да останат мъртви за дълго. Той обаче можеше да ги убие; точно както бе сторил с майка им. А ако се наложеше, щеше да ги убива отново и отново.
	Изми спермата от ръцете и пениса си и се замисли върху възможностите, с които разполагаше. Джаси и Рийв трябваше да умрат. И двете. Трябваше да умрат от неговите ръце, а не премахнати от някакъв имитатор, изживяващ се като велик убиец. Джаси все още беше в болницата. В кома. Напълно безпомощна. Само че е заобиколена от хора по двадесет и четири часа, напомни си той. Изчакай. Изчакай да видиш дали ще се възстанови. Тя може никога да не излезе от комата. Може дори да умре.
	Той обаче не искаше Джаси да умре. Не още. Тя трябваше да загине от неговата ръка. Джаси и Рийв бяха неговите жертви. Ще ги убие една по една, както бе убил Дина. Ще ги отнеме от Фарлан така, както той бе отнел майка им от него.
	А след като ги убие, дали и те, също като Дина щяха да започнат да се връщат отново и отново? Това вече би било много странно. Три червенокоси жени, които се връщат от света на мъртвите, за да го преследват, да го омайват, да му доставят неописуема наслада.
	Налагаше се да бъде особено предпазлив. Не можеше да допусне по никакъв начин да привлича вниманието към себе си. Но въпреки това трябваше да се отърве от дъщерите на Дина. Да се отърве от тях и да обвини Фарлан Маккинън за смъртта им. То вече би било висша справедливост.


	Фарлан трябваше да се обади и да разговаря с няколко човека, на които в минатото бе вършил услуги, за да получи номера на домашния телефон на Грифин Пауъл. Беше твърдо решен да разговоря с известния частен детектив, който се опитваше да открие истината около раждането на Рийв Сорел. Освен това искаше да го направи още тази вечер. След всичките тези години, в които неведнъж се бе питал какво се бе случило с Дина и децата, след безсънните нощи, в които се бе опитвал да увери сам себе си, че трите са добре и живеят щастливо, Фарлан бе научил неща, които го караха да подозира, че в действителност се бе случило нещо ужасно. Някой беше причинил зло на Дина, а след това й бе отнел двете близначки и ги бе зарязал на произвола на съдбата, за да умрат. Очевидно всички в Чероки Пойнт знаеха по малко от истината за раждането на Джаси и Рийв. Онова, което обаче не знаеха — а и как биха могли! — бе, че именно той е бащата на двете момичета.
	Никога нямаше да забрави първата си среща с Дина. Беше най-красивото същество на земята. Той обаче знаеше, че тя е проститутка, която се среща с Дод от месеци. Дод си бе въобразил, че е влюбен в момичето. Изглеждаше напълно завладян от нея. Въпреки това се измъчваше от чувство на вина и търсеше начин да сложи край на връзката им. Това бе причината, поради която взе Фарлан със себе си през онази нощ. Имаше нужда някой да му вдъхне кураж, за да може да приключи отношенията си с Дина.
	Фарлан го подкрепи изцяло. Благодарение на него през онази нощ Дод се сбогува с Дина и си тръгна с намерението да не се върне никога повече. През последвалите няколко дни Фарлан не можа да прогони образа на момичето от главата си. Най-накрая, две седмици по-късно, отиде в Ноксвил, за да я види. Плати й и прекара с нея цялата нощ. След това започна да я посещава всяка седмица. А когато се влюби в нея и я помоли да се откаже от занаята, за да бъде само негова, Дина му призна, че Дод продължава да я посещава.
	— Обичаш ли Дод? — попита я тогава той.
	— Не, разбира се, че не го обичам. Само го харесвам. Той е мил и добър човек, но аз не се влюбвам във всичките си клиенти. Както знаеш, аз се _прехранвам_ като спя с тях.
	Тогава Фарлан я сграбчи и я разтърси с все сила.
	— Ами аз? Това ли съм аз за теб? Поредният клиент?
	Очите й се напълниха със сълзи и тя поклати глава.
	— С теб е различно. Знаеш, че е така. Мисля, че се влюбих в теб още през първата нощ. О, по дяволите, Фарлан, това е истинска лудост. Не мога да си позволя да те обичам.
	През онази нощ той я взе със себе си и двамата отседнаха в един хотел в Сивиървил. На следващия ден се обади на Макс, който току-що бе завършил юридическия факултет, и го накара да й потърси жилище. Той веднага намери един приятен апартамент на улица „Хиат“. Наеха го за една година и платиха в брой. От този момент насетне Фарлан започна да пътува твърде често, за да прекарва повече време с нея. На Макс възложи да се грижи за финансовото състояние на Дина.
	Макс. Гадната невестулка. Беше му се доверил. Поверил му бе сигурността на Дина. Особено пък на края на връзката им, когато тя реши да вземе децата и да напусне града.
	— Фарлан? — Гласът на Веда долетя откъм затворената врата.
	Той погледна нататък и се намръщи.
	— Махай се. Остави ме на мира.
	— Моля те, трябва да поговорим.
	— Няма за какво да говорим.
	— Напротив, има. Трябва да поговорим за Брайън. — Тя влезе в стаята, но се спря до вратата и се поколеба.
	— Брайън е зрял мъж. Може и сам да се грижи за себе си. Няма нужда от твоята закрила.
	— Ако си намислил да направиш някоя глупост и да признаеш онези две жени за твои дъщери, то аз определено смятам, че съм длъжна да закрилям сина си. Нашият син. А ти знаеш, че Брайън е твой син. С двете близначки никога не би могъл да си сигурен, че наистина са твои деца. Със същия успех биха могли да бъдат на Дод, на Макс или на бог знае кого. В края на краищата, тя спеше с мъже за пари. Тя те използва, Фарлан. Никога не те е обичала.
	Той я удари. Зашлеви я през устата и разцепи долната й устна. Тя извика, а след това се отдръпна назад и цялата настръхна. Сгърби се, заприлича на дебела лоена топка. Сините й очи се разшириха от страх и изумление. Никога преди не бе вдигал ръка срещу нея. Почувства се ужасно засрамен загдето я удари.
	— Съжалявам, Веда. Не исках да те ударя. Никога не съм искал да те нараня. Никога.
	Тя вдигна глава и го погледна. Очите й бяха пълни със сълзи.
	— Много искаш Джаси Талбът и Рийв Сорел да се окажат наистина децата на Дина, нали? И ако сега, в този момент, Дина можеше да влезе през тази врата, ти щеше да я приемеш обратно в живота си, нали?
	— Не си причинявай това — рече й Фарлан.
	— Няма да се откажеш — заяви тя. — Но аз няма да ти позволя да отнемеш каквото и да било от Брайън.
	— Лягай си, Веда. Остави ме сам. Ще поговорим отново сутринта, след като и двамата сме имали време да помислим върху случилото се. — Понечи да я докосне, но тя се сви уплашено и се отдръпна от него. Той кимна с разбиране, осъзнал, че точно в този момент тя не би могла да понесе допира на ръката му. — Никога не бих наранил Брайън. Ти най-добре от всички би трябвало да знаеш докъде съм готов да стигна, за да го предпазя и защитя. Отказах се от жената, която обичах, и от двете си дъщери, за да не се наложи Брайън да изгуби майка си още като малко момче. По онова време беше толкова откачена, че сигурно щеше да се самоубиеш. Изобщо не помисли за сина си, когато се опита да отнемеш живота си. Мислеше единствено за себе си.
	Веда изпъна гръб, изправи рамене, вирна предизвикателно брадичка и го изгледа с блеснали от ярост очи. След това се обърна и напусна кабинета му. Фарлан въздъхна с облекчение, когато отново остана сам. Без да се поколебае, той вдигна телефонната слушалка и избра номера на домашния телефон на Грифин Пауъл.
	— Домът на Пауъл — отговори мъжки глас на третото позвъняване. Иконом? Секретар?
	— Бих желал да разговарям с Грифин Пауъл. Въпросът е спешен и не търпи отлагане.
	— Мога ли да попитам кой се обажда?
	— Фарлан Маккинън, собственик на „Маккинън Медия“.
	— Да, сър. Изчакайте само един момент.
	Фарлан изчака. Следеше часовника върху бюрото си. Една минута. Две минути. Три. Не беше свикнал да го карат да чака. Четири минути.
	— Господин Маккинън, обажда се Грифин Пауъл. Как бих могъл да ви помогна?
	— Зная, че разследвате миналото на Рийв Сорел и Джаси Талбът и се опитвате да откриете рождената им майка.
	— Бих искал да ви попитам как се сдобихте с тази информация — отвърна Пауъл. — Предполагам обаче, че едва ли има човек в Чероки Пойнт, който да не знае, че близначките издирват биологичните си родители.
	— Аз може би разполагам с информация, която да ви помогне да проследите произхода им.
	— Наистина ли? И за каква информация става дума?
	— Преди тридесет години една млада жена на име Дина Колинс роди близнаци. Две момиченца. Имам основание да предполагам, че Дина е майката на Рийв и Джаси.
	— И какви по-точно са тези основания, господин Маккинън?
	— Само преди няколко дни видях Рийв Сорел за пръв път. Но познавах Дина Колинс. Госпожица Сорел е по-висока и по-едра от Дина, но чертите на лицата им са почти еднакви. Освен това косата й има същия кестеняво-червеникав цвят.
	— Колко добре познавахте Дина Колинс? — попита Пауъл и Фарлан долови някакви странни нотки в гласа му.
	— Вие вече знаете, че Рийв и Джаси са дъщерите на Дина, нали?
	— Зная повече от това — отвърна Пауъл. — Успях да стесня самоличността на бащата до трима мъже. Само трима мъже са посещавали Дина Колинс в апартамента й на улица „Хиат“ в годината преди раждането на дъщерите й. Съдия Дод Кийфър, Максуел Фенъл и…
	— Аз.
	— Възнамерявам да се свържа с госпожица Сорел утре сутринта, за да й съобщя тази информация. Възможно ли е да стесните кръга още малко, така че да съм в състояние да й съобщя едно-единствено име? Това на биологичния й баща?
	— Кажете й, че Фарлан Маккинън е нейният баща. Кажете й още, че искам да я видя, да разговарям с нея, да й обясня защо… — Фарлан замълча, задавен от непролетите сълзи. Как изобщо би могъл да накара дъщеря си да разбере защо бе изоставил нея и близначката й? Как би могъл да докаже, че бе обичал майка им? А и тях двете също.
	— Струва ми се, че вече познавам добре госпожица Сорел и съм сигурен, че тя веднага ще поиска ДНК-тест.
	— Съгласен съм да се подложа на ДНК-тест. Колкото по-скоро, толкова по-добре.
	— Господин Маккинън, просто така, от любопитство… Каква е кръвната ви група?
	— Моята кръвна група?
	— Да. Дина Колинс е била нулева отрицателна.
	— Аз съм AB-отрицателна — отвърна Фарлан. — Защо?
	— Рийв Сорел и Джаси Талбът са AB-отрицателна.
	Фарлан се задъха, останал изведнъж без достатъчно въздух. Значи те наистина бяха бебетата на Дина. Техните близначки. Неговите и на Дина.
	— Моля ви, кажете на Рийв, че аз… че аз искам да се срещна с нея.


	Джейкъб се пробуди бавно. Нощната лампа все още светеше и обливаше стаята със слабата си светлина. Той се протегна, завивката се плъзна надолу и откри голите му гърди. Обърна се на една страна и се загледа в жената, която спеше до него. Изглеждаше като Джаси. Имаше същите черти — нос, уста, брадичка. Същата дълга шия. Само че той никога не се бе възбуждал от самото присъствие на Джаси. Двете жени може и да бяха идентични близначки, но когато погледнеше Рийв, той виждаше само нея и въобще не се сещаше за сестра й, която имаше почти същото лице.
	Искаше да я докосне. Тя лежеше спокойно до него, с разпиляна коса, чисто лице и сгорещено от съня тяло, и представляваше почти неустоимо изкушение. Беше я притежавал веднъж, но това не му беше достатъчно. Искаше я отново. Точно в този момент. И вероятно щеше да я желае и на сутринта.
	Рийв Сорел може и да беше изискана дама извън спалнята, но, гола и възбудена, беше същинска фурия. Всяка ласка, всяка целувка, всяко страстно докосване при тях беше поделено по равно — Рийв даваше също толкова, колкото и получаваше.
	Желаеше я така, както не бе желал друга жена през живота си. Инстинктивно усещаше, че и тя го бе желала със същата непреодолима страст. Вкопчиха се един в друг като подивели животни. Този път обаче искаше да я люби иначе — по-бавно, по-нежно и много по-продължително.
	Джейкъб отметна завивката от лявото й рамо и целуна малките лунички, изпъстрили кожата й. Тя въздъхна. Той плъзна ръка под завивките и погали едната й гърда. Още една въздишка. Леко стисна зърното й. Тя се размърда и простена задавено.
	Той се усмихна, протегна ръка и с един замах свали завивките. Не я изчака да се събуди напълно. Докосна с устни зърното й и насочи ръка към венериния й хълм. Тя се задъха. Джейкъб плъзна два пръста между влажните устни на женствеността й и проникна в нея.
	— Джейкъб… — Името му бе произнесено тихичко, пропито с много нега и страст.
	— Да, скъпа?
	Тя се обърна към него и се усмихна похотливо.
	— Хайде да се любим отново.
	Той се разсмя.
	— Госпожице, можеш да си сигурна, че точно в този момент не бих правил нищо друго.
	Взе я в прегръдките си, а тя преметна единия си крак върху него и се притисна към него. Джейкъб потърси устните й. Целувката им беше сладка и нежна, но само след няколко секунди стана опустошителна и пламенна. Той изрита завивките в долния край на леглото. Без да спира да го целува и да го гали като обезумяла, Рийв пропълзя отгоре му и се настани, стиснала го между бедрата си.
	— Искаш ли да ме пояздиш, скъпа? — попита той.
	— О, наистина смятам да те пояздя, шериф Бътлър. Силно и продължително. — Надигна се леко, за да нагласи тялото си с очевидното намерение да се настани върху възбудения му член.
	Преди да успее да направи каквото и да било, той я сграбчи за задника и рязко проникна в нея. Тя едва не се задави от изумление, но след това отметна назад глава и проплака от удоволствие.
	— Сама си го търсеше и си го намери — рече й той, полагайки неимоверни усилия да остане съвършено неподвижен вътре в нея. Господи, тя беше толкова топла! Толкова влажна и стегната! Само едно движение и сигурно щеше да свърши.
	Рийв се наведе напред, подпря ръце от двете страни на главата му, залюля гърди над лицето му и започна да се движи бавно — напред-назад, нагоре-надолу. Тази жена го убиваше. Можеше единствено да се опита да забави неизбежното, но едва ли щеше да издържи още дълго. Погали гладката и опъната кожа на бедрата й, вдигна глава и разтвори устни, за да улови едното молещо за внимание зърно. После се прехвърли на другото. И пак на първото. Рийв постепенно увеличи темпото. Той пое едното зърно между устните си, а другото погали с ръка. Трябваше да я отведе до момента на кулминацията, преди да е изригнал вътре в нея. И трябваше да го направи час по-скоро.
	Беше се надявал втория път да я люби по-бавно, но това просто не беше възможно. Беше на ръба да изгуби контрол. Ако тя не достигнеше до оргазъм веднага, той нямаше да успее да я изчака. Рийв Сорел му въздействаше като никоя друга жена и го караше да й се отдаде напълно.
	Почувства как тя се стяга около него, осъзна, че тялото й всеки момент ще го залее с горещите си сокове. Тя се отдаде напълно на насладата, получаваше удоволствие, и на свой ред, отвръщаше със същото. Цялото й тяло се тресеше, от гърлото й се отронваха стенания. Когато оргазмът й достигна връхната си точка, Рийв изкрещя с пълно гърло. И тази нейна пълна забрава в насладата го тласна отвъд ръба. Ушите му започнаха да бучат, имаше чувството, че главата му ще експлодира.
	Изрева от удоволствие и изригна вътре в нея. Едва в този момент осъзна, че не бе използвал никакви предпазни средства. По дяволите, никога преди не бе допускал подобна глупост. Но пък и за пръв му се случваше до такава степен да изгуби ума си по някоя жена. Тя му действаше просто пагубно. Точно в този момент обаче изобщо не му пукаше. Чувстваше се твърде добре. Изпитал бе огромно удоволствие и изобщо не съжаляваше. Щеше да има достатъчно време за това на сутринта.
	Тя се отпусна отгоре му. Лежаха един върху друг сякаш бяха свързани навеки. Той придърпа с крак завивките, след това се присегна и ги метна върху Рийв.
	— Твърде съм тежка — промърмори тя. — Би трябвало…
	Той я прегърна и силно я притисна към себе си.
	— Скъпа, да не си посмяла да помръднеш.
	Тя въздъхна, сгуши се върху него, целуна го по шията, по ухото, а след това потърси устните му. Миг преди да го целуне, попита:
	— По-късно ще го направим отново, нали?
	— Можеш да заложиш сладкото си задниче на това. Все още не мога да ти се наситя.
	— И аз се чувствам по същия начин.
	— В такъв случай заспивай, за да си починеш и събереш достатъчно сили за следващия път.
	Усмихната замечтано, тя се настани удобно върху него. Тялото му никога преди не бе изпитвало толкова приятна тежест. Ако зависеше от него, биха могли да си останат в тази поза завинаги. Положи собственически ръка върху задника й и затвори очи.
	Когато телефонът иззвъня, Джейкъб се стресна и отвори очи. Присегна се за телефона и претърколи Рийв върху леглото. Докато да вдигне слушалката, Рийв вече бе напълно будна.
	— Да?
	— Кой се обажда? — попита някакъв мъжки глас.
	— А вие кой сте? — на свой ред попита Джейкъб.
	— Джейкъб, ти ли си?
	Той внезапно разпозна гласа.
	— Да, Кейлъб, аз съм.
	— Защо си там? Правиш компания на Рийв ли? — Кейлъб се засмя.
	— Какво има? Защо се обаждаш? Да не се е случило нещо с Джаси?
	Рийв моментално седна в леглото и сграбчи ръката на Джейкъб.
	— Какво има?
	— Да, наистина се случи нещо — отвърна Кейлъб. — Джаси се събуди преди около пет минути. Отвори очи, погледна право в мен и се усмихна. В момента сестрите са при нея. Вече се обадиха на доктор Беъл и доктор Корнелиус.
	Сякаш огромна буца заседна в гърлото на Джейкъб. Господ бе чул молитвите им. Включително и неговите.
	— Веднага ще доведа Рийв. — Затвори телефона, обърна се към нея и я сграбчи за раменете. Тя се взираше в него, а в очите й се четяха страх и надежда. — Джаси е излязла от комата. Погледнала Кейлъб и се усмихнала.
	Рийв се хвърли върху Джейкъб и го прегърна. Лицето й се окъпа в сълзи.
	— Това е възможно най-добрата новина. Джаси се е събудила. Сега вече ще се оправи, нали?
	Джейкъб се отдръпна назад, хвана лицето на Рийв с ръце и я целуна.
	— Да, скъпа, Джаси ще се оправи.


>	27.

	На Рийв й харесваше да има до себе си силен и решителен мъж, който очевидно се бе самоназначил за неин защитник и закрилник. Никога преди не бе смятала, че ще й бъде необходим мъж, за да почувства, че животът й е напълно завършен и изпълнен със смисъл. Може би това се дължеше на факта, че до този момент не бе срещала мъж, в когото да разпознае сродна душа. А в този мъж бе намерила дори нещо повече. Джейкъб в никакъв случай не можеше да се сравнява с нея в социално или финансово отношение, но това нямаше абсолютно никакво значение. Поне не и за нея. Сега й се струваше странно, че изобщо е могла да си помисли, че подобни маловажни подробности биха могли да са от значение при избор на партньор в живота.
	— Добре ли си, Рийв? — попита я Джейкъб докато пътуваха в асансьора на Окръжна болница. Стоеше непосредствено до нея и я прегръщаше през раменете.
	Тя кимна, погледна го и се усмихна.
	— Чувствам се повече от добре. Поради ред причини.
	Той я притисна към себе си, а тя обви ръка около кръста му и положи глава на гърдите му. Джейкъб я целуна по върха на главата.
	— Нямам търпение да видя Джаси — промълви Рийв, допряла устни до меката кожа на якето му. — Толкова съм щастлива, че тя най-после излезе от комата. Щастлива и преизпълнена с благодарност.
	Джейкъб я притисна отново към себе си и в този момент вратата на асансьора се отвори. Рийв се обърна, хвана го за ръка и двамата се насочиха право към интензивното отделение. Завариха Кейлъб да кръстосва неспокойно из чакалнята. Видя ги, усмихна се широко и бързо се приближи към тях. Сграбчи Рийв, вдигна я от земята и я завъртя около себе си. Тя избухна в смях и го прегърна, заразена от доброто му настроение.
	— Тя е будна — оповести Кейлъб. — Отвори големите си кафяви очи и ми се усмихна. После промълви името ми. — Кейлъб шумно преглътна.
	— Може ли да я видя? — попита Рийв.
	— Скоро — отвърна Кейлъб. — Доктор Корнелиус пристигна току-що и в момента е при нея. Преглежда я.
	Рийв закри устата си с ръка и се опита да преглътне сълзите, които напираха в очите й. Джейкъб застана до нея, прегърна я през кръста и я привлече към себе си.
	— Нали точно за това се молехме всички — пророни.
	— Да, така е. — Кейлъб се извърна настрани, неспособен повече да сдържа емоциите си.
	Рийв вдигна ръка и понечи да го погали по гърба, но Джейкъб я хвана за китката. Тя вдигна поглед и го погледна въпросително. Той само поклати глава и, за нейно огромно изумление, тя моментално разбра смисъла на жеста му. Като мъж Джейкъб разбираше, че Кейлъб не би искал никой да види сълзите му и би оценил деликатността им в момент като този.
	Наложи се да изчакат по-малко от двадесет минути, но те им се сториха като двадесет години. Най-накрая доктор Корнелиус излезе от отделението. Тръгна право към Рийв и точно в този момент в чакалнята нахлуха останалите членове от семейството на Джаси — Джени, Далас, Сали и Луди.
	— Джаси ще се оправи. — Думите на Джени прозвучаха като безспорен факт.
	Казаното от нея беше предсказание, в което Рийв повярва с цялата си душа.
	— Джаси наистина се справя забележително добре предвид сериозността на травмите и продължителността на комата — информира ги доктор Корнелиус. — Тя е истински борец.
	— О, да, всички ние знаем това — съгласи се Рийв. — Ще се възстанови ли напълно? Смятате ли, че е получила някакви трайни увреждания?
	Застанал непосредствено зад нея, Джейкъб не сваляше ръце от раменете й. Цялата му поза излъчваше желание да я пази и закриля.
	— На този етап все още е невъзможно да се прецени това, но аз смятам, че шансовете й за пълно възстановяване са добри. — Доктор Корнелиус премести поглед от Рийв към Кейлъб. — Разсъдъкът й все още не е съвсем бистър, но знае коя е и разпозна господин Маккорд, което е добър знак. От друга страна обаче, тя нямаше представа къде се намира. Когато й обясних, че е в болница, тя попита защо. Не си спомня нищо от нощта на нападението. Всъщност, при нея се наблюдава частична амнезия, но аз мисля, че това е временно. В рамките на няколко седмици би трябвало да възстанови паметта си напълно. Въпреки това може никога да не си спомни за случилото се през онази нощ.
	— Амнезията ли е единственият проблем, с който ще трябва да се справи? — попита Кейлъб.
	Доктор Корнелиус се намръщи.
	— За момента Джаси има лека парализа на ръцете и краката, но тя също ще отшуми с времето. Освен това съществува и проблем с речта й. Но при една продължителна терапия…
	— По дяволите! — Кейлъб се обърна и се отдалечи.
	— Джаси ще получи всичко, от което се нуждае, за да се възстанови напълно — заяви Рийв. — Не ме интересува къде ще трябва да я заведем и колко ще струва, но аз искам само най-доброто за сестра си. — Тя замълча, задавена от сълзи.
	Джейкъб я стисна още по-здраво за раменете.
	— Може ли да я видим? — попита Джени.
	— Да, разбира се — отвърна лекарят. — Но можете да влизате само по двама и да оставате при нея не повече от няколко минути.
	— Разбираме — съгласи се Джени. После погледна Рийв. — Вие с Джейкъб влезте първи.
	— Сигурна ли си? — попита Рийв. — В края на краищата, ти си най-добрата й приятелка.
	— А пък ти си й _сестра_. — Джени протегна ръце и прегърна Рийв.
	Рийв насочи поглед към Сали Талбът. Възрастната жена само кимна.
	— Джени има право. Ти влез първа.
	— Ами Кейлъб? — попита Рийв.
	Далас погледна към Кейлъб, застанал в другия край на помещението. Стоеше съвсем сам с гръб към тях. Изглеждаше съсипан.
	— Аз ще поговоря с Кейлъб. Той ще се оправи.
	Джейкъб хвана Рийв за ръка и двамата заедно влязоха в стаята на Джаси в интензивното отделение. Макар и все още много бледа и свързана с многобройни тръбички и апарати, Джаси се усмихна в мига, в който погледът й се фокусира върху Рийв. Стомахът на Рийв изведнъж се преобърна и тя се почувства изключително странно. Без грим, без зелените контактни лещи и наситеночервената боя, с която боядисваше косата си, Джаси повече от всякога изглеждаше като нея. Двете наистина бяха напълно идентични близначки.
	— Рийв… — Гласът на Джаси беше тих и леко предрезгавял от продължителното мълчание.
	Рийв се спусна към сестра си, сграбчи я за ръката и се наведе, за да я целуне.
	— Крайно време беше да се събудиш. Не можеш да си представиш колко ни изплаши.
	— Съжалявам — едва доловимо прошепна Джаси.
	— Сега вече ще се оправиш. Доктор Корнелиус ни го каза, а той знае най-добре, защото е най-добрият в тази област.
	Джаси кимна.
	— Ти… ти си се погрижила… за това.
	Рийв се разсмя.
	— Както винаги, позна — обади се Джейкъб и застана зад Рийв. — Сестра ти направи всичко възможно, за да е сигурна, че ще получиш възможно най-добрата медицинска помощ.
	Джаси се намръщи.
	— Наблюдавай я.
	— Кого да наблюдава? — попита Рийв.
	Джейкъб прегърна Рийв.
	— Искаш да наблюдавам Рийв? Искаш от мен да я пазя?
	Джаси кимна.
	— Да. Опасност.
	— Доктор Корнелиус ти е разказал какво се е случило и ти е обяснил защо си в болницата, нали? — попита Рийв.
	Джаси кимна отново.
	— Нападение. Главата.
	Джаси стисна ръката на сестра си.
	— Сега си почивай. Двамата с Джейкъб вече си тръгваме, за да могат да те посетят Джени и Далас. А също и леля ти Сали и Луди.
	— Кейлъб?
	— Тук е. Всъщност, той изобщо не е напускал болницата. Не се е отделял от теб нито за миг.
	— Обича ме.
	— О, да, мадам, със сигурност те обича. — Точно в този момент Рийв силно завидя на сестра си. Не за пръв път се питаше как ли би се чувствала, ако беше обичана така, както Кейлъб обичаше Джаси… Не си и помисляй за това, мислено възкликна тя. Току-що прекара най-невероятната нощ в живота си и прави страхотен секс с Джейкъб Бътлър. Това обаче изобщо не означава, че той те обича. Думичката с главно „Л“ така и не беше спомената нито веднъж. От нито един от двама ви.


	Грифин Пауъл пристигна в Чероки Пойнт около десет и половина сутринта и се срещна с Рийв в кабинета на Джаси в „При Джасмин“. Джейкъб й бе предложил да остане с нея по време на разговора с Грифин, но тя го бе уверила, че може да се справи и сама. Тогава той я целуна и си тръгна, без да каже нито дума повече. Двамата изобщо не бяха разговаряли за изминалата нощ. Не се опитаха да анализират действията и постъпките си. Не заявиха, че става дума само за секс и за нищо повече. Но и никой не се опита да увери другия в дълбоката си и вечна любов.
	— До вчера вечерта разполагахме с имената на трима мъже, участвали активно в живота на Дина Колинс — рече й Грифин. — По време на извършеното разследване установихме, че в периода, през който е живеела на улица „Хиат“ в Сивиървил, Дина е била посещавана от трима постоянни посетители. Единият мъж я посещавал всяка седмица, а понякога и по-често. Другият я посещавал веднъж месечно. Третият се виждал с нея няколко пъти на месец.
	— Знаете ли кои са били тези трима мъже? — попита Рийв.
	Грифин кимна.
	— Максуел Фенъл, известен адвокат тук, в Чероки Пойнт; Дод Кийфър, многоуважаван съдия тук, в окръг Чероки; и Фарлан Маккинън, който е собственик на „Маккинън Медия“ и също живее тук, в Чероки Пойнт.
	Коремът на Рийв се сви. В душата й се надигна някакво странно предчувствие.
	— Мислите ли, че един от тези трима мъже е нашият баща?
	— Да.
	— Как разбрахте кой точно?
	Грифин се поколеба за момент и Рийв осъзна, че той разполага с повече информация, но поради някаква причина, не желае да я сподели с нея.
	— Какво има? — настоятелно попита тя. — Каквато и да е истината, просто ми я кажете. Мога да я понеса.
	— Миналата вечер ми се обади Фарлан Маккинън. Каза ми, че скоро ви видял за пръв път и веднага забелязал колко много приличате на Дина Колинс, която на времето била негова любовница.
	— Майка ми е била любовница на Фарлан Маккинън?
	— Да. Той също така твърди, че е бащата на двете й дъщери.
	За момент Рийв сякаш спря да диша; след това рязко си пое въздух и бавно издиша.
	— Добре ли сте? — попита Грифин.
	— Добре съм. — Не беше, но щеше да се оправи. — Господин Маккинън сподели ли с вас какво точно се е случило с майка ми и защо двете с Джаси сме били изоставени още като невръстни бебета?
	— Не, но изяви желание да се срещне с вас. Каза ми, че би искал да ви обясни всичко лично.
	— Как, по дяволите, би могъл да ми обясни нещо такова?
	— Не зная, но ако имате желание да се видите с него, аз трябва само да му телефонирам и предполагам, че той веднага ще тръгне насам.
	Искаше ли да се види с него сега? Беше ли достатъчно силна, за да се изправи пред човека, който твърдеше, че е неин баща — неин и на Джаси — и да изслуша обясненията му?
	— Обадете му се. Кажете му, че ще се срещна с него. Днес.


	— Има само един начин да доведем нещата до успешен завършек — не трябва да споделяме плановете си с когото и да било — заяви Далас. — Нито с Джени, нито с Рийв. И в никакъв случай с Кейлъб.
	— Предполагам, че трябва да съм доволен, че Джаси се съгласи — отбеляза Джейкъб, но, Господ да ми е на помощ, не мога да се избавя от усещането, че това, което правим, не е редно. Все ми се струва, че се възползваме от Джаси. Особено пък в състоянието, в което се намира. Ако Кейлъб разбере какво сме намислили, направо ще ни убие и двамата.
	— Сигурен съм, че ще бъде дяволски ядосан, но може и да ни пощади, ако, в края на краищата, успеем да заловим нападателя на Джаси.
	— С разума си разбирам, че планът ни би трябвало да успее. Съгласен съм, че това е единствената ни възможност да заложим капан на убиеца, но тъй като обичам Джаси, съм силно загрижен за нея. Боя се, че нещо може да се обърка и тя да пострада отново.
	— Ще я наблюдаваме непрекъснато. Няма да я изпускаме от поглед. Ще я охраняваме двадесет и четири часа в денонощието — увери го Далас. — Предполагам, че съвсем скоро всички в града ще научат, че Джаси е дошла в съзнание и е само въпрос на време да назове нападателя си. А когато това се случи, нашият човек веднага ще се задейства. Възможно е да го направи още тази вечер.
	— Не, и ако е умен. Този човек няма да падне в капана ни толкова лесно. Може да се окаже, че напразно рискуваме живота на Джаси.
	— Не забравяй, че в случая си имаме работа с имитатор, а не с истинския убиец. Опитът ми подсказва, че той ще се паникьоса при мисълта, че Джаси може всеки момент да го идентифицира. И ще се опита да й затвори устата, без да се замисля за рисковете, които поема.
	— В момента, в който разпространим информацията за състоянието на Джаси, Кейлъб ще започне да задава въпроси. Ще иска да разбере как точно се е случило, откъде е изтекла тази информация. Все пак той е бивше ченге — напомни му Джейкъб. — Мисля, че няма да му е нужно много време, за да разбере какво точно правим, и когато това стане…
	— Ако имаме късмет, нападателят на Джаси ще нападне отново преди Кейлъб да е разгадал плановете ни. Струва ми се, че в случая не бива да забравяме едно нещо — веднага щом в града се чуе, че Джаси е излязла от комата, а това неминуемо ще се случи с нас или без нас, нападателят ще удари отново. Освен ако не решим да пуснем слуха, че Джаси е починала, което ми се струва прекалено драстична мярка. Мисля, че Джаси ще се намира в много по-голяма безопасност, ако нападателят проникне при нея, когато го очакваме и сме подготвени.
	— Предлагам и двамата да останем тази нощ в болницата и да се заемем лично с охраната на Джаси.
	— А ако той все пак не удари още тази вечер, ще продължим да се редуваме докато това се случи.
	— И как точно ще обясним действията си пред Джени и Рийв? Пък и Кейлъб ще започне да се чуди какво става.
	— Ще бъдем откровени. Донякъде. Ще им кажем, че усилваме охраната, защото се боим, че може да се разчуе за подобрението в състоянието на Джаси. Никой от тях няма да се досети, че ние лично сме се погрижили да поукрасим малко истината и да разпространим новината из целия град.
	— Господ да ни е на помощ, ако нещо се обърка — промърмори Джейкъб. — Или пък ако Джени се досети какво сме намислили.


	Рийв не беше сигурна как ще се почувства, когато види Фарлан Маккинън отново. Спомняше си го смътно от вечерта, в която се видяха в спешното отделение. Вечерта, в която синът му Брайън спаси Джаси. Колкото и да се опитваше, единственото, което си спомняше, бе, че той е едър, висок мъж с оредяваща бяла коса и кафяви очи. Беше възрастен мъж. На колко беше вече? На седемдесет? Твърде вероятно.
	Дина Колинс е била на двадесет години, когато е родила близначките. Ако Фарлан Маккинън в момента е на седемдесет или на седемдесет и пет, той трябва да е бил на четиридесет или четиридесет и пет, когато…
	Все още не знаеш дали той _наистина_ е баща ти, напомни си Рийв. Не можеш да си сигурна, само защото той го твърди. Но пък, от друга страна, какво би спечелил от едно толкова съдбоносно признание?
	Рийв се напрегна, когато чу почукването на затворената врата на офиса.
	— Да?
	— Рийв, аз съм Грифин Пауъл. Господин Маккинън е заедно с мен. Може ли да влезем?
	— Да, заповядайте, моля. — Рийв се изправи, опитвайки се да се овладее достатъчно, за да може да се справи с предстоящото изпитание.
	Грифин Пауъл влезе пръв, последван от Фарлан Маккинън. Двамата мъже застанаха един до друг. Бяха приблизително еднакви на ръст. Около сто и деветдесет сантиметра. Рийв се вгледа изпитателно в мъжа, който твърдеше, че е неин баща. Макар и вече на възраст, беше красив мъж. С широки рамене и изправен гръб. Гледаше право в нея. Изглеждаше така, все едно е видял призрак.
	— Толкова много приличаш на майка си — промълви Фарлан. — Само че си по-висока от нея. _Като мен._
	Думите му й подействаха като удар с тежък предмет.
	— Не зная какво очаквате да кажа. Нямам представа как да отговоря на това.
	— Няма нищо. Разбирам. Това сигурно е твърде силен шок за теб. — Погледна я през пелената от сълзи, напълнили очите му с цвят на тъмно уиски.
	Същият цвят като на нейните очи. И тези на Джаси.
	Рийв толкова силно стискаше облегалката на стола, зад който бе застанала, че кокалчетата на пръстите й побеляха от усилието.
	— Заповядайте, седнете. — Доброто възпитание на Рийв си казваше думата. Действаше напълно инстинктивно, подчинявайки се на наученото през годините.
	— Предлагам ви наистина да поседнете, господин Маккинън — обади се Грифин.
	Изчака Фарлан Маккинън да заеме един от двата свободни стола, след което се настани на другия. Рийв отново зае мястото си зад бюрото на Джаси.
	— Как е Джаси? — попита господин Маккинън.
	— Все още е жива. — Наистина ли те е грижа? Интересува ли те изобщо как се чувстваме и дали сме добре? Ако те е било грижа за нас, преди тридесет години щеше да направиш необходимото, за да ни защитиш и предпазиш.
	— Сърдита си — отбеляза той. Рийв отвори уста, за да отговори нещо унищожително, но той вдигна ръка и я възпря. — Имаш пълното право да си разгневена. Аз ви предадох, теб и сестра ти. Предадох майка ви.
	— Защо трябва да ви вярвам, че сте моят баща? — попита Рийв, неспособна да прикрие горчивината в гласа си.
	— Готов съм да се подложа на ДНК-тест.
	— Разбирам.
	— Имаш красивите черти на Дина — продължи Фарлан Маккинън. — Предполагам, че двете с Джаси много си приличате. Аз… аз никога не съм я виждал отблизо. Само от разстояние и то много рядко. Никога не съм й обръщал внимание. И през ум не ми е минавало, че би могла да бъде моя дъщеря.
	— Виждала съм снимка на Дина Колинс — заяви Рийв. — Зная, че двете с Джаси много приличаме на нея.
	— Така е, само дето тя беше съвсем дребничка и слабичка. Височината явно сте наследили от мен.
	— Разкажете ми за нея. Разкажете ми за вас двамата.
	Наистина ли искам да чуя това? Дори и да е самата истина?
	— Ще се опитам да бъда максимално откровен. — Той замълча за момент. Изглеждаше така, сякаш всяка дума му причинява непоносима болка. — Някои от нещата, които ще ти разкажа за майка ти, сигурно ще те притеснят, но искам да запомниш едно — тя имаше изключително добро и отзивчиво сърце, което бе пълно с любов. Дина не беше лош човек.
	Рийв се напрегна. Готова ли беше да слуша ужасни неща за рождената си майка?
	— Продължавайте.
	— Запознах се с Дина, когато тя беше на седемнадесет… всъщност, почти на осемнадесет години. Беше проститутка в Ноксвил.
	Рийв ахна от изумление. В душата й се надигнаха противоречиви емоции. Трябваше да положи неимоверни усилия, за да не се разплаче. Майка й била _проститутка_? Но как е възможно това?
	— Не знаех нищо за произхода й и за живота й, преди да се появи в Ноксвил. Научих подробностите, след като я отведох от Ноксвил и от ужасния живот, който водеше…
	— И я направихте своя любовница — довърши вместо него Рийв.
	Той засрамено наведе глава. Поседя така известно време, след което се изправи и я погледна право в очите.
	— Готов съм да поема цялата вина за всичко, което се случи тогава. Но има нещо, което държа да знаеш. Аз обичах Дина. Тя също ме обичаше.
	О, господи, защо й казваше това? Не разбираше ли, че тя веднага ще му повярва, независимо дали казаното отговаря на истината или не?
	— Дина избягала от къщи, когато била едва тринадесетгодишна. Майка й била алкохоличка, а баща им ги изоставил, когато Дина била съвсем малка. От седемгодишната си възраст заживяла при леля си и вуйчо си. Сестрата на майка й и нейния съпруг. Вуйчото започнал да я малтретира сексуално, когато станала на десет.
	Фарлан замълча. Въздъхна. Самотна сълза се търкулна по лявата му буза.
	— Била на тринадесет, когато разбрала, че е бременна. Казала на леля си, но тя обвинила нея за случилото се.
	— О, господи! — Рийв скочи от мястото си, претича през стаята, отвори вратата, прекоси коридора и влетя в банята.
	Повърна в мига, в който се добра до първата кабинка. След това избърса устата си с тоалетна хартия, пое няколко големи глътки въздух, приближи се до една от мивките и изплакна уста. Избърса лицето си с навлажнена тоалетна хартия, изми и изсуши ръцете си, изправи рамене и се върна в кабинета на Джаси. Завари Грифин и Фарлан прави.
	— Добре ли си? — попита я Фарлан. — Съжалявам…
	— Не се извинявайте за това, че ми казвате истината. Ако не можете да направите нищо друго за мен, то поне бъдете откровен. — Настани се отново зад бюрото на Джаси и го погледна право в очите. — Какво се е случило с нея и бебето й?
	— Избягала от къщи и се озовала в Ноксвил. Започнала да се скита по улиците. Тринадесетгодишно хлапе, бременно в четвъртия месец. — Фарлан подпря върху бедрата си своите големи, нашарени със старчески петна ръце. — Запознала се с някакъв сводник и само след една седмица вече работела за него. Казваше ми, че ненавиждала работата си. Мразела всичките онези мъже, които я докосвали. Аз също я мразех заради това.
	— Какво станало с бебето?
	— Бебето умряло. Родило се преждевременно. След неговата смърт Дина изведнъж пораснала, научила се да се грижи за себе си. Когато се запознах с нея, тя беше изключително нахакана и опитна проститутка. Беше се научила напълно да се абстрахира от чувствата си. Научила се бе да живее, без да чувства каквото и да било. До момента, в който се влюбихме. И двамата не искахме това да се случи. Зная, че тя беше ужасно изненадана от факта, че би могла да обича някого. Още повече, че аз бях достатъчно възрастен, за да й бъда баща.
	Рийв погледна към Грифин.
	— Вие споменахте, че имало още двама мъже, които продължили да се виждат с Дина, след като тя се преместила в Сивиървил, нали?
	— Точно така — отвърна Грифин.
	— Максуел Фенъл е мой братовчед. По онова време току-що бе завършил юридическия факултет — обясни Фарлан. — Наех го, за да се грижи за финансовото състояние на Дина. Исках да съм сигурен, че тя има всичко, от което се нуждае. Това е причината, поради която Макс я посещаваше веднъж месечно.
	— А другият мъж е съдия Дод Кийфър.
	— Дод е моят зет. Запознах се с Дина чрез него. На времето той беше един от редовните клиенти на Дина. С времето се влюби в нея. Той обаче се разкъсваше от силно чувство на вина и реши да прекъснат контактите си. Дод е почтен човек. Освен това истински обичаше съпругата си. След време й призна греховете си и тя му прости. Само че той не спря да се вижда с Дина изведнъж. Продължи да я посещава още известно време, макар че двамата не бяха любовници. Просто не можеше да се откъсне напълно от нея. Направи го едва след като научи, че е бременна от мен.
	— Доколкото разбирам, по онова време вие сте бил женен и не сте имал никакво намерение да се разведете със съпругата си — отбеляза Рийв. — Защо просто не се погрижихте Дина да направи аборт?
	— Никой от двама ни не искаше това. Тя искаше да роди детето _ми_ — децата ми. А аз помолих съпругата си за развод.
	— Наистина ли? — Рийв просто не можеше да повярва на думите му.
	— Да, наистина. Но съпругата ми, която беше, и все още е, нестабилна емоционално, отказа категорично да ми даде развод. Опита се дори да се самоубие. Оживя, но се закле, че ще опита отново, ако я изоставя. По онова време синът ни беше на дванадесет години. Не можех да изоставя майка му. Бях сигурен, че ако го сторя, тя наистина ще се самоубие.
	— Значи ви се наложи да избирате между съпругата и сина си и любовницата и двете си дъщери? — Рийв се изуми от силната ярост, която клокочеше в душата й. Беше пожелала да узнае истината, но сега бе преизпълнена единствено с омраза. Ненавиждаше съпругата и сина на този мъж. Ненавиждаше и него самия.
	— Дина ме разбра — рече й Фарлан. — Всъщност тя беше човекът, който взе окончателното решение с убеждението, че то е най-правилното и за двама ни. Реши, че ще се премести в Атланта и ще вземе децата ни със себе си. А аз, чрез Максуел, се погрижих да обезпеча финансово нея и дъщерите ни.
	— Колко благородно от ваша страна!
	— Не те виня, че си толкова разгневена. Не те обвинявам, че ме мразиш.
	— Само че Дина очевидно не е взела близначките и не се е преместила в Атланта — рече Рийв. — Искате ли да ми кажете какво точно се обърка? Какво се случи? Как стана така, че Джаси е била оставена да умре в корубата на някакво изгнило дърво? Защо аз съм била изхвърлена като непотребен боклук в някакъв мръсен контейнер за смет?
	Фарлан поклати глава.
	— Не зная. Кълна се, не зная. — Очите му се напълниха със сълзи. — През всичките тези години вярвах, че вие трите сте в безопасност. Надявах се, че сте щастливи и…
	— Но нито веднъж — прекъсна го Рийв и процеди през здраво стиснатите си зъби, — нито веднъж в продължение на цели тридесет години не направихте опит да се уверите в това, така ли? Просто ни изпратихте далеч от себе си и напълно забравихте за съществуването ни.
	— Не! — Фарлан рязко се изправи. — Не е минал и един ден от живота ми, без да си спомня за Дина, за двете ни малки момиченца и да не се запитам…
	Рийв погледна баща си — дълбоко в сърцето си вече знаеше, че той наистина е неин баща; същата увереност бе изпитала и по отношение на Джаси — и почти го съжали. _Почти._
	— Познавате ли човек, който да е изпитвал толкова силна омраза към майка ми, че да е посегнал на живота й? — попита Рийв. — Познавате ли човек, който би пожелал смъртта ни? Моята и на Джаси?
	Лицето на Фарлан пребледня като платно.
	— О, господи. Не. Не!
	— Кой! — сурово попита Рийв, но Фарлан само се облегна назад, притисна ръце към лицето си и се разрида.


>	28.

	Застанал от другата страна на улицата, той видя Фарлан Маккинън да си тръгва от „При Джасмин“, придружен от Грифин Пауъл. Рийв Сторел, застанала на вратата на ресторанта, стисна ръката на частния детектив и се обърна към Фарлан. Двамата просто останаха неподвижни за миг, преплели погледи. Дори и от разстоянието, на което се намираше, разбра, че възрастният мъж желае да прегърне дъщеря си и да я притисне към себе си. Но не го направи. Не виждаше лицето на Рийв и не можеше да бъде сигурен за чувствата, които изпитва. Беше се надявал, че тя ще се преизпълни с омраза към Фарлан и ще го прати по дяволите. Това очевидно не се бе случило. Но пък може би не всичко беше изгубено, тъй като тя определено не изгаряше от желание да се хвърли на врата на баща си и да го целуне за довиждане.
	От друга страна, това нямаше никакво значение. Той щеше да убие Рийв, точно както бе убил и Дина. А след това ще убие и Джаси и ще се разправи веднъж завинаги с цялата троица. С майката и двете й дъщери. Беше чул, че Джаси излязла от комата и сега се очаквало да си припомни лицето на нападателя си. Добре. Който и да беше идиотът, решил да имитира убийствата му, той заслужаваше да бъде хванат.
	Шериф Бътлър и началник Слоун охраняваха Рийв денонощно, но този малък проблем не можеше да го накара да се откаже. Трябваше само да елиминира охраната и да изненада Рийв. А после щеше да мисли за двамата некадърни селяндури, които представляваха закона. Едва ли щеше да му е трудно да ги надхитри.
	Той се изсмя тихичко и се загледа в Рийв Сорел. _Ти си моя._ Може би още тази вечер. В края на краищата, не бих се осмелил да чакам още дълго. Дина скоро ще ме потърси отново и ще ме примами да играем нашата малка игра. Преди това да се случи, аз трябва да се постарая да се отърва от двете й дъщери. Най-напред от Рийв, а след това и от Джаси.
	Вече знаеше как точно да ги убие. По същия начин, по който бе убил и Дина. Щеше да ги удуши с черна панделка. Преди да убие Рийв обаче, щеше да я люби. Така, както бе любил и майка й. Обхващаше го непоносима възбуда само при мисълта, че ще я докосне и ще проникне в тялото й. Не, не можеше да чака още дълго.
	— Смятам да убия твоите бебета — промълви той. — Чуваш ли ме, Дина? Ще ги отнема от Фарлан по същия начин, по който отнех и теб.


	Кейлъб се съгласи да се прибере у дома и да се наспи едва след като Джейкъб му обеща, че ще остане в болницата и ще охранява Джаси. Рийв го откара до къщата му, а след това се върна обратно в града. През целия ден бе слушала хората да си шушукат за Джаси. Когато каза на Джейкъб, че отнякъде е изтекла информация, че Джаси е излязла от комата и скоро ще бъде в състояние да идентифицира нападателя си, той я накара да му обещае, че няма да споменава за това пред Кейлъб.
	— Ако разбере, че нападателят на Джаси би могъл да узнае за промяната в състоянието й, Кейлъб за нищо на света няма да се отдели от нея — рече й Джейкъб. — Само че той вече е на предела на силите си. Ако не си почине малко, ще се срине и ще трябва да настаняваме и него в болницата.
	Рийв се съгласи с доводите му и си премълча. Още повече, че, както разбра по-късно, тази вечер в болницата щяха да дежурят двама човека — Джейкъб и Далас.
	— Обещавам ти, че няма да позволим да се случи нещо лошо с Джаси — закле й се той.
	След като паркира ягуара зад бара, Рийв си помисли, че може би трябва да се отбие както в бара, така и в ресторанта, за да провери как вървят нещата. Само че беше уморена и й се спеше. През изминалата нощ не бе спала много. Усмихна се, припомнила си как бе прекарала нощните часове. Не би имала нищо против да прекара и предстоящата нощ в прегръдките на Джейкъб.
	Преди да си тръгне от болницата, той я дръпна настрани и я целуна.
	— Бих предпочел да прекарам нощта с теб.
	— Да, аз също — отвърна тя.
	— Един от хората на Далас, полицай Грейвс, ще те следва с колата си до апартамента на Джаси и ще остане пред сградата през цялата нощ. — Джейкъб хвана лицето й се ръце. — А аз ще дойда да те видя утре сутринта.
	Тя въздъхна и замислена за перспективата двамата с Джейкъб да се любят отново на следващия ден, махна с ръка на полицай Грейвс — тъмнокос млад мъж на около двадесет и пет години, който беше паркирал черно-бялата полицейска кола точно под стълбището, което водеше към апартамента на Джаси. Той й махна в отговор и се усмихна.
	Рийв влезе в апартамента, запали осветлението във всекидневната, захвърли чантата и ключовете си на най-близкия стол и се насочи право към спалнята. Погледна часовника на нощното шкафче и с изумление установи, че е само седем и четиридесет и пет. Изрита обувките си и се съблече, като нахвърля дрехите си на леглото. През целия си съзнателен живот бе имала прислуга, която да се грижи за нея, и сега не й беше никак лесно да свикне да прибира след себе си. От време на време забравяше, че няма кой да върви и да почиства след нея. О, добре де, ще събере дрехите по-късно.
	Останала напълно гола, Рийв се запъти към банята. Тази вечер щеше да си приготви ваната. Искаше да се потопи в ароматизираната вода, да полежи вътре поне двадесет минути и да помисли върху всичко, което се бе случило напоследък. Като се почне от факта, че се бе любила с мъжа, когото мислеше, че презира, и се стигне до срещата с човека, който беше неин баща. Освен това искаше да отпразнува по свой си начин съобщението, че сестра й бе излязла от комата и не само че щеше да оживее, ами вероятно щеше да се възстанови напълно.
	Няколко минути по-късно, вдигнала нагоре дългата си коса, Рийв се потопи в пенливата вода и затвори очи. Опита се да се концентрира върху хубавите моменти — възстановяването на Джаси и връзката й с Джейкъб, каквато и да беше тази връзка, но мислите й все се насочваха към Фарлан Маккинън и Дина Колинс. _Нейните родители._
	Беше повярвала на Фарлан, когато той й се закле, че през всичките тези години е живял с убеждението, че Дина и близначките са добре и живеят щастливо в Атланта. Не можеше да му прости, но му вярваше. Баща й носеше голяма част от вината за случилото се, но той не бе наранил съзнателно нито Дина, нито дъщерите й. Рийв беше почти сигурна, че той наистина бе обичал Дина.
	Може би вече си е платил за греховете, помисли си тя. В края на краищата, беше прекарал почти целия си живот с една луда жена, която дори не обичаше. И с единственото им дете, Брайън Маккинън — не особено приятен мъж, когото Джаси дълбоко ненавиждаше.
	О, господи, как ли ще реагира Джаси, когато разбере, че Брайън е техен брат?


	Не видях нито един познат откакто пристигнах в болницата, а малкото хора, с които се разминах по коридорите, не ми обърнаха никакво внимание. А и защо да го правят? Облякох се много дискретно и правя всичко възможно, за да не привличам вниманието им към себе си. Сигурно всички смятат, че съм тук, за да посетя болен приятел. Ако пък случайно стане немислимото и се сблъскам с някой от познатите си, веднага ще им сервирам историята, която измислих. Ще им кажа, че една мила стара дама от църквата е била приета в болницата предишния ден и аз съм тук, за да изпълня християнския си дълг и да я посетя.
	Питам се дали ще има охрана пред стаята на Джаси. Когато се обадих по-рано през деня от монетен автомат в центъра на града, от информацията ми казаха, че е била преместена в стая 310. Толкова се надявах, че кучката ще умре, но очевидно трябваше да се досетя, че щом е останала жива, след като е била изоставена в гората като невръстно бебе, със сигурност ще оживее и след удар с чук по главата. След два удара.
	Това пред мен е сестринският пункт. Сега трябва да наведа глава и да продължа напред, без да поглеждам към когото и да било. Ако някой ме заговори, ще се престоря, че съм се изгубила. Продължавай да вървиш. Не забавяй крачка.
	Току-що минах край стая 304. Джаси Талбът е през три врати по-надолу.
	Оох, там има сестра, която разговаря с някакъв мъж. Дали е цивилен полицай? Не, не е. Ето че се раздели със сестрата и тръгна към мен. Разминахме се без дори да ме погледне. А сестрата се върна в стая 305.
	Вече мога да си отдъхна. Ето я стая 310. Не се вижда никаква охрана. Но ченгетата може да са вътре в стаята. Да, възможно е, но няма как да разбера, без да проверя. Ами ако има охрана в стаята на Джаси? Какво ще правя тогава? Ще се извиня, че съм сбъркала стаята и ще си тръгна. После ще се наложи да измисля друг начин да стигна до Джаси преди тя да си спомни за нощта, в която я нападнах.
	Но тя така и не видя лицето ми.
	Сигурна ли си?
	Сигурна съм. Почти.
	_Почти_ не е достатъчно.
	Това е една от причините, поради които тя трябва да умре.
	Не се страхувай. Влез в стаята, без да се оглеждаш. Дръж се така, сякаш мястото ти е тук.
	Ето я и Джаси. Лежи на тясното болнично легло, а късата й червена коса се откроява на фона на бялата възглавница. Сега се приближи и я огледай внимателно. Провери дали и тя, като Рийв, прилича толкова много на Дина. Иди и погледни добре другата дъщеря на Фарлан.
	О, наистина е хубавичка. Прилича на красивата си майка. И е пълно копие на близначката си.
	Ако само Слим беше убил бебетата навремето, сега нямаше да се налага да отнемам живота на друго човешко същество. Никак не ми харесва мисълта, че трябва да я убия. По същия начин се чувствах и през онази нощ, когато я ударих с чука по главата и я хвърлих от моста.
	Огледай се наоколо. Провери в банята, за да се увериш, че Джаси е сама.
	О, да, сама е. Само тя и аз.
	Ще бъде толкова лесно. Трябва само да взема допълнителната възглавница от стола и да я сложа върху лицето й. Да, нищо повече. Ще натисна възглавницата към лицето й и ще изчакам докато спре да диша. След това ще върна възглавницата на мястото й и ще си изляза от тук сякаш нищо не се е случило.
	Мога да го направя. Трябва да го направя.
	Възглавницата беше мека и пухкава. Калъфката беше леко колосана. Джаси продължаваше да лежи напълно неподвижно. Дори не отвори очи. Несъмнено беше упоена. Още по-добре. Тъкмо няма да се съпротивлява.
	Свали възглавницата надолу. Още. Още. Ето, това е. Покрий цялото й лице. Сега натисни надолу и задръж.
	Не, не, Джаси нали спеше? Нали уж беше упоена? Защо се бори с мен? Защо се съпротивлява? Пусни ме, малка кучко! Трябва да махна ръката й от китката си. По-силна съм от нея. Мога да я победя.
	Довърши работата. Не й позволявай да ти попречи. _Убий я!_ Убий я сега!
	Две големи и силни ръце я сграбчиха за раменете и я отдръпнаха далеч от Джаси. С периферното си зрение видя някакъв висок, рус мъж, който махна възглавницата от лицето на Джаси, после се наведе и я взе в прегръдките си. Опитвайки се да си поеме дъх, Джаси се вгледа в нея с огромните си кафяви очи, които толкова много приличаха на очите на Фарлан.
	— Не, по дяволите, не! Вие не разбирате. Тя трябва да умре! Не мога да позволя да продължи да живее.
	— Очевидно вие сте тази, която не разбира, госпожо Маккинън. Ние няма да ви позволим да нараните Джаси отново.
	Веда вдигна поглед към огромния мъж, който извади чифт белезници и тръгна към нея.
	— Станала е някаква грешка, шериф Бътлър — рече Веда.
	— Да, мадам, имаше грешка. Вие току-що я допуснахте. — Обърна я с гръб към него, изви ръцете зад гърба й и й сложи белезниците.
	— Вие знаете коя съм аз, нали, млади човече? Аз съм госпожа Фарлан Маккинън. Съпругът ми ще бъде силно разгневен, когато научи как се отнасяте с мен.
	— Може и да сте права, но не мисля, че съпругът ви ще може да направи каквото и да било по въпроса. Началникът на полицията и аз лично ви заловихме на местопрестъплението. С очите си ви видяхме как се опитвате да задушите Джаси Талбът. А това е опит за убийство.
	Веда вирна носа си във въздуха.
	— Ако главата й не беше толкова яка, щеше да умре още в нощта, в която я ударих на моста.
	— Случаят е твой, понеже болницата е под юрисдикцията на полицейското управление. Прочети й правата, преди да е казала още нещо — рече Джейкъб Бътлър.
	Началник Слоун мигновено се подчини.
	— Госпожо Маккинън, имате правото да…
	Тя дори не чуваше какво й говори. Какво й пукаше какви са правата й? Голяма работа, че е арестувана и закопчана с белезници. Фарлан щеше да се погрижи за всичко. Ще се обади на Макс, а Макс още тази вечер ще я измъкне от затвора и ще я прибере у дома. Защото тя не бе извършила нищо лошо. И двете копелета на Дина трябваше да умрат още преди тридесет години. Тя даде двете бебета на Слим, който по онова време работеше за семейство Маккинън и бе готов на всичко срещу съответното възнаграждение. Инструктира го да убие двете близначки и да изхвърли телата им на различни места, в два различни окръга. Искаше да е сигурна, че ако телата бъдат намерени, нито Фарлан, нито някой друг би заподозрял, че между двете бебета има връзка и че те в действителност са близначките на Дина Колинс.
	— В затвора ли ще ме отведете, шерифе? — попита Веда.
	— Началник Слоун ще ви закара в полицейското управление, където ще ви бъде позволено да проведете един телефонен разговор — отвърна шериф Бътлър. — Аз ще остана тук с Джаси.
	Веда погледна към леглото, на което лежеше Джаси Талбът.
	— Ти трябваше да умреш преди тридесет години. Ти и сестра ти. Защо не умряхте и двете още тогава?
	— Изведи я оттука! — рече шериф Бътлър.
	— Да вървим, госпожо Маккинън. — Началник Слоун я хвана за ръката. — Ако не ни сътрудничите, положението може да стане доста неприятно за всички. А една дама като вас не би желала това, нали така?
	— Точно така. Благодаря ви за разбирането. Ще тръгна с вас, без да се съпротивлявам. Но веднага щом пристигнем в участъка, ще се обадя на Фарлан. Който ще се погрижи за всичко.


	Той изчака, докато се увери, че никой не го е забелязал. Пък и едва ли някой би го чул на фона на силната музика и смеховете, които се носеха от бара на Джаси. Страничната уличка, на която бе паркирана полицейската кола, тънеше в полумрак. Младият полицай, застанал така, че да държи под око стълбището към апартамента над бара, бдеше над сигурността и безопасността на Рийв. Уличната лампа, поставена на ъгъла на сградата, осветяваше само задната част на черно-бялата кола.
	До този момент не бе убивал с пистолет, но за всичко си има първи път. Той лично предпочиташе да души жертвите си. Откакто бе удушил Дина с панделката, която носеше около врата си, черната атлазена панделка се бе превърнала в любимото му оръжие. Когато видя малкото златно сърчице, което висеше на панделката, се зачуди какво да прави с него. А после, след като уби Дина и го свали от врата й, той като че ли се боеше да го държи в ръката си. Все пак намери сили да разгледа внимателно четиринадесеткаратовия медальон, и когато го отвори, видя вътре две снимки. Едната беше на Фарлан. На другата се виждаха двете й близначки.
	Дявол да го вземе този Фарлан! Да се пържи в ада дано!
	Трябваше да направи така, че да се приближи без полицаят да го види и чуе. След това щеше да застане до колата, да се прицели и да стреля. Пистолетът беше със заглушител, така че нямаше да вдигне голям шум. А и от толкова близко разстояние нямаше как да пропусне.


>	29.

	Далас разговаря лично със съдия Ърл Рей Стилуел, който веднага издаде разрешително за обиск в дома на Маккинън. Обискът трябваше да бъде извършен още същата вечер. Далас възложи задачата на лейтенант Томи Глен, защото държеше обискът да бъде проведен от най-добрия му офицер. Независимо че Веда Маккинън не бе престанала да говори и му бе казала дори къде е скрила чука, с който бе нападнала Джаси, Далас не искаше да поеме риска да пропуснат някоя улика, скрита в дома й.
	Макс Фенъл пристигна пет минути след като Веда му се обади. След като не успя да се свърже със съпруга си, тя реши да звънне на него.
	— Сигурно е заминал при Дина в Сивиървил — заключи Веда. — Тя е любовницата му, нали знаете? Настанил я е в един хубав малък апартамент на улица „Хиат“.
	— Веда, престани да говориш — посъветва я Макс.
	— О, я млъквай, Макс. И без друго всички вече знаят за връзката на Фарлан с онази уличница. — Веда се усмихна на Далас. — Той смята да признае двете близначки за свои дъщери. Дори вече се срещна с Рийв. Но аз не мога да позволя това. Вие разбирате, нали? Аз трябва да защитя Брайън. Не мога да позволя на Фарлан да даде наследството на сина ми на децата на Дина. Това не би било правилно.
	Далас реши, че Макс без никакви усилия ще успее да пледира, че Веда Маккинън е невменяема. Ако все пак се окажеше, че е напълно нормална, значи пред него стоеше страхотна актриса. Най-добрата, която бе виждал през живота си.
	— Веда, скъпа, наистина искам да замълчиш малко — каза на клиентката си Макс. — В момента се закопаваш в толкова дълбока дупка, че не съм сигурен дали ще мога да те измъкна от там.
	— Глупости! — Тя махна презрително с ръка. — Аз съм госпожа Фарлан Маккинън. Никой не може и с пръст да ме докосне. Моят съпруг не би позволил на никого да ме нарани. Той е готов да направи всичко за мен.
	Далас поклати глава. Беше виждал престъпници, които симулират неадекватност — някои доста успешно при това — но сега инстинктивно чувстваше, че Веда не се преструва. Тя беше абсолютно убедена в правотата си. Една напълно луда жена, която се бе опитала да убие Джаси, защото, според нея, Джаси и Рийв биха могли да лишат законния син на Фарлан Маккинън от наследството му.
	— Все пак къде е Фарлан? — попита Веда. — Каза ли му за малкия ми проблем?
	— Оставих му съобщение у вас и в клуба. Освен това непрекъснато звъня на клетъчния му телефон — отвърна Макс. — Сигурен съм, че съвсем скоро ще получи някое от съобщенията ми.
	Точно в този момент, като по команда, входната врата на малкия полицейски участък в центъра на града се отвори със замах и Фарлан Маккинън забързано влезе във фоайето. Далас излезе от стаята за разпити и затвори вратата след себе си. Пресрещна господин Маккинън и го принуди да спре.
	— Къде е жена ми? — веднага попита Маккинън.
	— Задържана е. В момента при нея е адвокатът й, господин Фенъл.
	— Вярно ли е… наистина ли се е опитала да убие Джаси Талбът по-рано тази вечер?
	— Да, сър, вярно е. Двамата с шериф Бътлър я хванахме на местопрестъплението.
	— Господ да ми е на помощ! Аз съм виновен за всичко. Трябваше да предприема нещо още преди години, но… — Замълча, осъзнал, че бе изрекъл мислите си на глас. — Джаси добре ли е?
	— Тази вечер не беше наранена, но състоянието й, вследствие на нараняването, получено при предишното нападение, е сериозно, и тя ще трябва да се лекува месеци, а може би дори и години, за да се възстанови напълно. — Маккинън сведе глава и не каза нищо в отговор. Далас протегна ръка и го стисна за рамото. — Вашата жена си призна, че през онази нощ е ударила Джаси по главата с чук, след което я е хвърлила от моста в потока. Все повтаря, че трябвало да убие децата на Дина. Освен това твърди, че Рийв и Джаси са ваши дъщери.
	— Съпругата ми има сериозни психични проблеми — заяви Маккинън. — Много по-сериозни отколкото съм допускал. — Вдигна глава и погледна Далас право в очите. — Но аз наистина съм биологичният баща на Джаси и Рийв.
	— Рийв знае ли?
	— Да. Днес след обяд се срещнах с нея и й обясних всичко за майка й и за мен.
	— Е, това е друг случай — заяви Далас. — Точно в този момент обаче трябва да обвиня съпругата ви в опит за убийство.
	— Разбирам. Предполагам, че трябва незабавно да бъде приета в психиатричното отделение на окръжната болница.
	— Да, възможно е това да стане още утре. Вероятно ще можете да се обадите и да ускорите нещата…
	— Тази вечер Максуел ще поеме случая, но утре сутринта лично ще доведа Куин Кортез тук. Ако трябва ще изпратя цял отряд да го търси, но на сутринта ще бъде тук. Веда може и да се е опитала да убие дъщеря ми, но вината за това е изцяло моя. Аз съм виновен за всичко.
	— Трябва да ви предупредя, че съдия Стилуел издаде разрешително за обиск в дома ви — обясни Далас. — Съпругата ви вече ни каза къде точно е скрила чука, с който е пребила Джаси.
	Фарлан Маккинън сякаш изведнъж се смали пред очите на Далас. Гордият мъж буквално се срина под тежестта на вината, която изпитваше. Залитна напред, неспособен да се задържи на краката си. Далас веднага го сграбчи за ръката.
	— Хайде да отидем в кабинета ми, за да поседнете малко.
	— Трябва да видя Веда.
	— Това може да почака. — Далас посочи затворената врата на кабинета си. — Ако желаете, можете да използвате телефона ми, за да се обадите на Куин Кортез. Няма човек, който да не знае, че господин Кортез е един от най-добрите адвокати в страната. Вашата съпруга е голяма късметлийка, защото вие не само сте достатъчно богат, за да можете да си позволите да наемете Кортез, но и сте готов да го направите, за да й помогнете.
	— Вие сигурно се питате що за човек съм, нали? Как може да съм загрижен за една жена, която иска да убие и двете ми дъщери. Същата, която вероятно се е опитала да ги убие още като бебета и, по всяка вероятност, е убила и майка им?
	— Не ми е работа да съдя когото и да било, господин Маккинън.
	— Вие сте видял Веда. И съм убеден, че няма как да не сте забелязал, че е изключително крехка и емоционално нестабилна.
	— Искате да кажете, че е луда…
	— Да. През целия си живот е имала психични проблеми. Наследила го е от баща си, който се самоубил, когато била съвсем млада. Доскоро вярвах, че преди тридесет години съм постъпил по най-правилния начин. Все си повтарях, че го правя заради Брайън… — Гласът на Маккинън пресекна. — Струва ми се, че ако нямате нищо против, началник Слоун, наистина бих могъл да използвам кабинета ви за няколко минути.
	— Заповядайте — покани го Далас. — Никой няма да ви безпокои. Обадете се на когото трябва, а когато решите, че сте готов да се видите със съпругата си, просто ме информирайте.
	— Благодаря.


	Рийв облече копринената си пижама, загърна се с халата от същата материя, обу домашните си чехли и тръгна към кухнята. Тази вечер възнамеряваше да си легне рано и да се наспи. На следващия ден трябваше да се срещне с доктор Корнелиус, за да обсъдят терапията на Джаси. Ако преценяха, че сестра й ще получи най-добрата медицинска помощ в Нашвил, тя веднага щеше да организира преместването й. Всъщност мястото нямаше значение. Можеше да я прати в Калифорния, а защо не и в Европа. Беше готова на всичко, за да помогне на Джаси да се възстанови напълно и отново да заприлича на себе си.
	Напълни една чаша с вода, пъхна я в микровълновата фурна и извади пакетче чай „Ърл Грей“, който бе донесла със себе си, когато се нанесе в апартамента на Джаси. Отмести пердето над мивката и надникна навън в тъмната нощ. От това разстояние не можеше да види полицая, който я охраняваше, но самият факт, че полицейската кола все още бе паркирана долу на улицата, я караше да се чувства сигурна и в безопасност.
	Микровълновата фурна изсвири. Рийв извади топлата вода и пусна в нея пакетче чай. След една минута го извади, взе чашата и я занесе във всекидневната. Реши да изпие чая, да изгледа късните новини и да си ляга.
	Остави чашата на една подложка върху ниската масичка, сви се на канапето и взе устройството за дистанционно управление. Ако искаше да разбере какво ще бъде времето по тия места, трябваше да превключи на УММК. Докато го правеше отново си помисли, че Фарлан Маккинън, собственик и председател на Борда на директорите на „Маккинън Медия“ беше неин баща. Истинският й баща беше един от най-богатите мъже в Тенеси, и по специално в североизточните части на щата, където се ползваше с влияние, не по-малко от това на осиновителите й, семейство Сорел.
	— Не забравяй обаче, че майката ти е била проститутка — на висок глас изрече Рийв.
	Гледаше в телевизора, но почти не чуваше думите на телевизионния репортер. Заслуша се, едва когато чу името на Веда Маккинън. Рийв усили звука и насочи цялото си внимание към репортажа.
	— Все още не разполагаме с всички подробности, но смятаме да останем тук, пред входа на полицейския участък и да ви информираме за по-нататъшното развитие на събитията — обяви репортерът. — По-рано тази вечер научихме, че Веда Маккинън е била докарана в полицейския участък с белезници. Началник Слоун все още не е направил официално изявление, но разбрахме, че в момента Фарлан Маккинън е при съпругата си. С него е и Максуел Фенъл, член на фамилията на Маккинън и адвокат в Чероки Пойнт.
	След като осмисли информацията, Рийв се поизправи и приседна на самия край на канапето. Опитвайки се да разсъждава разумно, тя си каза, че трябва да усмири въображението си. Най-напред щеше да се опита да се обади на Далас, за да разбере какво става. Едва след това щеше да разсъждава върху възможните сценарии.
	Само че това се оказа невъзможно. Мислите й вече се насочиха към Фарлан Маккинън и начина, по който той реагира на въпроса й дали познава човек, който би искал да нарани майка им и да причини смъртта на децата й. Какъв по-вероятен заподозрян от съпругата му? Веда Маккинън знаеше за връзката на съпруга й с Дина. Коя съпруга не би намразила любовницата на съпруга си? А щом е мразела Дина, тя очевидно е изпитвала същите чувства и към близначките й. Но каквито и да са били чувствата на тази жена, наистина ли би могла да посегне на живота на две невинни бебета?
	Престани да се измъчваш. Позвъни на Далас и го попитай какво става.
	Преди да успее да се изправи, някой почука няколко пъти на входната врата. Дали не беше Джейкъб? Сърцето й препусна като обезумяло. Тя скочи и се спусна към вратата. Спомнила си, че трябва да бъде предпазлива, Рийв надникна през шпионката и видя някакъв униформен полицай. Шапката му бе нахлупена ниско над челото; погледът му бе сведен надолу.
	— Госпожице Сорел, аз съм полицай Грейвс. Просто ви проверявам. Стори ми се, че видях някой да се промъква по уличката зад бара. Дали е възможно някой да се е промъкнал в апартамента през задните прозорци.
	— Не, не мисля.
	— Ако искате, бих могъл да огледам апартамента, за да се уверя, че всичко е наред.
	— Добре. Благодаря ви.
	Рийв отключи и отвори вратата. И чак тогава — когато вече бе твърде късно — тя осъзна, че униформеният мъж, застанал на прага не беше младият полицай Грейвс.
	— Какво правите…
	Той насочи пистолета към главата й и я сграбчи за ръката.
	— Хайде да влезем вътре, Рийв. Трябва да довърша нещо.


	Кейлъб връхлетя в болницата и се насочи право към стая 310. Джейкъб се изправи от стола край леглото на Джаси и го изкара навън, преди да е събудил спокойно спящата си годеница.
	— Тя спи — предупреди го Джейкъб и му даде знак да го последва в коридора отвън. — Каквото и да имаш да казваш, кажи го на мен. Не е нужно да я разстройваш. — Кейлъб се подчини без възражения. Джейкъб го последва отвън и затвори вратата на стаята. — Добре, да чуем сега.
	— Току-що чух по УММК, че Веда Маккинън е била арестувана при опит за убийство на Джаси Талбът. — Кейлъб прикова върху Джейкъб гневния си поглед. — Искаш ли да ми кажеш какво става? Според репортера, който цитираше изявлението, направено току-що от Далас Слоун, госпожа Маккинън се опитала да убие Джаси по-рано тази вечер.
	— Точно така. Двамата с Далас заловихме Веда Маккинън на местопрестъплението. — Джейкъб знаеше, че на Кейлъб ще са му нужни само няколко секунди, за да събере две и две и да достигне до неизбежните заключения.
	В продължение на няколко минути Кейлъб остана съвършено неподвижен. Очите му блестяха, в главата му очевидно се вихреше истинска буря.
	— Кучи син такъв! — гневно възкликна той. — Долен кучи син! — Хвърли се към Джейкъб, който го възпря, като го сграбчи за раменете. — Използвал си я като примамка, нали? И Далас ли беше замесен в това? Кажи ми, по дяволите! Беше ли?
	— Успокой се. Джаси е добре. Далас и аз бяхме съвсем наблизо — от другата страна на коридора. Влязохме в стаята непосредствено след госпожа Маккинън. Джаси нито за миг не беше в опасност.
	— Как ли пък не, по дяволите! Как можахте…
	— Джаси се съгласи с нашия план. Разбираше, че ако успеем да заловим нейният нападател, двете с Рийв ще бъдат в безопасност. Ако бяхме изчакали…
	— Значи Далас наистина е участвал заедно с теб?
	— Кейлъб, успокой се и помисли. Всичко свърши. Веда Маккинън вече не е заплаха за Джаси и Рийв. Госпожа Маккинън бе арестувана на местопрестъплението и аз предполагам, че ще бъде затворена в някоя институция за психичноболни до края на живота си.
	— Ако ставаше дума за Рийв, щеше ли да рискуваш живота й така, както рискува този на Джаси?
	— През целия си живот съм обичал Джаси като своя сестра — отвърна Джейкъб, полагайки усилия да запази спокойствие и да овладее избухливия си нрав. — Наистина ли мислиш, че бих я изложил на опасност, ако не бях сигурен, че съм в състояние да я защитя?
	— Ти не отговори на въпроса ми.
	— Ако ставаше дума за Рийв, да, сигурен съм, че тя първа би измислила плана и би настояла да участва в залагането на капана.
	Кейлъб кимна и като че ли изведнъж се успокои.
	— Вече можеш да си тръгваш — рече му той. — Аз ще остана при Джаси.
	— Добре. В такъв случай ще отида в полицейския участък, за да окажа някаква помощ на Далас. Сигурен съм, че Фарлан Маккинън и Макс Фенъл непрекъснато му ходят по нервите. Да не говорим пък за оня задник, Брайън.
	Когато пристигна пред полицейския участък, Джейкъб трябваше да си пробива път сред тълпата от репортери, които настояваха за повече подробности за ареста на госпожа Фарлан Маккинън. Беше изненадан, че нито Фарлан, нито Брайън бяха наложили някакви ограничения върху журналистите от УММК и „Хералд“. Но пък, от друга страна, те може би бяха твърде заети в момента, за да си дадат сметка какво точно става отвън.
	Джейкъб влезе в сградата и веднага видя лейтенант Глен, който му даде знак да се приближи. Двамата се срещнаха точно пред кабинета на Далас.
	— Началникът отново разпитва госпожа Маккинън. Намерихме чука, скрит на тавана в дома на семейство Маккинън. Беше точно там, където ни каза госпожа Маккинън. Сега вече разполагаме с оръжието на престъплението. Веднага щом от лабораторията докажат, че кръвта по него е на Джаси…
	— Сигурен съм, че обискът е бил направен като по учебник — прекъсна го Далас. — Намери ли още нещо?
	— Странно, че попита. Всъщност, в едно чекмедже намерихме един малък златен медальон под формата на сърце и около пет метра черна атлазена панделка, скрити в малка кутийка.
	— Какво говориш, по дяволите!
	_Черна атлазена панделка!_ Оръжието на престъплението във всяко едно убийство, извършено от серийния убиец — факт, неизвестен за широката публика. Възможно ли бе мъжът, изнасилил брутално и убил толкова много жени през последния четвърт век, да е член на фамилията Маккинън? Може би беше самият Фарлан Маккинън? А защо не Макс Фенъл или дори съдия Кийфър? Публична тайна бе, че и двамата прекарват много време в дома на Маккинън. Не би било особено трудно някой от тях да скрие панделката в голямата къща. Уолъс, разбира се, също живееше там, но Джейкъб мигновено го изключи от списъка на заподозрените. В края на краищата, Уолъс беше просто един добродушен гигант, който притежаваше душа и сърце на невинно дете.
	Брайън също можеше спокойно да бъде изваден от групата на заподозрените лица, тъй като по времето на първите документирани убийства на Убиеца на червенокоси, извършени преди почти двадесет и осем години, той е бил още дете на не повече от четиринадесет години. Срещаха се, разбира се, и деца-убийци, но в повечето случаи техните престъпления не бяха от сексуален характер.
	— Далас попита ли госпожа Маккинън за медальона и черната панделка? — поинтересува се Джейкъб.
	— Тя твърди, че не знае нищо за тях.
	— Как обясни присъствието на панделката в стаята си?
	— Панделката не беше намерена в нейната стая.
	— А в чия?
	— И двата предмета бяха открити в заключена кутийка, скрита на дъното на кедровия шкаф на Уолъс Маккинън.
	— Уолъс?
	— Да.
	— Няма начин Уолъс да е свързан по някакъв начин със серийните убийства. Та той е едно голямо дете. Много добро при това — заяви Джейкъб. — Влизам вътре. — Той посочи стаята за разпити. — Предполагам, че на Далас не му е никак лесно да се разправя едновременно със стария Маккинън и с Брайън.
	— Всъщност Фарлан Маккинън ни сътрудничи напълно — информира го Хендрикс. — А Брайън не е тук.
	— Искаш да кажеш, че маминото момче не е дотичало тук в минутата, в която е научило за ареста на майка си?
	— Ние лично не сме му казвали нищо. Не си беше у дома. Очевидно никой не знае къде е в момента.


>	30.

	Джейкъб вдигна ръка, за да почука на вратата на стаята за разпити, но така и не можа да го стори. Вратата рязко се отвори и Далас почти се блъсна в Джейкъб в бързината си час по-скоро да излезе навън. Успя все пак да спре само на няколко сантиметра от него и изсумтя.
	— По дяволите, човече, закъде си се разбързал толкова? — попита Джейкъб.
	— Трябваше да се махна за няколко минути — отвърна Далас. — Госпожа Маккинън най-сетне се пречупи и сега плаче тихо и примирено. — Далас разтърка челото си. — Дявол да го вземе, никога преди не съм се сблъсквал с подобно нещо.
	— Глен ми разказа, че тя си признала за намерението да убие Джаси и дори ви казала къде можете да намерите чука, който е използвала.
	— До, но това не е всичко. — Далас посочи вратата на кабинета си. — Една чаша кафе ще ми дойде добре. Мисля да си почина малко докато чакаме доктора. — Джейкъб го изгледа въпросително и той поясни: — Повиках доктор Кори, завеждащ психиатричното отделение в Окръжна болница. Смятам да направя каквото е необходимо, за да го накарам да приеме госпожа Маккинън още тази вечер.
	— Значи този случай не се изчерпва единствено с двете покушения върху живота на Джаси. В него има и още нещо, така ли? — попита Джейкъб и последва Далас към кабинета му.
	— Да, има още много неща, но някои от тях продължават да бъдат загадка за нас. — Далас отвори вратата, влезе в кабинета си и се запъти право към кафемашината, поставена непосредствено до бюрото му. — Не е прясно — измърмори той, след като вдигна капака на пълната до половината каничка. — Но поне е топло и мокро. Искаш ли?
	Джейкъб поклати отрицателно глава.
	— Глен ми каза, че са намерили черна атлазена панделка и златен медальон, скрити на дъното на кедровия шкаф на Уолъс. Какво е мнението ти по този въпрос?
	Далас си сипа кафе, седна зад бюрото си и поднесе чашата към устните си. Отпи няколко глътки и едва тогава отговори:
	— Това е една от загадките. Инстинктът ми подсказва, че серийният убиец е свързан по някакъв начин със семейство Маккинън. Освен това можем да сме напълно сигурни, че не става дума за Веда, защото нашият убиец определено е _мъж_.
	— Не мисля, че Уолъс е замесен по някакъв начин в тази история — рече Джейкъб. — Прекарвал съм много време с него като дете и зная, че е безобиден като муха.
	— Съгласен съм. Някой нарочно е скрил панделката в неговия шкаф. Но кой?
	— Какво мислиш за Фарлан Маккинън? Може той да е убил майката на Джаси и Рийв. Нищо чудно тя да е била първата му жертва.
	— Възможно е — съгласи се Далас. — Но инстинктът ми подсказва, че не е Фарлан.
	— Кой тогава? Ако кажеш Брайън, ще се съглася с теб. Винаги съм презирал копелето. Смятам, че е подъл и отмъстителен негодник. Но ако убийствата наистина са започнали с майката на Джаси и Рийв, то тогава е малко вероятно Брайън да е човекът, когото търсим. Преди тридесет години е бил едва дванадесетгодишен.
	— Докато говореше несвързано, Веда на няколко пъти спомена, че брат й бил влюбен в Дина. По едно време обвини дори и Макс, че той също бил обвързан с онази жена. Не спираше да повтаря на съпруга си, че не би могъл да е сигурен, че е бащата на Джаси и Рийв, защото в живота на Дина имало твърде много други мъже.
	— Ако в думите й има някаква истина, то тогава излиза, че Макс Фенъл или съдия Кийфър също могат да бъдат заподозрени в убийството на Дина, нали?
	— В момента се опитваме да изградим някаква теория, базираща се на предположението, че Дина е била първата жертва на серийния убиец. Само дето нямаме никакви доказателства в подкрепа на това схващане.
	— Но теорията не е по-лоша от всички останали — подхвърли Джейкъб. — И ако се окаже, че сме на прав път, предлагам да проучим по-внимателно съдия Кийфър.
	— Защо него?
	— Защото не смятам, че Макс Фенъл притежава куража да убие когото и да било. Убеден съм, че той е мошеник, лъжец и крадец, но не и убиец. От друга страна, съдия Кийфър е много затворен и самотен човек. Сигурно си чувал старата поговорка, че тихите води са най-дълбоки. Освен това е бил влюбен в Дина, а тя го е отблъснала и е предпочела… — Клетъчният телефон на Далас иззвъня и го прекъсна по средата на изречението. — По дяволите!
	Джейкъб извади телефона от калъфа му и отговори.
	— Да! Бътлър слуша.
	— Джейкъб… помогни й. Отиди да й помогнеш веднага.
	— Джени?
	Очите на Далас се разшириха от тревога и той само с устни оформи думите:
	— Тя добре ли е?
	— Трябва да отидеш при Рийв. Веднага. Той ще я убие. — Гласът на Джени беше съвсем слаб и тя едва-едва успяваше да произнесе думите.
	— Кой ще я убие? — Стомахът на Джейкъб се сви болезнено.
	— Имах видение преди двадесетина минути, но след това съм припаднала. Свестих се едва сега. Трябва да побързаш. Не видях лицето му, но той се опитваше да изнасили Рийв. В джоба му имаше черна атлазена панделка. Видях я. Той ще я убие.
	— Веднага ще изпратя Далас при теб у дома. — Джейкъб затвори телефона, прибра го в калъфа и се обърна към Далас. — Прибери се у дома. Джени не е добре. Имала е друго видение. Този път жертвата е Рийв.
	— Веднага ще се свържа с Грейвс и ще го предупредя, че трябва да бъде особено внимателен — рече Далас. — След това ще се прибера у дома. Обади ми се веднага щом…
	— Веднага тръгвам за апартамента на Джаси — рече Джейкъб и излезе от кабинета.


	Рийв изпълняваше точно всичките му нареждания. Съзнаваше, че трябва да протака колкото може повече с надеждата, че някой ще открие тялото на полицай Грейвс и ще разбере, че тя е в опасност.
	Този откачен идиот бе убил младия полицай. Вече й се бе похвалил колко лесно се бе промъкнат зад гърба му, за да го убие.
	— Да пусна един куршум в главата на полицая се оказа почти толкова лесно, колкото и да заема полицейската му униформа — беше й казал той. — Вече тридесет години успявам да надхитря закона. Далас Слоун не е кой знае колко по-умен от оня тъпанар Джейкъб Бътлър, така че просто не виждам как биха могли да ме заловят.
	Джейкъб! О, господи, Джейкъб, помогни ми! Ако телепатията наистина съществува, бих искала в този момент мислите ми да достигнат до теб. Искам да почувстваш страха ми.
	Стиснал пистолета в ръка, той я вкара насила в спалнята. Рийв познаваше начина на действие на серийния убиец. Знаеше какво я очаква, ако не измисли начин да се измъкне от лапите му. Истината бе, че той, така или иначе, щеше да я убие, така че тя просто нямаше какво да губи. Но въпреки това, не трябваше да прибързва. Щеше да направи всичко възможно, за да остане жива колкото е възможно по-дълго. Докато е жива, щеше да се надява! А тя нямаше никакво намерение да умира!
	— Защо правиш това? — попита тя, след като той й даде знак да се приближи до леглото.
	— А ти как мислиш? Не е ли очевидно, че просто не мога да позволя на дъщерите на Дина да живеят?
	— Но аз току-що научих, че Дина Колинс е моята майка. Моята и на Джаси.
	— И Джаси е уличница. Също като Дина. Обзалагам се, че ти вероятно също си като тях. То ви е в кръвта.
	— Ти си мразел майка ми, нали? Мразел си я, защото…
	— Защото обичаше Фарлан Маккинън, а не мен.
	Това беше последното нещо, което бе очаквала да чуе.
	— Не разбирам. Искал си тя да те обича?
	— Сядай, Рийв. Седни на леглото. — Той размаха пистолета и го насочи към леглото.
	Рийв послушно седна на леглото докато трескаво се опитваше да разбере защо той би искал да бъде обичан от Дина. Можеше да си обясни омразата му към Дина и желанието му да я види мъртва, но защо…
	— Знаех всичко за тях. Фарлан никога не разбра, но аз знаех. Един път накарах Слим да ме вземе със себе си и го проследихме. Той отиде да я посети в апартамента й на улица „Хиат“ в Сивиървил. След това аз се качих при нея. Умолявах я да престане да се вижда с него.
	— Кой е Слим?
	— По онова време беше нещо като момче за всичко. Беше истински гадняр, но срещу прилично възнаграждение беше готов на всичко. Именно той се отърва от близначките вместо нас.
	Сърцето на Рийв бясно ускори ритъма си.
	— Къде е Слим сега?
	— Мъртъв е. Аз го убих. Преди години започна да ме изнудва и се наложи да се отърва от него. Никой не почувства отсъствието му. Той беше просто един безполезен бял боклук. Също като майка ти.
	— Наредил си на Слим да убие близначките на Дина?
	— Не, не бях аз. Аз бях забравил за бебетата, но когато разказах на Слим какво съм направил с Дина, той се обади на нея и тя му каза какво да направи. Инструктира го да се отърве от тялото на Дина и да убие бебетата.
	Рийв усети, че започва да й се гади.
	— Говориш за Веда Маккинън, нали?
	— Тя мразеше Дина. А бебетата мразеше повече и от мен. Освен това ние сме от едно семейство, а близките роднини винаги се грижат един за друг. Тя оправи кашата, която Фарлан бе забъркал, и никога повече не повдигнахме този въпрос. Тя си мисли, че аз не помня. Смята, че напълно съм изличил спомена от съзнанието си. А пък аз реших, че е в моя полза да я оставя да живее с тази заблуда.
	— Ти обичаше ли Дина Колинс? — попита Рийв, започнала най-сетне да се досеща за грозната истина.
	— Разбира се, че я обичах. Мислех си, че и тя ме обича. Тя ме накара да повярвам, че ме обича. Посещавах я доста често и тя винаги се държеше много мило. Мислех си, че ме обича. Но всичко е било лъжа. В деня, в който й разкрих чувствата си, тя само се разсмя. После ми каза, че е поласкана и че много държи на мен. Само че ме излъга. Тя не ме искаше. — В очите му се появиха сълзи. Искрени, горчиви сълзи. — Е, не можа да се посмее дълго.
	— И ти я уби.
	— Разбира се, че я убих. Трябваше. Защото трябваше да бъде моя. Само че обичаше него, а не мен. Тя ме подведе, накара ме да повярвам, че ме обича, докато през цялото време…
	— О, господи — тихо прошепна Рийв, осъзнала какво точно се бе случило тогава. Едва сега започваше да проумява, че той бе помислил добротата и загрижеността за нещо повече… — Тя вероятно наистина те е обичала, но не по начина, по който ти си искал.
	— Спомням си първия път, когато Слим ме закара в апартамента на улица „Хиат“. Изчаках Фарлан да си тръгне, качих се по стълбите и позвъних на вратата. Тя ми каза, че той й показал мои снимки. Мислех си, че ще я намразя, но не стана така. Тя беше най-красивата жена, която бях виждал някога. Освен това беше добра. Изключително мила и добра.
	Замълча и на Рийв й се стори, че чува ударите на сърцето си.
	— След това я посещавах още много пъти и това стана нашата малка тайна. Тя ми обеща да не му казва и удържа на думата си. А пък аз много внимавах никой да не ме види, когато влизам и излизам от апартамента. Слим винаги ме чакаше и наблюдаваше, за да не ме изненада някой. Започнах да очаквам срещите ни с нетърпение. Обичах да разговарям с нея, обичах да я слушам как се смее. Беше толкова весела. Освен това винаги ме изслушваше. Караше ме да се чувствам важен.
	— Ти наистина си бил влюбен в нея, нали? — Ако в момента не я държеше под прицела на пистолета, ако не възнамеряваше да я изнасили и убие, Рийв сигурно щеше да изпита съчувствие към него.
	— Обичах я повече от него.
	— Как си могъл да я убиеш, щом си я обичал?
	— Дори и след като разбрах, че е бременна от него, пак продължих да си мисля, че ме обича. Но когато най-после събрах кураж да й кажа какво изпитвам към нея… — Очите му отново се напълниха със сълзи.
	— Казал си й, след като близначките вече са били родени?
	Той насочи към Рийв пламналия си от гняв поглед:
	— Да, след като се родиха близначките. Ти и Джаси бяхте само на няколко седмици, когато отидох да я видя. Толкова силно я желаех. Мечтаех си да бъда с нея. Мислех си, че щом позволява на него да я чука… щом позволява на толкова много мъже да я чукат, тя със сигурност ще позволи и на мен да я любя. Но тя каза „не“. Как можа да ми откаже?
	— И ти я изнасили, нали? Изнасили я и след това я уби.
	Той присви очи. Ноздрите му се разшириха от дълго потискания гняв.
	— Съблечи халата си. Искам да те видя гола.
	Рийв потрепери. Бавно, опитвайки се да печели време, тя свали халата си и го остави да се свлече на топка върху леглото. Той щеше да се опита да я изнасили. Ако се опиташе да се съпротивлява, може би щеше да я застреля в главата. Господи, какво да прави?
	— Красива си почти колкото нея — отбеляза той. — Когато те изчукам, ще изпитам същото удоволствие, което изпитах, когато чуках нея. А след като ви убия с Джаси, вие двете също ще можете да се включите в играта.
	Всяко мускулче в тялото на Рийв се напрегна; нервите й се изопнаха до скъсване.
	— Каква… каква игра? — Никак не й харесваше начина, по който я гледаше. Осъзна, че всеки момент ще се опита да я докосне.
	— Аз убивам Дина, а след това тя се връща отново. Винаги намира най-подходящото тяло и се превъплъщава в него, за да мога да я изнасиля и убия отново. Ти и Джаси ще започнете да правите същото и тогава ще си имам три червенокоси красавици, които ще са само мои всеки път когато ги пожелая.
	Горчива злъч се надигна в гърлото на Рийв и едва не я задави. Колко жени бе убил, според Далас и Джейкъб, серийният убиец? Повече от двадесет. И това бяха само онези, чиито тела са били намерени. И всичко бе започнато с убийството на Дина Колинс. Една жена, която е била обичана от много мъже. Жена, родила децата на любовника си. Жена, сприятелила се с едно самотно и объркано малко момче.
	Той се приближи до нея. Тя се отдръпна назад, но замръзна неподвижно, когато той прокара цевта на пистолета между голите й гърди.
	— Ако ми създаваш проблеми, ще те застрелям. — Насочи пистолета към главата й. — Бих предпочел да не го правя, но наистина ще стрелям, ако ме принудиш. Разбираш ли?
	— Да, разбирам.
	— Сега легни на леглото и разтвори крака.
	Тя се подчини. Неописуем страх сграбчи душата й. Адреналинът препусна из кръвта й като бързодействаща отрова.
	Допрял пистолета до слепоочието й, той се надвеси над нея.
	— Бръкни в джоба ми и извади от там кондома и черната панделка.
	Тя се присегна, пъхна ръка в джоба му и извади двата предмета.
	— Остави панделката настрана за момента. — Тя я подхвърли върху възглавницата. — Свали ципа на панталона ми. — Рийв се подчини. Той не носеше бельо и в момента, в който разкопча ципа, малкият му, възбуден пенис изскочи навън. — Сложи ми кондома.
	Гадеше й се при мисълта да го докосне, но го направи. Извади кондома от опаковката и го надяна върху еректиралия му член.
	— Няма да отнеме много време — рече й той. — С Дина никога не продължава дълго. Винаги съм толкова възбуден, че свършвам в мига, в който проникна в нея.
	Рийв затвори очи, стисна зъби и се приготви да се отбранява. Но не още, не и преди да се е убедила, че той е достатъчно уязвим. Не и преди да почувства, че може да го надвие без той да я застреля в главата.
	Почувства го между краката си, усети допира на панталона до голите й бедра, почувства дъха му върху голата си шия. Започна да плъзга пениса си нагоре-надолу по венериния й хълм. След това се наведе и засмука едната й гърда.
	Рийв отвори очи и се огледа. Пистолетът вече не бе насочен към главата й. Цевта сочеше право нагоре, към тавана. Точно в този момент шансът й да успее беше петдесет на петдесет. И това вероятно бе единствената й възможност да предприеме нещо, преди да я изнасили.


	Джейкъб намери Джими Грейвс да лежи безжизнено в черно-бялата полицейска кола. На главата му зееше голяма, зловеща дупка. Бил е застрелян през прозореца, който бе разбит на безброй парчета. Джейкъб хукна по стълбите към апартамента на Джаси. Стомахът му се сви от ужас. Вратата беше затворена. Той сграбчи бравата и вратата се отвори веднага. Не беше заключена. Господи, нека не е твърде късно.
	Заел мигновено положение за стрелба, Джейкъб тихо се промъкна във всекидневната. Чу мъжкия глас, който долетя от спалнята. Джейкъб не забави крачка, но и не се втурна веднага нататък.
	— Вземи панделката и я вържи около врата си — рече мъжът. — След като се позабавлявам с тялото ти, ще ти покажа как убих майка ти.
	Джейкъб чу оглушителните удари на сърцето си, които кънтяха в главата му. Запази спокойствие. Припомни си обучението като тюлен.
	Вратата на спалнята беше отворена и той надникна вътре. Рийв лежеше на леглото. Беше съвсем гола, а на врата й бе завързана черна панделка. Брайън Маккинън лежеше отгоре й. Джейкъб не можеше да види дали вече е проникнал в тялото й. Забеляза обаче, че онзи не помръдва.
	Обхвана го убийствен гняв и за част от секундата му причерня пред очите. Трябваше да впрегне цялата си воля, за да не връхлети отгоре му като разярен бик.
	Вместо това безшумно се промъкна в стаята. Сякаш почувствала присъствието му, Рийв леко извърна глава и го видя. Очите й бяха разширени от ужас. Погледна го умоляващо, но по никакъв начин не издаде присъствието му.
	— Ще ти позволя да ме изнасилиш и убиеш без изобщо да се съпротивлявам — промълви Рийв.
	Брайън се разсмя.
	— Можеш да се бориш колкото си искаш. Възнамерявам първо да те изчукам и след това да те убия, но ако предпочиташ, мога първо да ти пръсна мозъка, а след това да те чукам.
	Само с едно мълниеносно и смъртоносно движение, Джейкъб застана зад Брайън, обви ръка около шията му, с изумителна точност и прецизност завъртя главата му и пречупи врата му като вейка. После отдръпна тялото от Рийв, захвърли го на пода, обърна се, вдигна Рийв от леглото и я притисна към себе си.
	— Нарани ли те, скъпа? Той…
	Тя обви ръце около него и зарови лице на рамото му.
	— Той… не ме изнасили. Но, господи, Джейкъб, толкова се уплаших. Той е убил майка ми и… о, мили боже, убил е и всичките онези жени. Брайън Маккинън е Убиеца на червенокоси.
	— Слава богу, че си добре. Ако нещо се бе случило с теб… — Той не довърши и с все сила я притисна към себе си.


>	31.

	Джейкъб помогна на Рийв да облече халата си, позвъни на Далас и го информира за случилото се. След това отнесе Рийв във всекидневната и, без да я пуска от прегръдките си, седна на канапето и остана така до пристигането на лейтенант Глен. След това Джейкъб я откара в болницата, където бе подложена на пълен преглед от един лекар в спешното отделение. След прегледа лекарят увери Джейкъб, че като се изключат няколкото синини и преживяният лек шок, Рийв се намира в добро здраве.
	Само че тя не беше добре. Физически може и да беше здрава, но не и психически. С времето обаче щеше да се оправи. Най-лесното в момента би било да се свие на топка в леглото и да се скрие от света. Да остави Джейкъб да се погрижи за всичко.
	Това обаче не беше в неин стил. Никога не бе избирала най-лекия път. В този кошмар бяха въвлечени много други хора и тя трябваше да се погрижи за куп неща. Веда Маккинън се бе разпоредила тя и Джаси да бъдат убити още като бебета. Баща им, Фарлан Маккинън, също носеше известна вина. Най-важният човек в живота й обаче беше сестра й. Джаси повече от всеки друг се нуждаеше от нея в момента.
	— Тази нощ искам да остана при Джаси — рече на Джейкъб, когато излязоха в чакалнята на спешното отделение. — Искам аз да й разкажа за нашите майка и баща. За участието на Веда… и за Брайън Маккинън.
	— Добре, разбирам те, но не искам да бъдеш сама. По-рано тази вечер лекарят даде на Джаси успокоително и тя вероятно няма да се събуди до сутринта. Ще проверя дали Джени се чувства добре и ще помоля Далас да я докара до тук, за да остане заедно с теб.
	— Защо е трябвало да дават на Джаси успокоителни медикаменти?
	Джейкъб отклони очи от нея и погледна към земята. Рийв мигновено разбра, че нещо не е наред.
	— Това е дълга история.
	— Разкажи ми.
	— Джаси ни помогна, на мен и на Далас, да заложим капан на нападателя й — призна Джейкъб, след което я погледна право в очите. — Кълна ти се, че тя нито за миг не се е намирала в опасност. Далас и аз бяхме отсреща и веднага щом Веда Маккинън влезе…
	— Така значи сте я арестували — възкликна Рийв. — Чух за ареста й по телевизията… само няколко минути преди Брайън… — Тя се разтрепери неудържимо.
	Джейкъб я прегърна и я погали по гърба.
	— Всичко свърши, скъпа. Той е мъртъв. Никога повече няма да може да нарани когото и да било.
	Тя леко се отдръпна, принуждавайки Джейкъб да отслаби закрилническата си прегръдка.
	— Веда е знаела, че Брайън е убил Дина Колинс. През всичките тези години е знаела, че синът й е убиец и го е прикривала. Той ми призна, че именно тя е човекът, който е наредил двете с Джаси да бъдем убити.
	— Госпожа Маккинън е напълно луда — съобщи й Джейкъб. — Предполагам, че ще прекара остатъка от живота си в приют за душевноболни.
	— Знаеш ли, колкото и невероятно да ти се струва това в момента, аз всъщност изпитвам съжаление към Фарлан Маккинън.
	— Но не и аз. Не мога да го съжалявам. Не още. А може би никога. Трябвало е да се увери, че двете с Джаси сте добре. Трябвало да е направи необходимото, за да защити вас и майка ви.
	Рийв го погали по бузата.
	— Не всички мъже са като теб, шериф Бътлър. Смели, почтени и…
	Той я сграбчи за раменете.
	— Ако нещо се бе случило с теб тази вечер…
	— Спри да се тревожиш за мен. — Тя го целуна по бузата. — Аз ще се оправя. Заведи ме до стаята на Джаси. А след това се върни в полицейския участък и довърши онова, което трябва да бъде свършено.
	— Мисля, че трябва да остана с теб.
	— Вече ти казах, че съм добре. Или поне ще бъда. Вече тридесет години се грижа сама за себе си. — Насили се да изобрази смела усмивка на лицето си. — С едно малко изключение. Тази вечер не се справих особено добре. Искам обаче да знаеш, че нямаше да му се дам без борба. Бях твърдо решена да… — Горещи сълзи потекоха по лицето й. По дяволите сълзите! Джейкъб се опита отново да я привлече в прегръдките си, но тя го възпря. — Не, не мога непрекъснато да се опирам на теб. Трябва да намеря начин да се справя сама. Просто съм си такава.
	По изражението на лицето му разбра, че го бе наранила по някакъв начин. Може би бе изтълкувал погрешно думите й. Трябваше ли да му обяснява, че не се опитва да го отблъсне.
	— Джейкъб, аз ти дължа живота си. Винаги ще ти бъда благодарна…
	— Не е нужно да казваш нищо повече. Разбирам.
	— Наистина ли? — Наистина ли разбираше колко е важно за нея да разчита единствено на себе си? Никога не бе изпитвала потребност да се опре на мъж, а сега, в продължение само на няколко дни, не само че бе допуснала да се влюби в него, отдавайки му се изцяло, ами като капак на всичко, вече му дължеше и живота си.
	Той я погали по бузата с опакото на ръката си.
	— Хайде, мила, сега ще те заведа до стаята на Джаси, след което ще се върна в полицейския участък, за да довърша работата си.
	Докато вървяха към асансьора, на Рийв изведнъж й хрумна, че Джейкъб този път я бе нарекъл мила, а не скъпа. Инстинктивно почувства, че отношенията им изведнъж бяха претърпели някаква промяна. Която не беше за добро.


	Седмица по-късно, след като Брайън Маккинън вече беше погребан, а Веда Маккинън се намираше под постоянна полицейска охрана в психиатричното отделение на Окръжна болница, хората в града все още продължаваха да говорят единствено за грандиозния скандал. Рийв обаче както винаги не обръщаше никакво внимание на втренчените погледи и прошепнатите зад гърба й забележки. Що се отнася до Джаси, всичките членове на семейството й направиха и невъзможното, за да я предпазят от злите езици на клюкарите. И макар че Фарлан бе пожелал да се види с Джаси, тя отказа, споделяйки с Рийв, че не е готова да се срещне с баща им. _Не още._
	Днес Рийв, заедно с останалите роднини и приятели на Джаси, се намираше в болницата за тържеството по случай изписването й. Доктор Корнелиус бе включил Джаси в изключително добра рехабилитационна програма във „Вандербилт“, която започваше в понеделник. Големия Джим и Реба щяха да откарат Джаси и Кейлъб до Нашвил по-късно сутринта. Щяха да настанят Джаси в рехабилитационния център. Кейлъб бе наел апартамент в съседство и щеше да живее в него по време на лечението й.
	— С малко повече късмет Джаси ще приключи програмата за около месец, а след това ще продължи терапията като приходящ пациент — обясни доктор Корнелиус. — Прогнозите за възстановяването й са изключително добри.
	Лейси Фелън отвори бутилка шампанско. Виното преля и изпръска дузината пълни с хелий балони, които се рееха във въздуха. Лейси разля шампанското в пластмасови чаши, а Луди ги раздаде на присъстващите. Когато видя, че всеки държи чаша в ръката си, Лейси вдигна тост:
	— Да пием за пълното възстановяване на Джаси!
	Всички присъстващи я подкрепиха в един глас. Рийв погледна към Джейкъб, който стоеше малко по-встрани и като че ли се опитваше да се скрие зад Джени и Далас. Само че за мъж с неговия ръст беше просто невъзможно да остане незабелязан. Макар че всеки ден идваше в болницата, за да провери как се чувстват двете с Джаси, той се държеше с нея като с приятел и с нищо не показваше, че си спомня страстната нощ, която бяха прекарали заедно. Беше неизменно до нея, проявяваше искрена загриженост и топлота, но съзнателно поддържаше емоционална дистанция помежду им. Вече цяла седмица Рийв се опитваше да си обясни какво бе предизвикало тази промяна в отношенията им, но все не можеше да проумее как така от _скъпа_ бе станала просто _мила_.
	Погледите им изведнъж се срещнаха и тя почувства спотаената в очите му сила. Само че той мигновено отмести поглед встрани. Държеше се така, сякаш не желаеше да я вижда.
	— Всички много ще ми липсвате — рече Джаси и протегна ръка към Рийв. — А ти ще ми липсваш най-много.
	Рийв прегърна сестра си.
	— Не искам да се притесняваш за ресторанта и бара. Аз ще се занимавам с тях докато намеря подходящ човек, когото да назнача за техен управител.
	— Трябва да поговорим. Насаме — рече й Джаси.
	— Чухте дамата. — Кейлъб подкани всички присъстващи да излязат в коридора. — Двете сестри искат да останат малко насаме. А след това двамата с Джаси трябва да тръгваме.
	След като всички напуснаха стаята и Кейлъб затвори вратата след тях, Джаси вдигна поглед към Рийв, която стоеше до инвалидния й стол.
	— Ти и Джейкъб?
	— Вече разговаряхме за това — отвърна Рийв, припомнила си как бе изляла душата и сърцето си само преди няколко дни.
	Джаси поклати глава.
	— Инатиш се.
	— Аз? — Рийв забоде пръст в гърдите си.
	Джаси се усмихна.
	— Ти. Джейкъб също.
	— Защо смяташ, че се инатя?
	— Кажи му.
	— Какво да му кажа.
	— Че го обичаш. Нали?
	— Да, наистина го обичам. Но той, очевидно, не ме обича. Иначе не би се държал като…
	— Кажи му. Обичаш го.
	— Мислиш, че трябва да му кажа, че го обичам?
	— Да.
	— А какво ще стане, ако той не ме обича и аз напразно се направя на глупачка пред него?
	Джаси се разсмя.
	Рийв се наведе и целуна сестра си по бузата.
	— Престани да се тревожиш за мен и Джейкъб. Най-важното за теб в момента е да отидеш в Нашвил и да се възстановиш напълно. Ще идвам често да те посещавам. А ти няма защо да се тревожиш за мен. Ще послушам съвета ти и ще направя така, че Джейкъб Бътлър да разбере, че го обичам.
	— Добре. Кажи му. Скоро.
	— Ще го направя. Обещавам.


	По-късно вечерта, докато седеше сама в бара на Джаси и се опитваше да отхвърли малко писмена работа, Рийв не спираше да мисли за Джейкъб и за обещанието, което бе дала на сестра си. Защо не му се обадиш и не го поканиш да дойде тук? Не, има и по-добър вариант. Знаеш къде живее. Иди при него. И не го отлагай. Направи го още тази вечер. Ако те отблъсне, ще намериш начин да се справиш с това. Но поне ще знаеш истината.
	— Рийв, веднага ела в бара — рече Лейси Фелън, застанала на отворената врата на кабинета.
	— Какво има?
	— Джейкъб току-що се появи и познай кой се обеси на врата му в мига, в който го видя? Минди Харпър.
	— Значи отново го направи, така ли? — Рийв скочи от стола и бързо заобиколи бюрото. — Ами, предполагам, че ще трябва да отида там и да й кажа да държи лапите си далеч от него.
	— Ще го направиш ли? Дявол да ме вземе! — Лейси излезе след Рийв от кабинета и я последва надолу по коридора.
	Влязоха заедно в бара. Рийв се спря и се огледа. Видя Джейкъб на дансинга заедно с Минди и изръмжа от ярост.
	— Ако знаех, че тази вечер ще забравиш, че си дама, щях да си взема видеокамерата — подхвърли Лейси. — В края на краищата, двамата с Джейкъб може би щяхте да се радвате да имате този момент запечатан на лента, за да го показвате на децата си някой ден.
	— Няма нищо — успокои я Рийв. — Абсолютно сигурна съм, че и двамата с Джейкъб ще запомним завинаги всяка една минутка от тази вечер.
	Рийв решително тръгна към дансинга и спря едва когато застана до Джейкъб и Минди. Потупа Минди по рамото и рече:
	— Смятам да ти го отнема.
	Джейкъб замръзна неподвижно и се втренчи невярващо в Рийв.
	Минди рязко се обърна и я погледна.
	— Как ли пък не, по дяволите!
	— Виж, сестричке, смятам да го кажа само веднъж, така че ме слушай внимателно. — Рийв заплашително подпря ръце на кръста си. — Свали шибаните си ръце от този мъж, защото той е мой. И те съветвам да го направиш веднага.
	— А ако не го направя? — Минди яростно изгледа Рийв, която беше с няколко сантиметра по-висока и макар че не би искала да си го признае, тежеше с няколко килограма повече.
	— Ами съветвам те да ме погледнеш добре. Доста по-едра съм от теб. Освен това съм дяволски ядосана. Ако искаш да се заяждаш с мен, твоя си работа…
	Минди продължи да се взира в нея в продължение на няколко минути, след което се обърна към Джейкъб.
	— Вярно ли е това? Ти наистина ли й принадлежиш?
	Джейкъб сви рамене.
	— Ами, предполагам, че да.
	Минди въздъхна възмутено, обърна се и се насочи към бара.
	Рийв смяташе, че Джейкъб ще я посрещне с разтворени обятия, но той също се обърна и се отдалечи. Тя остана сама на дансинга, заобиколена от танцуващите двойки. Музиката изведнъж спря. Преди да се почувства като пълна глупачка, Рийв осъзна, че Джейкъб прави нещо пред джубокса. Тя продължи да чака, сдържайки дъха си и безмълвно редейки молитви. И тогава в бара се разнесе невероятно красивият глас на Патси Клайн. Сърцето на Рийв подскочи от радост. Коремът й се сви болезнено. Той тръгна към нея. Вървеше бавно, наслаждавайки се на всеки миг. После я взе в прегръдките си и светът около нея сякаш експлодира, обливайки я с вълни на неподозирано щастие. Двамата бавно затанцуваха под звуците на старата балада „Той ме наричаше скъпа“.
	— Тази вечер май доста категорично предяви правата си над мен, а? — прошепна в ухото й Джейкъб.
	— Да, предполагам, че направих точно това.
	— В такъв случай аз сигурно съм сгрешил, когато реших, че искаш да се отдръпна и да ти дам време да размислиш, защото изпитваш съмнения по отношение на връзката ни.
	— Сгрешил си — рече му Рийв. — И за да няма повече недоразумения… — Тя спря и хвана лицето му с две ръце. — Искам да ти кажа, че те обичам. Чуваш ли? Обичам те като луда, индианецо, и искам да се омъжа за теб, да ти родя деца и да прекарам остатъка от живота си в обятията ти.
	— О, скъпа, скъпа…
	— Хайде да се махаме оттук. — Тя го хвана за ръката. — Заведи ме горе и ме наричай скъпа до сутринта.
	Той я дръпна за ръката, привлече я към себе си и се наведе, докато устните му почти докоснаха нейните.
	— Аз също съм лудо влюбен в теб, госпожице Снобарке.
	След това се наведе и я целуна. Оглушителните викове и веселите смехове едва не събориха покрива на бара, докато посетителите в заведението шумно аплодираха сестрата на Джаси и мъжа, върху когото бе предявила правата си тази вечер.


>	Епилог

	В първата събота от декември, малко повече от година след като беше нападната жестоко от Веда Маккинън, Джаси вървеше бавно по пътеката в католическата църква. През изминалата година Веда бе извършила самоубийство в щатската клиника за душевноболни, в която бе затворена веднага след арестуването си, а ФБР, щатските и местните власти приключиха разследването на убийствата на Убиеца на червенокоси и заедно с Брайън Маккинън погребаха и миналото. Що се отнася до Фарлан Маккинън, той бе прекарал последната година полагайки огромни усилия да изкупи прегрешенията си пред двете си дъщери. На тримата им предстоеше още дълъг път, но самият факт, че именно Фарлан водеше дъщеря си към олтара тази вечер, беше красноречив знак за всички присъстващи. Половината от населението на окръга беше поканено на най-голямата, най-пищната и най-дълго подготвяната брачна церемония в историята на Чероки Пойнт, платена изцяло от бащата на булката.
	Двете шаферки на Джаси, Рийв и Джени, стояха една до друга. От другата страна бяха застанали Джейкъб и Далас, които бяха кумове на младоженеца. Рийв погледна към красивата си сестра, която тъкмо влизаше в храма, и благодари на Господ, че деветте месеца терапия бяха възстановили напълно здравето й. Джаси и Кейлъб се върнаха в Чероки Пойнт преди четири месеца, а мис Реба веднага се захвана с подготовката на тяхната — изразът беше на мис Реба — незабравима сватба. Всички бяха повече от изумени, когато видяха мис Реба, погълната от щастие, да работи рамо до рамо с Джаси по подготовката на сватбата. Може би добротата и искреността на мис Реба бяха породени от факта, че самата тя съвсем наскоро също бе станала булка. През лятото Големия Джим и тя отлетяха до Рино, където с един бърз развод сложиха край на своя дълъг и твърде нещастен брак. След това мис Реба се върна у дома и се хвърли право в обятията на Дод Кийфър. Двамата се ожениха в тесен кръг само два месеца по-късно. Големия Джим обаче не пожела да изчака и един ден. Още същия ден се ожени за дългогодишната си приятелка Ерин Мърсър в един параклис в Лас Вегас, след което двамата прекараха медения си месец в един от най-скъпите и изискани апартаменти в Града на порока.
	Рийв огледа близките и роднините, заели първите няколко реда в църквата, и се усмихна на Сали Талбът и Луди, пременени в дълги до земята рокли. Изисканите им прически бяха дело на местния фризьорски салон. Лейси Фелън бе заета да укротява малкия Мадок Слоун, тъй като шестмесечният русокос син на Джени и Далас държеше големите си кафяви очички широко отворени и непрекъснато се въртеше в ръцете й, стъписан от голямото събитие.
	Фарлан се поспря пред олтара, след което се наведе и целуна Джаси по бузата. После погледна към Рийв и се усмихна. Тя отвърна на усмивката на баща си, защото знаеше, че той си припомня как я бе придружил по същата тази пътека шест месеца по-рано — в деня, в който стана съпруга на Джейкъб.
	Церемонията започна и Рийв потърси погледа на съпруга си — мъжа, когото обичаше с цялото си сърце и душа, мъжа, който я правеше щастлива както никога досега. Инстинктивно положи ръка върху заобления си корем, сякаш се опитваше да защити и предпази нероденото си дете. Само преди седмица се бе подложила на първото ехографско изследване. Джейкъб беше непосредствено до нея и държеше ръката й, когато и двамата видяха дъщеричката си за пръв път. След около четири месеца се очакваше госпожица Дина Бътлър да се появи на белия свят. А след това — Рийв беше сигурна в това — светът никога повече нямаше да е същият.
	Беше изстрадала и обичта, и миналото си. Сега беше ред на бъдещето. Такова, каквото го заслужаваше. Щастливо.
