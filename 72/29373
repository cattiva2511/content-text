	Трима турци пътували с коне и стигнали в едно село. Мръкнало се и те отишли да пренощуват у попа. Когато връзвали конете си в обора, видели там поповото прасе. Прасето носело в устата си слама и я събирало на купчина. Учудени от това, турците попитали попа:
	— Туй прасе, попе, защо прави така?
	Попът им обяснил:
	— Нощес ще вали сняг.
	Турците не повярвали.
	— Ами по какво познава, че ще има сняг?
	— Щом ви казвам — ще вали! Хайде да се обзаложим. Какво давате, ако завали сняг?
	Турците се спогледали и му казали:
	— Ще ти дадем конете си. А ако не завали, ти какво ще дадеш?
	— Ако не завали сняг, ще ви дам попадията.
	Вечеряли и легнали да спят. Когато заспали, попът си рекъл:
	— Че ще вали, ще вали! Ала тия са трима, ще ме надвият и ще си вземат конете.
	Станал тихичко и преместил конете в обора на съседа си.
	Към полунощ турците се събудили и пратили единия от тях да види какво е времето навън. Излязъл той до прага, върнал се и казал:
	— Няма сняг!
	Успокоили се и легнали да си доспят.
	По първи петли пак се разбудили. Сбутали втория да излезе да види. Показал се турчинът на прага, гледал нагоре, гледал надолу, върнал се и казал:
	— Малко е запушено, ама додето дойде снегът, ние ще сме си отишли вече.
	И пак заспали.
	Заранта, като станали, та погледнали — навсякъде се бялнало от сняг. Запасали си бързо турците поясите и скочили:
	— Да бягаме, че попът ще ни вземе конете!
	Измъкнали се тихомълком от къщата и отишли в обора да си търсят конете. Тук коне, там коне — няма ги.
	Досетили се каква е работата и бързешката си тръгнали, даже и на попа не се обадили.
	Вървели, вървели, стигнали в друго село. Още било рано и тъкмо ходжата викал от минарето на джамията. Спрели се турците под минарето и попитали:
	— Ходжа, какво ще е времето?
	Ходжата гледал, гледал нагоре, па казал:
	— Аллах знае какво ще е времето!
	Като чули това, тримата се качили на джамията, смъкнали ходжата от минарето, теглили му един бой и му казали:
	— Какъв ходжа си ти! Поповото прасе да познава какво ще е времето, а ти — ходжа — да не познаваш!
