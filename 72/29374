	Живяла някога една жена. Тя имала само един син. Колкото момичета раждала, те все умирали, а и момче повече не й се случило да добие. Жената много тъгувала, че си няма друго дете. Веднъж, когато пак очаквала дете, жената отишла в гората за дърва. Тръгнала си към къщи, натоварена с дървата, подхлъзнала се и паднала в една дълбока и кална яма. Стените й били високи и стръмни и тя не могла да излезе.
	В това време покрай ямата минал вълк. Чул, че някой плаче долу и надникнал да види кой е. Съгледал жената и попитал:
	— Как се намери там мари, жено?
	Жената започнала да го моли за помощ и му думала:
	— Обърни се, вълчо, да се хвана за опашката ти и да ме изтеглиш от ямата.
	— А какво ще ми дадеш, ако ти помогна?
	— Какво мога аз, сиромашката, да ти дам? — завайкала се жената. — Като си нямам нищо, какво да ти дам?
	— Имаш, имаш! — рекъл вълкът.
	Жената не се досетила, че вълкът говори за нероденото дете и пак заплакала:
	— Нищо си нямам, вълчо! Да бях имала — бих ти го дала на драго сърце!
	— Ще ми дадеш това, дето е в тебе! Ако е момче, дръж си го, ала ако е момиче — ще го дадеш на мене!
	Жената се ужасила при мисълта, че ако роди момиче, трябва да го даде на вълка и се почудила какъв отговор да му даде. И като нямала какво да стори, та да се измъкне от ямата, съгласила се и се заклела:
	— Ако родя момиче — твое ще е!
	Тогава вълкът спуснал опашката си в ямата, жената се хванала и той я изтеглил.
	След половин година жената родила момиченце. Нарекли го Тентелина. Момиченцето раснало много буйно и палаво и все тичало да си играе по улиците и по пътищата извън селото.
	Минали години и майката забравила каква клетва дала пред вълка. Един ден, когато Тентелина вече била станала голяма и хубава мома, накрай селото я срещнал вълкът. Огледал я от глава до пети и поръчал:
	— Като си идеш у вас, да кажеш на майка си: каквото си обещала на вълка — да му го дадеш!
	— Добре, ще й кажа — отвърнала учудената девойка.
	Ала забравила и не казала на майка си. След няколко дни вълкът пак намерил Тентелина и я попитал дали е изпълнила поръката му.
	— Забравих! — навела очи Тентелина.
	Тогава той повторно й заръчал да каже на майка си, че вълкът си иска обещаното.
	— Ако не й кажеш, когато те срещна трети път, ще те изям! — заканил се той.
	Момичето се прибрало в къщи с разтуптяно сърце и през сълзи разказало на майка си какво поръчал страшният вълк.
	— Иска си обещаното! Иначе ще ме изяде!
	Уплашила се майката, че на детето й ще се случи нещастие, но й било жал да даде хубавата си дъщеря на вълка, затова я научила така:
	— Като те срещне пак, кажи му, че си забравила!
	— Не смея, мале! — отвърнала Тентелина. — Той и преди ми поръча, ала аз тогава наистина забравих.
	— Не му вярвай, дъще, той само те плаши! Като те срещне, кажи: забравих, вълчо, прости ми!
	На другия ден вълкът причакал Тентелина накрай селото и изръмжал:
	— Е, рече ли на майка си?
	— Забравих, вълчо, прости ми!
	— Добре, и сега ще ти простя. Но за последен път! Ако и сега не кажеш на майка си, повече прошка няма да има и ще те разкъсам!
	Заплакало момичето и тичешком се върнало у дома. Разбрала майката, че този път вълкът не се шегува. Мъчно й било за Тентелина, но си рекла, че е по-добре да я даде за жена на вълка, отколкото той да я разкъса. Измила я, сресала я, пременила я и я изпратила за вода на селския кладенец. На тръгване й заръчала:
	— Ако те срещне вълкът, кажи му така: което ти е обещано — вземи си го!
	Още не стигнала момата до кладенеца и ето го вълкът насреща:
	— Какво каза майка ти? — изръмжал грозно той.
	— Рече да си вземеш обещаното — отвърнала Тентелина. Тя, сиромашката, не знаела какво е обещала майка й на вълка.
	— Е, щом е така, тръгвай с мене!
	Вълкът грабнал момичето и го отнесъл в планината. Покачил го на висок клонест дъб, където било леговището му.
	По цял ден скитал той по гори и по поля да търси лов, а Тентелина шетала. Когато вечер се прибирал, вълкът заставал под дъба и извиквал:
	— Тентелино, Тентелино, пусни си косите да се кача!
	Тентелина спускала дългата си коса и вълкът се качвал по нея в леговището си.
	Минало се, що се минало, един ден братът на Тентелина попитал майка им:
	— Мале, къде е сестра ми? Защо не си идва?
	Майката само заплакала и нищо не отвърнала. Момъкът пак я попитал:
	— Защо плачеш, мале? Какво е станало с Тентелина?
	Майката продължавала да плаче и нищо не отговаряла. След няколко дни момъкът пак захванал да разпитва майка си:
	— Кажи, мале, какво си сторила със сестричката ми?
	Тогава майката му разказала как някога паднала в ямата, как я измъкнал вълкът и тя му обещала детето, ако се роди момиче.
	— А къде е сега Тентелина?
	— Не знам, сине, вълкът я отведе някъде, ала къде — не знам!
	— Ще отида да я търся! — скочил момъкът.
	— Недей, синко! — извикала уплашената майка. — Само ти ми остана. Ако и тебе те отвлече вълкът, ще си остана сам-самичка на света като кукувица…
	Опитала се тя да придума момъка да не ходи в планината, ала той не я послушал, приготвил се, взел ножа си и тръгнал да търси Тентелина.
	Когато наближил планината, братът срещнал една бабичка и я попитал:
	— Бабо, знаеш ли къде е леговището на вълка, дето отмъкна от селото една мома?
	— Знам, момко! Недей ходи там, защото вълкът е много страшен и лошо ще патиш!
	— Каквото ще да става, аз трябва да го намеря и да освободя сестра си! Кажи ми къде е и голяма награда ще ти дам.
	Тогава бабата му показала планината и рекла:
	— Ей на онзи, високият дъб, е леговището му. Там е скрил сестра ти вълкът. Никой не може да се качи там. Когато вълкът си дойде вечер, вика отдолу: „Тентелино, Тентелино, пусни си косата да се кача!“. Сестра ти спуска дългата си плитка и вълкът се качва по нея. Друг никой не може да се качи на дъба.
	— Научи ме как да сваля сестра си от дървото, бабо! — помолил момъкът.
	— Добре! — рекла бабата. — Ще дойда с тебе и ще те науча.
	Отишли заедно при дъба. Момъкът се скрил, а бабата наклала огън и сложила наопаки във въглените един връшник. Тентелина гледала отгоре и като видяла, че бабата прави всичко наопаки, извикала:
	— Не така, бабо!
	— Ами как, дъще? — направила се на учудена бабата. — Я слез долу и ми покажи как трябва да се направи!
	— Не смея! — отвърнала Тентелина нажалено. — Ще си дойде вълкът и ако ме намери долу, ще ме направи на парчета.
	Бабата пак казала:
	— Слез де, слез! Додето си дойде вълкът, ще сме опекли вече питката.
	— Не смея, бабо! Вълкът е много страшен.
	Тогава старицата се огледала, да не би да има наоколо чуждо ухо, и тихо казала:
	— Брат ти е тука, дъще! Дошъл е да те отърве! Ей го там, зад дървото се е скрил. Слизай бързо и да бягате!
	— Как ще избягаме, бабо? Вълкът е поръчал на вълчетата си да ме следят. Ако сляза или кажа нещо, те веднага ще му обадят. По-добре бягайте, докато не се е завърнал, защото ще изяде и мене, и брата ми и мамината къща ще запустее.
	— Не се бой от вълчетата, дъще! Опечи им по едно кравайче и те няма да кажат на вълка накъде си побягнала.
	Тентелина така и направила. Намесила и опекла кравайчета, дала на вълчетата по едно, скочила от дъба и изтичала към брат си. Ала тя не знаела, че вълкът е скрил в корените на дъба най-малкото си и най-хитро вълче. То се спотайвало, заровено в шумата, всичко видяло и всичко чуло.
	— Дето не ми даде кравайче, всичко ще обадя на тате! — заканило се то.
	Преди да побегнат към дома, старицата казала на Тентелина:
	— Вземи от леговището една паничка хума, един гребен и един калъп сапун. Ако вълкът ви подгони и вземе да ви настига, хвърлете зад вас хумата. Ще стане кал до колене, вълкът ще затъне и вие ще се отдалечите. Настигне ли ви отново хвърли гребена. Зад вас ще израсте поляна с тръни. Ако трети път ви наближи — хвърли сапуна. Ще се вдигне висока до небето планина и вълкът няма да може да премине.
	Тентелина бързо взела, каквото казала бабата, хванала брат си за ръка и извикала:
	— Хайде сега, братко, да бягаме!
	И хукнали към къщи с все сили.
	Този ден вълкът бил събрал приятелите си да ги води дома да ги гощава с Тентелина. Той бил решил да я разкъса, защото тя вече цяла година стояла при него в леговището, а не искала да му стане жена.
	Довел той вълците под дъба и извикал:
	— Тентелино, Тентелино, пусни си косите да се качим!
	Никой не се обадил от дървото. От шумата изскочило само малкото вълче и викнало на баща си:
	— Скоро тичай да стигнеш Тентелина, тате! Дойде брат й и я отведе!
	— Накъде тръгнаха! — изръмжал вълкът и очите му се налели с кръв.
	— Натам! — посочило вълчето.
	— След тях, братя! — грозно изтракал със зъби вълкът. — Да ги уловим и да се навечеряме богато с двамата. Аз един ви гласях, те двама станали.
	И повел дружината си по следите на бегълците. Бягали, бягали, започнали да ги настигат. Тогава братът хвърлил зад себе си паничката с хумата. Изведнъж полето се превърнало в локва с кал до коленете.
	Затънали вълците и докато се измъкнат, братът и сестрата избягали далеч напред.
	Хукнали отново вълците след тях. Като ги наближили, Тентелина хвърлила назад гребена си. Израснала цяла гора от тръни и къпини.
	Вълците се оплели в трънаците, разкъсали си кожусите и си разкървавили муцуните, докато се измъкнат.
	Хукнали пак да догонят бегълците. Наближили ги за трети път. Тогава момичето викнало с последни сили на брата си:
	— Бързо, бате, бързо хвърли сапуна! Ако и той не ги спре — загубени сме… Душа не ми остана вече от бягане.
	Момъкът метнал зад себе си калъпа сапун.
	Изведнъж насред полето израснала висока и стръмна планина. Хукнали вълците нагоре по чукарите да я преминат. Докато стигнали до средата, изплезили езици по една педя. Наближили върха, ала краката им се подкосили от умора и се спрели.
	Тръгнали си назад уморени и гладни. По едно време най-старият вълк изгледал кръвнишки този, дето ги повел да гонят брата и сестрата и тракнал със зъби:
	— Вместо един — двама, а? Е, като няма двама и само с тебе ще минем!
	Нахвърлили се вълците върху нещастника, разкъсали го и за миг оглозгали кокалите му.
	В това време Тентелина и момъкът дотичали до къщичката си. Отворили бързо вратата да се скрият от вълците и се спрели стъписани на прага — вътре нямало никой. Само една кукувица била кацнала на гредата в ъгъла.
	Видяла ги птицата, изписукала радостно, ударила се в земята и се превърнала пак в тяхната си майчица. Прегърнала тя намерените си деца и през сълзи им казала:
	— Дойдохте ли си, милите ми дечица! Майка без децата си е като кукувица. Затова и аз се бях превърнала на кукувица.
	Скоро майката оженила сина си и омъжила Тентелина. Народили й се цял куп внучета и вечер тя често им разказвала за страшния вълк.
