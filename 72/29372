	Селският чорбаджия имал много лошаво дете. То биело сиромашките деца и ги подигравало. Синът на една бедна вдовица все се оплаквал на майка си от него:
	— Мале, чорбаджийското дете ме бие.
	— Бог ще го накаже, сине — отвръщала майката.
	На другия ден пак:
	— Мале, бие ме чорбаджийското дете!
	— Бог ще го накаже, синко.
	На сиромашкото дете му дотегнало да яде бой и да чака господ да накаже побойника. Веднъж видяло, че чорбаджийският син се бил навел и надничал в кладенеца. Хванало го за краката и го бухнало долу. Изтичало при майка си и отдалече извикало:
	— Мале, чорбаджийското дете падна в кладенеца!
	— Е, сине, нали ти казвах, че бог ще го накаже.
	— Че го наказа — наказа го! Но и аз малко помогнах на бога, мале!
