	Един селянин имал старо куче. То не можело вече да пази къщата и стадото, затова стопанинът му го изгонил в гората. Скитало кучето, като се хранело с мишки и каквото му попадне. Една нощ го срещнал вълкът и го попитал:
	— Къде отиваш, побратиме?
	— Когато бях младо, пазех къщата и стадото. Като остарях, господарят ме изпъди в гората.
	— Не се бой! — рекъл вълкът. — С мен няма да пропаднеш. Искаш ли да похапнеш?
	— Искам.
	— Хайде с мен! Аз ще те нахраня.
	Тръгнали заедно. Вървели, вървели по полето, докато съгледали стадо овце. Вълкът казал на кучето:
	— Я иди виж какво пасе там насреща!
	Изтичало кучето, огледало стадото, върнало се и рекло на вълка:
	— Овце пасат.
	— Да му се не видят и овцете! Ще ни се набият зъбите с вълна и не можем се наяде сладко. Гладни ще си останем. Да вървим по-нататък.
	Вървели, колкото вървели, край една река съгледали ято гъски. Вълкът пак изпратил кучето:
	— Иди виж какво се белее там!
	Изтичало кучето, огледало гъските, върнало се и казало:
	— Гъски.
	— Пусти опустели! Ще ни се напълнят зъбите с перушина и не можем се наяде. Да вървим по-нататък.
	Тръгнали по-натам. Вълкът съгледал един кон и викнал на кучето:
	— Иди виж какво е това животно там!
	След малко кучето се върнало и казало:
	— Кон.
	— Ето ти сладко месце, тъкмо за нас! — извикал радостно вълкът.
	Приближили се тихо към коня. Вълкът започнал да рови с нокти земята и да гризе камъните, за да се разлюти. Ровил и гризал, а после попитал кучето:
	— Я кажи, побратиме, трепери ли ми опашката?
	Погледнало кучето и отвърнало:
	— Трепери, побратиме!
	— А сега кажи, гледат ли ми на кръв очите?
	— На кръв гледат! — отговорило кучето.
	Вълкът се хвърлил върху коня, съборил го на земята и го разкъсал.
	Нахвърлили се върху него побратимите и започнали лакомо да ръфат. Вълкът лапал бързо, а кучето гризало, гризало, но не могло да огризе и един кокал. Събрали се около тях други вълци и кучета и го прогонили.
	Подвило то опашка и тръгнало по-нататък само. Както си вървяло, гледа насреща му котарак.
	— Добра среща, побратиме! — поздравило кучето. — Накъде така?
	— Накъдето ми видят очите! — отвърнал котаракът. — Докато бях млад и пъргав, ловях мишки в къщата на стопанина. Сетне остарях, той ме изпъди и сега се скитам немил-недраг из полето.
	Кучето го утешило:
	— Не се бой, братко! Аз ще те нахраня.
	Кучето намислило да постъпи като вълка.
	Тръгнали с котарака по полето и не след дълго стигнали до овчето стадо. Кучето казало:
	— Тичай, побратиме, и виж какво пасе там!
	Котаракът се затекъл, огледал стадото, върнал се и казал:
	— Овце.
	— Не ни трябват на нас овце — рекло кучето. — Ще ни се набият зъбите с вълна и не можем се наяде. Да вървим по-нататък.
	Вървели, колкото вървели, кучето съгледало гъските и изпратило пак котарака:
	— Изтичай, побратиме, и виж какво се белее отсреща.
	Затирил се котаракът, върнал се и казал:
	— Гъски.
	— Опустели му и гъските! Ще ни се набият зъбите с перушина и нищо няма да разберем от яденето. Да вървим по-нататък.
	Тръгнали пак през полето.
	Вървели, вървели, докато стигнали близо до селото. Там съгледали на поповата ливада да пасе кон. Кучето сбутало котарака:
	— Иди, побратиме, и виж какво е това животно.
	Изтичал котаракът, върнал се и рекъл:
	— Кон.
	— Ето ти ядене, достойно за нас! — тракнало със зъби кучето.
	То взело да рие земята с нокти и да гризе буци, за да се разлюти. По едно време попитало котарака:
	— Братко, трепери ли ми от яд опашката?
	— Не — отговорил котаракът, — не трепери.
	Кучето пак започнало да гризе пръстта, за да се разлюти още повече.
	— А сега трепери ли? Хайде, кажи, че трепери!
	Погледнал котаракът и рекъл:
	— Като че ли почна малко да трепери.
	— Така ще затрепери и конят, побратиме.
	Кучето яростно забило зъби в пръстта и викнало на котарака:
	— А очите ми гледат ли на кръв?
	— Не.
	— Лъжеш! Не може да не гледат.
	— Като че ли… малко взеха да гледат на кръв!
	— Кажи — на кръв гледат!
	— Добре де, на кръв гледат! — отвърнал котаракът.
	Тогава кучето скочило и се хвърлило върху коня. Само че конят не се уплашил, а така го ритнал по главата, че то се преметнало през два дола, паднало по гръб и изблещило очи. Котаракът се приближил полекичка до него, поогледал го оттук, поогледал го оттам и рекъл:
	— Побратиме, побратиме, сега наистина на кръв ти гледат очите!
