P>
	Младият Роланд с двамата си братя
	на топка заедно играли,
	а с тях, застанала в средата,
	играла Бърд Хелън, сестра им.
P$
	Защото Бърд Хелън обичала братята си, а и те много я обичали. Тя винаги участвувала в игрите им, а те като истински братя много й се радвали.
	Веднъж, като играели на топка край черквата:
P>
	И ритнал Роланд топката със крак,
	поел я ловко със коляно.
	Тя до небето дигнала се чак,
	над черквата прелетяла.
P$
	Младият Роланд бил най-младият брат на Бърд Хелън и затова между тях винаги имало дружеско съперничество при игрите:
P>
	Бърд Хелън покрай черквата свила,
	да търси топката им отлетяла.
P$
	Топката се търкулнала от дясната страна на черквата. Бърд Хелън избрала най-късия път, за да я стигне, затова затичала срещу слънцето, та сянката й останала зад нея. И се случило това, което понякога става, когато хората забравят и тичат срещу слънцето така, че не могат да си виждат сенките и да се грижат за тях, както е необходимо.
	И какво се случило, вие постепенно ще научите, а междувременно тримата братя на Бърд Хелън я чакали да се върне.
P>
	Те дълго чакали я, дълго още,
	но тя не идвала обратно.
P$
	Тогава те изпаднали в паника.
P>
	На изток търсили я те, на запад,
	пребродили света надлъж и шир.
	И болка свивала на братята сърцата:
	ще я намерят ли те най-подир!
P$
	Никъде я нямало — изчезнала като роса в майска утрин.
	Накрая големият брат отишъл при великия Мерлин — магьосника, който можел да разказва за сегашни и бъдещи неща, да вижда и предвижда всичко под слънцето и дори и отвъд него, за да го попита къде е отишла Бърд Хелън.
	— Хубавата Бърд Хелън — казал магьосникът — трябва да е била отвлечена заедно със сянката си от самодивите, когато е тичала около църквата, защото самодивите, имат власт над хората, когато те вървят срещу светлината. Сега се намира в мрачната кула на царя на самодивската страна и само най-храбрият рицар може да я освободи.
	— Ако е възможно аз да я върна, бих опитал, дори да има опасност да загина — казал най-големият брат.
	— Възможност има — казал тъжно магьосникът, — но горко на този мъж или син на майка си, който се опита, без предварително да е научил добре какво трябва да прави.
	Най-големият брат на хубавата Бърд Хелън бил наистина храбър, опасностите не го плашели и той помолил магьосника точно да му каже какво трябва и какво не трябва да прави, защото твърдо бил решил да намери сестра си. И великият магьосник му разказал и го учил, и след като си научил добре урока, най-големият брат препасал сабята си, сбогувал се с майка си и братята си и тръгнал към мрачната кула на царя на самодивската страна, за да върне Бърд Хелън.
P>
	Очаквали го дълго, дни и нощи,
	в съмнения, в непоносима мъка.
	Напразно питали се, колко още
	ще го очакват, докато се върне.
P$
	Тогава вторият брат на Бърд Хелън отишъл при магьосника Мерлин и го помолил:
	— Научи и мен какво да правя, защото тръгвам да търся брат си и сестра си в мрачната кула на царя на самодивската страна.
	И той също бил истински храбър и опасностите не го плашели.
	И когато хубаво запомнил какво трябва да направи, казал сбогом на младия Роланд и майка си — кралицата, препасал сабята си и тръгнал към мрачната кула на царя на самодивската страна, за да върне Бърд Хелън и брат й.
P>
	Очаквали го дълго, дни и нощи,
	в съмнения, в непоносима мъка.
	Напразно питали се, колко още
	ще го очакват, докато се върне.
P$
	След като дълго чакали и никой не се върнал от мрачната кула в самодивската страна, младият Роланд, най-малкият и най-любимият брат на Бърд Хелън, настоял майка му да го пусне да ги търси; защото той бил най-храбрият от всички и нито смърт, нито опасности можели да го уплашат. Отначало кралицата казала:
	— Не! Ти си последното ми дете и ако и ти изчезнеш, всичко е загубено!
	Но той толкова я молил, че накрая добрата кралица, неговата майка, му пожелала добър път и го препасала със сабята на баща му, сабята, която никога не удряла напразно и докато я препасвала, тя изрекла заклинанието, което винаги носи победа.
	Тогава Роланд се сбогувал с майка си и тръгнал към пещерата на великия магьосник Мерлин.
	{img:angl_prikazki17.png}
	— Още веднъж, господарю — казал той, — само още веднъж кажи как един мъж, от жена роден, може да намери хубавата Бърд Хелън и двамата й братя в мрачната кула на царя на самодивската страна.
	— Синко — отговорил магьосникът Мерлин, — само две са нещата, две прости неща, но трудно се изпълняват. Едното трябва да го направиш, а другото не трябва да го правиш. Първото нещо, което трябва да направиш, след като влезеш в страната на самодивите, е да отсечеш със сабята на баща си главата на всеки, който заговори с тебе. Това не пропускай. И второто нещо, което не трябва да правиш, е: след като влезеш в страната на самодивите, да не вземеш нито хапка, да не пийваш нито глътка, защото ако хапнеш и една хапка, или глътнеш само една глътка в страната на самодивите, ти никога няма да се върнеш на горната земя.
	Тогава младият Роланд повторил и потретил тези два урока, докато добре ги запомнил. И така, добре подготвен, благодарил на великия господар и тръгнал да търси мрачната кула на царя на самодивската страна.
	Дълго вървял и бързо вървял, докато накрая стигнал до висок хълм, където един коняр пасял конете си, а конете били диви и очите им светели като нажежени въглени.
	Разбрал Роланд, че това са коне на царя на самодивската страна и че вече е стигнал там.
	И младият Роланд попитал коняря:
	— Можеш ли да ми кажеш къде е мрачната кула на царя на самодивската страна?
	— Не, не зная, но продължи нататък, ще срещнеш един говедар, може той да ти каже.
	Тогава изведнъж младият Роланд измъкнал сабята на баща си, която никога не удряла напразно, и отсякъл главата на коняря, а тя се търкулнала по високия хълм и уплашила конете на царя на самодивската страна. Тогава Роланд продължил пътя си и стигнал до широко пасище, където един говедар пасял крави. Кравите го гледали с огнени очи и той разбрал, че и те принадлежат на царя на страната на самодивите. И попитал говедаря:
	— Можеш ли ми каза къде е мрачната кула на царя на страната на самодивите?
	А той отговорил:
	— Не, не зная, но продължавай нататък и ще срещнеш една птицегледачка, може тя да ти каже.
	Изведнъж младият Роланд си спомнил урока, измъкнал хубавата сабя на баща си, която никога не удряла напразно, и главата на говедаря се затъркаляла из тревата, та уплашила кравите на царя на страната на самодивите.
	Тогава Роланд продължил пътя си и стигнал до една овощна градина, където стара жена със сиви дрехи хранела птиците. А малките очички на птиците били като малки пламтящи въгленчета и той разбрал, че те са на царя на самодивите и значи той се намира още в страната на самодивите.
	И попитал птицегледачката:
	— Можеш ли ми каза къде е мрачната кула на царя на самодивската страна?
	Птицегледачката го погледнала, усмихнала се и казала:
	— Разбира се, че мога да ти кажа. Повърви още малко и ще стигнеш до ниска, зелена могила — ниска и зелена срещу небето. Опасват я три кръгли тераси от долу до горе. Тръгни по първата тераса и казвай:
P>
	Нашироко този ден
	отворете се за мен.
P$
	После тръгни по втората тераса и казвай:
P>
	Нашироко този ден
	отворете се за мен.
P$
	После тръгни по третата тераса и казвай:
P>
	Отворете се тоз час,
	най-подир да вляза аз.
P$
	Тогава една врата ще се отвори и ще влезеш в мрачната кула на царя на самодивската страна. Но помни: обикаляй срещу слънцето, ако обикаляш по посока на слънцето, вратата няма да се отвори. Желая ти успех!
	Птицегледачката говорела така мило и се усмихвала така искрено, че младият Роланд за момент забравил какво трябва да направи, и само й благодарил за любезността и тъкмо щял да тръгне, изведнъж си спомнил урока. Измъкнал сабята на баща си, която никога не удряла напразно, и отсякъл главата на птицегледачката, а главата се търкулила между царевичните зърна и уплашила птиците с огнени очи на царя на самодивската страна.
	След това Роланд продължил нататък и вървял, докато видял срещу синьото небе кръглата зелена могила с трите тераси от върха до долу.
	Тогава постъпил, както му казала птицегледачката; не забравил, че трябва да обикаля терасите срещу слънцето така, че то да грее в лицето му.
	И след като обиколил и третата тераса, повтаряйки:
P>
	Отворете се тоз час,
	най-подир да вляза аз,
P$
	изведнъж на могилата се появила врата, тя се отворила, той влязъл и вратата веднага се затворила зад гърба му. Младият Роланд останал в пълен мрак, защото най-сетне попаднал в мрачната кула на царя на самодивската страна.
	В началото било много тъмно, може би защото очите му донякъде били заслепени от слънцето, но след малко се появила дрезгава светлина — откъде се появила, не се разбирало, може би просто през стените и покрива, защото нямало нито прозорци, нито свещи. Но в полумрака той могъл да види дълга галерия с груби каменни арки, които изглеждали прозрачни, защото целите били облепени с различни блестящи камъни. Въздухът бил топъл, какъвто е винаги в страната на самодивите. И той вървял, вървял в слабата светлина, която идвала от никъде, докато се намерил пред две широки врати, обковани с железни решетки. Но щом ги докоснал, те се отворили и той видял чудна, голяма, просторна зала, която му изглеждала толкова дълга и широка, колкото самата зелена могила. Таванът се подпирал на колони, по-широки и по-високи от тези в катедралите, целите от злато и сребро. А между тях и по самите тях имало гирлянди от листа и цветя. Цветята били от диаманти, рубини и топази, а листата от изумруди. На тежки златни вериги в средата на залата висяла огромна лампа от издълбана перла — бяла и полупрозрачна. В средата на лампата висял грамаден кървавочервен гранат, който непрекъснато се въртял и така осветявал цялата зала, като че ли е осветена от лъчите на залязващото слънце.
	В единият край на залата имало чудно, прекрасно ложе от кадифе, коприна и злато. На него седяла Бърд Хелън и решела хубавата си златна коса със златен гребен, но лицето й било неподвижно и бледо като каменно. Когато видяла младия Роланд, не помръднала, а гласът й прозвучал мъртвешки:
P>
	— Горко ти, клетнико злочест.
	Какво ли търсиш тука днес?
P$
	Първото желание на младия Роланд било да прегърне това подобие на милата му сестра, но той помнел урока, на който го научил великият магьосник Мерлин, и като изтеглил бащината си сабя, която никога досега напразно не била изтегляна, извърнал очи от ужасната гледка и ударил с всичка сила омагьосаната Бърд Хелън. О, чудо! Когато се обърнал, треперещ от ужас, видял я каквато си била. Но радостта й се борела със страха. Тя силно го прегърнала и проплакала:
P>
	— О чуй ме ти, най-млади братко,
	защо не си остана у дома?
	И да си имал сто по сто живота,
	едничкия не можеш днес опази!


	Не ставай, мили мой, не ставай,
	горко ти, че си бил роден.
	Цар Елфланд вече приближава
	и твоят жребий е решен.
P$
	Със сълзи и усмивки тя го сложила да седне до нея на великолепното ложе и започнали да си разказват за мъките и делата. Той й разказал как сянката й била отвлечена, защото тичала около черквата срещу слънцето и как братята й били омагьосани и сега лежали като мъртви, защото нямали кураж да направят всичко, на което ги бил учил великият магьосник Мерлин — да й отрежат главата.
	След време младият Роланд, който бил пътувал толкова дълго и толкова бързо, се почувствувал много гладен и, забравяйки втория урок на магьосника Мерлин, помолил сестра си да му даде нещо за ядене. А тя била все още под магията на самодивската страна и не можела да го предупреди за опасността, само тъжно го погледнала и станала. Отишла и му донесла златна купа, пълна с млечна попара.
	През онези времена имало обичай, когато поемаш поднесената ти храна, да поблагодариш с поглед и затова, тъкмо допрял до устата си златната купа, младият Роланд повдигнал поглед към сестра си. И веднага си спомнил какво му бил казал великият магьосник:
	— Не хапвай нито хапка, не глътвай нито глътка, защото ако в страната на самодивите хапнеш и една хапка, или пийнеш само една глътка, никога няма да се върнеш на горната земя.
	Затова хвърлил купата на пода и като се изправил решителен, красив, млад и силен, извикал предизвикателно:
	— Нито капка не ще пийна, нито залък не ще хапна, докато хубавата Бърд Хелън не е свободна.
	Тогава изведнъж се чул силен като гръмотевица глас, който казал:
P>
	— Трам, та, та, трам, та, та,
	човешка кръв надушвам пак.
	Жив или мъртъв ще го хвана,
	готов съм вече със тигана.
P$
	Широките врати на грамадната зала се отворили и царят на страната на самодивите влетял като бурен вятър.
	Младият Роланд нямал време да го разгледа как изглеждала смело извикал:
	— Удряй, страшилище! Силно, ако смееш!
	И се втурнал срещу врага си с добрата и вярна сабя в ръка, която никога не му изменяла.
	И младият Роланд и царят на самодивската страна се били, били, били, а Бърд Хелън със стиснати ръце ги наблюдавала в страх и надежда.
	И те се били, били, били, докато накрая младият Роланд повалил царя на самодивската страна на колене. Тогава царят извикал:
	— Предавам се! Ти ме победи в честен двубой.
	А младият Роланд казал:
	— Ще те помилвам, ако освободиш сестра ми и братята ми от всички заклинания и магии и ни пуснеш да се върнем на горния свят.
	Царят на самодивите се съгласил, отишъл до един златен шкаф и извадил едно шише, пълно с кървавочервена течност. С тази червена течност той намазал ушите, клепачите, ноздрите, устните и върховете на пръстите на двамата братя на Бърд Хелън, които лежали като мъртви в два златни ковчега.
	И те веднага се съживили и казали, че само душите им били някъде далече, но се завърнали.
	След това царят на самодивската страна изрекъл последното заклинание и тримата братя и сестра им минали през голямата зала, която изглеждала като огряна от залязващото слънце, и през галерията с груби каменни арки, които изглеждали прозрачни, защото целите били покрити с различни блестящи камъни, и където царувал полумрак. Тогава вратата в зелената могила се отворила и се затворила зад тях и те напуснали мрачната кула на царя на страната на самодивите, за да не се върнат никога вече.
	Щом излезли на дневна светлина, веднага се намерили у дома си.
	А хубавата Бърд Хелън вече внимавала да не обикаля срещу слънцето.
