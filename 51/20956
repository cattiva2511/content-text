>	1

	_Англия, 1840 година_
C>
	Лейди Шарлът Далръмпл, мис Памела Локхарт и мис Хана Сетерингтън, на които отдавна е омръзнало да ги награждават за успешна работа с уволнение,
	Ви канят да посетите
	Изисканата академия за гувернантки, основана от нас с твърдото решение най-сетне да вземем живота си в свои ръце, където ще ви представим квалифицирани гувернантки, компаньонки и учителки, способни да се справят и с най-сложните случаи.
	От вчера 1 март 1840 г. сме на разположение на висшето общество.
C$
	Виконтеса Ръскин, наричана от приятелите си само с малкото си име Адорна, приближи визитната картичка до очите си, прочете я внимателно, после вдигна глава към могъщата каменна фасада на внушителната градска къща. Под мътната светлина на пролетното лондонско слънце сградата изглеждаше солидна, макар и малко западнала. Преди трийсет години, когато Адорна беше младо момиче, кварталът принадлежеше към най-изисканите в Лондон и дори сега тук живееха някои от най-добрите семейства на Англия. Това събуди в сърцето й надежда.
	Тя прибра визитната картичка в джоба си, изкачи широкото стълбище и позвъни на вратата, която незабавно се отвори.
	Насреща й застана иконом с напудрена перука и панталон до коленете един от малкото оцелели представители на старата школа. Измери я с добре обучен поглед и се поклони толкова дълбоко, че корсетът му изскърца. Тонът му със сигурност беше по-изискан от този на младата кралица Виктория.
	— С какво мога да ви услужа, мадам?
	— Аз съм виконтеса Ръскин.
	Веднага пролича, че името му беше познато, все едно дали заради богатството, обществените й връзки или легендарната й слава. Но това беше без значение. Адорна отдавна беше свикнала с ролята си на най-красивата жена в Англия.
	Икономът направи крачка назад, за да я пропусне да влезе.
	— Лейди Ръскин, Изисканата академия за гувернантки на мис Сетерингтън се чувства почетена.
	Дамата влезе и го удостои с любезната усмивка, с която даряваше всеки мъж, независимо от възрастта и обществената му позиция.
	— С кого имам удоволствието?
	Достолепният иконом се изчерви от яката на ризата до ръба на перуката, но запази непоколебимата си стойка.
	— Аз съм Кишън, милейди.
	— Кишън? Какво възхитително име!
	Старият иконом наподоби усмивка.
	— Благодаря, милейди.
	— Ето на! Знаех си, че можете да се усмихвате, Кишън. — Адорна беше в състояние да изтръгне усмивка и от най-киселата физиономия. — Кишън, дошла съм да говоря със собственицата на тази институция.
	Кишън щракна с пръсти към един млад слуга, който покорно сведе глава и пое шапката и палтото на Адорна. Тя протегна ръка и изтри едно петно от брадичката му.
	— Приличаш досущ на сина ми, когато беше на твоята възраст. Даже по брашното на брадичката.
	— Помагах на готвача, милейди.
	— И Уинтър обичаше да помага в кухнята — кимна Адорна и неохотно пусна момчето. В последно време животът й беше претърпял сериозни промени, но тя се надяваше, че ще са за добро.
	— Мис Хана Сетерингтън в момента консултира една графиня — каза Кишън. — Но ако позволите, ще отида да видя дали разговорът е приключил.
	— Благодаря. Би било чудесно. — Докато икономът крачеше с достойнство през фоайето, Адорна огледа обстановката. Мебелите бяха старомодни, но всички бяха излъскани до блясък и ухаеха на пчелен восък. Внушителни и добре поддържани. Напрежението й отслабна.
	Кишън почука на огромната двукрила врата и бе поканен да влезе. Върна се само след минута.
	— Мис Сетерингтън и графинята са завършили разговора си. Ако милейди желае да ме последва… — Възрастна, приведена, плътно забулена дама, трепереща от хладния мартенски въздуха, излезе от кабинета подръка с висока, стройна млада госпожица.
	— Благодаря ви, мис Сетерингтън. Безкрайно съм доволна от компаньонката, която ми препоръчахте. Можете да разчитате на мен и за в бъдеще — изрече с дрезгав глас графинята.
	Това ли беше мис Сетерингтън? Адорна огледа учудено младата жена в черна тафтена рокля. Очакваше да види по-възрастна дама, но поне спокойствието на мис Сетерингтън загатваше за известен опит в общуването с мрачни и раздразнителни клиенти. Тя помилва ръката на възрастната клиентка и я предаде в ръцете на Кишън.
	— Най-сърдечна благодарност, милейди — усмихна се, направи реверанс и се обърна към Адорна: — Ще се постараем да изпълним и вашите желания, милейди. Последвайте ме, ако обичате, в кабинета…
	Адорна проследи куцукащата възрастна дама с изпитателен поглед, след което последва мис Сетерингтън в уютната библиотека. В камината гореше огън, килимите бяха излинели, но абсолютно чисти, по етажерките бяха наредени подвързани в кожа книги.
	— Бях сигурна, че познавам всички английски благородници — рече Адорна, — но не можах да си спомня коя е тази дама.
	— Лейди Темпърли е прекарала по-голямата част от живота си в чужбина. Затова беше доста трудно да й намерим подходяща компаньонка. Днешните млади дами предпочитат да работят в Англия.
	— Лейди Темпърли. — Разбира се, името беше познато на Адорна. — Мисля, че не съм имала удоволствието да се запозная с нея. — Имаше спомен за някакви слухове около дамата, но в момента не беше време да се замисля за старата лейди Темпърли. Първо трябваше да се занимае със своите дела.
	Мис Сетерингтън й предложи стол и Адорна седна пред красивото малко писалище от орехово дърво. Макар и старомодно, то беше отлично изработено и снабдено с всичко необходимо. Мастилница, ножче за подостряне на пера, красива поставка за пера и няколко папки. Докато мис Сетерингтън сядаше, Адорна бързо се наведе да прочете какво пише на папките. „Маркиза Уинкър“ бе написано на едната и „баронеса Ренд“ — на другата. Мисълта, че не е първата, която търси услугите на Изисканата академия за гувернантки, я успокои.
	— Разчитам изцяло на вашата дискретност, мис Сетерингтън.
	Мис Сетерингтън се настани на креслото си и взе една празна папка.
	— Това е естествено, милейди.
	— Търся гувернантка. — Младата дама понечи да каже нещо, но Адорна вдигна ръка. — Не просто гувернантка. Намирам се в необикновено положение, поради което ми е необходима дама с най-строги морални принципи и непоколебима решителност.
	— В такъв случай мога да ви препоръчам единствено лейди Шарлът Далръмпл — отговори мис Сетерингтън и думите отекнаха като изстрел от пистолет.
	Адорна я измери с невярващ поглед и се запита дали пък не е попаднала на глупачка.
	— Разбираемо е, че изпитвате съмнения по повод прибързания ми отговор, милейди — продължи мис Сетерингтън. — Но ако трябва да опиша лейди Шарлът Далръмпл с две думи, ще използвам точно това, което вие казахте. Вероятно вече сте чували за успехите на нейните възпитаници. През деветте години, откакто работи като гувернантка, тя подготви шестима уж непоправими млади господа за въвеждането им в обществото. Сигурно помните младия лорд Маршан, който беше известен с изстъпленията си и упорито отказваше да се поклони пред кралицата?
	— Естествено! — Адорна знаеше историята във всички подробности. За първи път от две седмици насам я обзе надежда: — Значи е била мис Далръмпл? Но той наричаше гувернантката си мис Прайс!
	— Да, като своеобразно съкращение от педантка и строга. Другите й препоръки също са превъзходни. — Мис Сетерингтън потопи перото в мастилото и написа на етикета на папката „Виконтеса Ръскин“. — Ще спомена още мис Адлер и лейди Кромбл.
	Току-що придобитата увереност на Адорна отново изчезна.
	— Доколкото разбирам, лейди Шарлът подготвя млади дами и джентълмени за дебюта им в обществото. При мен обаче… как да кажа… в моя случай става въпрос за подрастващи.
	— Лейди Шарлът Далръмпл вече не желае да се ограничава в подготовката на дебютанти.
	— И защо?
	— В момента е при мен. Ще я повикам, за да я попитате лично. — Мис Сетерингтън разклати звънчето на писалището. Кишън се появи веднага и тя го помоли да повика лейди Далръмпл и да донесе чай.
	Щом отново останаха сами, Адорна наложи на лицето си най-прелестната си усмивки и се опита да задоволи любопитството си.
	— Докато чакаме, мис Сетерингтън, бих: желала да ми разкажете нещо за Изисканата академия за гувернантки.
	Мис Сетерингтън — поне така се стори на посетителката — се опита да прикрие лек пристъп на уплаха, като се изправи.
	— С удоволствие, но няма ли първо да седнем по-удобно? — Адорна се настани до огъня в камината и мис Сетерингтън премести малката масичка пред нея.
	— Така е по-приятно — заяви тя и се настани от другата страна. — Всъщност ние сме нарекли начинанието си „Училище за възпитателки“. — Тя скръсти ръце в скута и се усмихна с меко задоволство. Адорна реши, че преди малко се излъгала — младата дама в никакъв случай не се беше паникьосала от въпроса й. — Лейди Шарлът Далръмпл, мис Памела Локхарт и аз основахме академията и я ръководим.
	Адорна посочи претовареното с папки писалище.
	— Как е възможно толкова скорошно начинание да има толкова много клиенти?
	— Ние трите имаме дългогодишен опит.
	Адорна погледна изпитателно младата дама. Мис Сетерингтън не бе дала конкретен отговор на въпроса й. Домакинята продължи спокойно:
	— Препоръчваме възпитателки, компаньонки, учителки по пиано, ръчен труд и танци. Щом академията се разрасне, ще започнем сами да обучаваме кадрите си. Убедени сме, че много скоро всеки член на висшето общество, който търси учителка, ще се обръща съвсем естествено към Училището за възпитателки.
	Идеята беше нова, авангардна, но изключително добра. Адорна се учудваше, че никой не се е сетил досега.
	— Струва ми се, че начинанието е доста трудно за три дами. Не помислихте ли да потърсите мъжка подкрепа?
	Усмивката на Хана угасна.
	— И трите сме неомъжени, а вие знаете колко бързо се разпространяват слуховете.
	Адорна открай време беше мишена на слухове и не се учуди.
	— Разбирам.
	— Боя се, че участието на мъж ще бъде разбрано по неправилен начин — продължи мис Сетерингтън. — Ще се наложи да се справяме сами.
	— Много ми напомняте за леля ми Джейн. Тя е известна художничка. Разликата е, че тя просто отказва да чува глупавите слухове.
	Хана приглади полите си.
	— Да, може би и ние се тревожим без основания.
	— О, не. Не бих отишла чак дотам. В доброто общество вече се чуха някои неодобрителни забележки по повод на вашето начинание.
	Мис Сетерингтън въпросително устреми кафявите си очи към Адорна.
	— Неодобрителни забележки?
	Посетителката опря брадичка на дланта си и се замисли.
	— Нарекоха начинанието ви абсурдно, невероятно, дори… възмутително. — Очаквайки чая, тя свали ръкавиците си. — Все пак държа да кажа, че повечето от приятелите ми са на години и отдавна са се превърнали в строги блюстители на традиционния морал.
	Очите на Хана засвяткаха.
	— Наистина ли?
	— Като ги слушам какво говорят днес, не мога да не си спомня как някога танцуваха по цели нощи, без да се уморят. — Адорна се усмихна на спомена за първия си бален сезон. Беше прекарала страхотни нощи. — Честно казано, ако положението ми не беше толкова отчаяно, щях да направя обичайното и да помоля хората от приятелския ми кръг да ми препоръчат гувернантка.
	— Радвам се, че не сте го направили.
	Адорна беше сигурна, че постъпва правилно. Нито за секунда не се поддаваше на илюзията, че някои приятел ще й помогне и ще запази мълчание.
	Мис Сетерингтън я изтръгна от нерадостните мисли.
	— Ето го и нашия чай, поднесен лично от лейди Шарлът.
	Лейди Шарлът Далръмпл — това младо момиче, понесло тежката табла със сребърни съдове за чай? Адорна не можа да повярва.
	Мис Сетерингтън бе описала лейди Шарлът като жена с най-строги морални принципи и непоколебима решителност.
	Нито едно от двете не се връзваше с външността й. Изглеждаше млада като деловата си партньорка, не по-възрастна от двайсет и две години, грациозна, с добре оформен бюст и талия, която всеки мъж би обхванал с ръце. Лицето й беше възхитително, устата сякаш канеше за целувки. Сиянието на огъня в камината озаряваше разкошните кичури на медночервената коса, строго разделена на път по средата и хваната на тила с черна панделка. Беше се постарала да прикрие с пудра свежия си младежки тен, но опитът да придаде строгост на лицето си бе претърпял пълен провал заради веселите трапчинки от двете страни на брадичката.
	Едва когато младата жена остави натоварената с прибори и сладкиши табла и устреми коравите си зелени очи към Адорна, посетителката разбра защо мис Сетерингтън е предложила тъкмо нея за поста на гувернантка.
	Да. Наистина изглеждаше подходяща.
	— Лейди Ръскин, за мен е чест да се запозная с вас.
	Тъмният глас разкриваше перфектен акцент, а реверансът олицетворяваше съвършена елегантност и почтителност. Младата дама се изправи и изчака позволението на Адорна да седне. Като видя строго изпънатия гръб, Адорна изпита глупавото желание да я остави завинаги в тази поза.
	В следващия миг обаче й протегна ръка. Искаше да провери дали студенината на лейди Шарлът стига до върховете на пръстите. Ала ръкостискането беше здраво и топло, а фактът, че Адорна го удължи твърде много, изобщо не я извади от равновесие.
	Дамата предположи, че нищо не е в състояние да развълнува такава жена.
	— Моля ви, седнете и изпийте чаша чай с нас, лейди Шарлът.
	Младата дама седна, но гърбът й остана абсолютно изправен и нито за секунда не се опря на облегалката на стола.
	Мис Сетерингтън наля чай.
	— Вашата приятелка и съдружничка ми каза, че вече девет години работите като гувернантка, но според мен сте твърде млада, за да имате такъв богат опит — каза Адорна.
	— Започнах да работя на седемнадесет години. Мис Сетерингтън ще ви представи препоръките ми.
	Значи лейди Шарлът беше на двайсет и шест години. По-възрастна, отколкото изглеждаше. Млада и красива, но енергична и строга. Да, май наистина беше подходяща.
	— Значи вие сте известната мис Прайс, която подготвя нашите млади хора за обществен дебют. Питам се дали ще пожелаете да се занимаете с моите внуци. Роби е на десет, а Лейла на осем години. Ако, разбира се, предпочитате да работите с по-възрастни…
	— Десет и осем? Роби и Лейла! Какви възхитителни имена. — Лейди Шарлът се усмихна и Адорна за първи път откри в лицето й нещо като топлина. Ала само за един кратък миг.
	— Ще отговоря на въпроса ви съвсем откровено, милейди: Непостоянният живот, който водя, ужасно ми е омръзнал. Аз съм добре организирана, дисциплинирана жена и желая да водя добре организиран, дисциплиниран живот. Вече ми е омръзнало постоянно да сменям работното си място, да обучавам млади дами и господа в добри маниери на масата, танци, свирене на пиано и флиртове. С което не искам да кажа, че няма да науча внуците ви на всичко това, милейди. Но ми се иска да започна отрано и да им преподавам и други неща. Четене, география, чужди езици… но Роби сигурно вече има домашен учител.
	— Още не. — Адорна посегна към чашата с чай и призна един от проблемите си — вероятно най-лекия: — Моите внуци са живели досега в чужбина.
	— В чужбина? — Лейди Шарлът вдигна въпросително прекрасните си вежди.
	Адорна пренебрегна незададения въпрос за точното място.
	— Боя се, че са… истински варвари.
	Мис Сетерингтън се учуди много на думите й, докато лейди Шарлът каза само:
	— Това е естествено. Липсата на стабилизиращо английско влияние не може да им се е отразила добре. Като по-голям от двамата, Роби сигурно е…
	— Ще ви прозвучи учудващо, но не е така. Лейла е… — Адорна не можа да намери думи, за да опише дивото момиченце.
	Лейди Шарлът кимна.
	— Защото обществото поставя по-високи изисквания към момичетата и им признава по-малко свободи. Малката се бунтува.
	Адорна се учуди от преценката на лейди Шарлът, но тя й помогна да разбере как младата дама е успяла да укроти много опърничави младежи и да ги вкара в правия път.
	— Точно така, тя се бунтува. И е много сърдита, че са я принудили да напусне дома си.
	— Има ли нещо, което винаги е правила с удоволствие и което може да продължи да прави и тук, за да улесним свикването с новия живот?
	— Вероятно да. Обича да язди и умее много добре, но упорито отказва дамско седло. Твърди, че позата е глупава.
	Шарлот замислено събра вежди.
	— А какво ще кажете за Роби? С какво се занимава?
	— Хвърля ножове. — Адорна нервно подръпна роклята си. — Предпочита френските ми тапети.
	— Защо, за бога? — извика учудено мис Сетерингтън.
	— Защото розите върху тях били добре очертана цел.
	За чест на лейди Далръмпл тя изобщо не се развесели.
	— Значи малкият е много сръчен с ножовете?
	— О, да — отвърна потиснато Адорна. — Като тяхна гувернантка, лейди Шарлът, трябва да ги научите да живеят като нас, да им помогнете да свикнат с Англия и да придобият добри маниери. Естествено, ще ги учите и на четене, и на география, но… — Адорна пое дълбоко дъх. — Работата е там, че всичко трябва да стане много бързо.
	Лейди Шарлът отпи глътка чай, като постави малкото си пръстче под съвършен ъгъл.
	— Колко бързо?
	— В края на сезона давам прием за кралското семейство на Серемина, което е на официално посещение в Англия. Кралските деца ще участват в приема, което означава, че моите внуци също трябва да са там.
	Мис Сетерингтън остави чашката си с леко тракване.
	— Но дотогава има само три месеца!
	Лейди Шарлът остави чашата си напълно безшумно.
	— Правилно ли ви разбрах, лейди Ръскин? Ако за три месеца науча внуците ви да се държат като цивилизовани малки англичани, ще ме назначите за тяхна гувернантка, докато Лейла дебютира?
	— Точно така.
	— Това са десет години.
	— Правилно. Но да знаете, че първите три месеца ще подложат търпението ви на невероятно изпитание.
	Усмивката на младата дама беше почти снизходителна.
	— С цялото си уважение, лейди Ръскин, аз се смятам за достатъчно квалифицирана, за да се оправя с две малки деца.
	Адорна знаеше, че е по-добре веднага да каже истината на лейди Шарлът. Беше убедена, че трябва да постъпи именно така. Но, от една страна, новата гувернантка щеше да се сблъска с реалността много скоро и от нея зависеше успехът на приема за кралското семейство. От друга страна, дълбоко в сърцето си Адорна много искаше да види как младата дама загубва надменната си усмивка.
	Тя, естествено, знаеше как да успокои угризенията на съвестта си и направи щедро предложение за възнаграждението.
	След което мис Сетерингтън доказа деловитостта си и изчисли такса за посредничество, от която Адорна получи сърцебиене.
	— Гарантирате ли ми абсолютна дискретност? — попита почти сърдито тя.
	— Гарантираме ви всичко.
	Адорна се надигна, дамите я последваха.
	— Лейди Шарлът, ще ви изпратя каретата си в единадесет часа. Ще заминем за Съри и ще пристигнем късно следобед.
	Младата дама прие новината дори с по-голямо безразличие отпреди — нещо, което Адорна не беше смятала за възможно.
	— Радвам се на предстоящото пътуване, милейди — каза само тя и направи реверанс, когато Адорна се обърна да си върви.
	Шарлът и Хана се вслушваха мълчаливо в заглъхващите стъпки на лейди Ръскин във вестибюла. Мълчаха, докато Кишън й държеше палтото и я изпроводи с поклони до вратата. Даже когато лейди Ръскин излезе, те останаха неподвижни, докато се уверят окончателно, че си е отишла.
	Тогава Хана нададе радостен вик, сграбчи Шарлът за талията и затанцува див танц около ниската масичка.
	Шарлът се смееше с необичайно дрезгав смях, който издаваше рядка употреба, й се остави с готовност в ръцете на приятелката си.
	В задната стая се чу тропот на крака и в библиотеката се втурна лейди Темпърли. Все още носеше черните си дрехи, но падналият воал разкриваше красиво младо лице.
	— Успяхме ли?
	— Успяхме, успяхме! — запя Хана.
	— Назначи ли Шарлът? Плати ли таксата за посредничество?
	— О, да, Памела, направи и първото, и второто. — Шарлот отново се засмя. — Сто фунта! А Хана дори не трепна, когато поиска тази нечувана сума.
	Мис Памела Локхарт хвърли воала високо във въздуха и се включи в дивия танц.
	Кишън влезе в библиотеката с обичайната си строга физиономия.
	— В случай, че дамите са готови, ще донеса чашите.
	— Да, много ти благодаря, Кишън. — Хана проследи стария иконом с блеснали от радост очи, докато той бършеше праха от бутилката с бренди и пълнеше чашите с количество, подходящо за млади дами. — Моля ви, пийте и вие с нас. Без вас никога нямаше да се справим.
	Кишън прие поканата с дълбок поклон.
	— Много благодаря, милостива госпожице. Знаете, че готвачът и аз се надяваме пламенно начинанието да се увенчае с успех. На нашата възраст е трудно да се намери ново място.
	— Сигурна съм, че ще успеем! — заяви Памела.
	— И аз съм сигурен. — Кишън вдигна чашата си.
	— За истинската лейди Темпърли. — Хана също вдигна чашата си. — Бог да е милостив към добрата й душа.
	— За лейди Темпърли. — Шарлът отпи глътка и направи гримаса. — Мразя бренди.
	— Въпреки това го изпий — настоя Хана. — Помага срещу анемия.
	Памела избухна в смях.
	— Това са бабешки приказки, а ти не си баба.
	Шарлът огледа одобрително приятелката си, удачно маскирана като лейди Темпърли, и вдигна воала й от пода.
	— Сигурни ли сте, че тази хитрост изобщо беше нужна?
	Шарлът мразеше неискреността. Хана и Памела се спогледаха многозначително и за пореден път започнаха да я убеждават в правилността на действията си.
	Този път започна Памела.
	— Всичко мина, както се бяхме уговорили. Направихме го само за да отнемем първоначалната нерешителност на нашата първа клиентка, като се престорим на опитни и преуспяващи.
	— Ние сме абсолютни новачки в тази работа и ако се провалим, ще загубим дома си. — Хана направи жест, който включваше цялата къща. — Лейди Темпърли ми завеща тази къща, но в момента нямаме и едно пени. Нима искаш да я продадем?
	— Не, но…
	— Постарахме се да подпомогнем малко късмета, това е. — Хана сложи ръка на рамото на Шарлът и я отведе пред камината. — В тази къща има достатъчно място за нашето училище. Не забравяй, че можем да осигурим добри работни места на десетки жени. Като основателки на Изисканата академия за гувернантки ние ще предаваме знанията си и ще накараме изисканото общество да ни плаща подобаващи такси за посредничество.
	Шарлът падна в едно кресло.
	— Но ние не сме такива, за каквито се представяме.
	— Естествено, че сме. Ти си лейди Шарлът Далръмпл, известна и като мис Прайс, с признат талант да обуздаваш млади хора. А това е мис Хана Сетерингтън, бившата компаньонка на известната пътешественица лейди Темпърли, която за съжаление почина преди един месец. — Памела се излъчи гордо. — Аз пък съм мис Памела Локхарт… е, след като се преоблека в нормални дрехи.
	Шарлът все още я гледаше със съмнение.
	— Шарлът, аз имам десетгодишен опит във възпитанието на деца — продължи сериозно Памела. — А Хана наистина беше спътница на лейди Темпърли. Ние сме квалифицирани за онова, което възнамеряваме да направим.
	— Щом си намерим подходящи работни места и започнат да текат доходи, ще можем да помагаме на други жени, които не знаят какво ще правят, щом приключат работата си. — Хана знаеше, че с това е казала всичко. — Мисля, че заради това си струва да прибегнем дори до измама.
	— Права си. — Шарлът изпъна рамене. — Щом се утвърдим като училище, всички ще спечелят.
	— Точно така. Освен това си мисля, че ти си потисната само защото… — Хана спря в нерешителност.
	— Защото какво? — попита изненадано Памела.
	Шарлът отпи голяма глътка от омразното бренди и отговори:
	— Защото назначението ми е в Съри.
	— О, не! — Памела падна на едно ниско столче. — Точно в Съри!
	— Няма значение — махна с ръка Шарлът, макар всички да знаеха, че това не е вярно. — Ще изпълнявам задълженията си както винаги и всичко ще завърши добре.


>	2

	Откритата карета трополеше по провинциалния път и хладният, свеж вятър носеше към Шарлот аромата на Норт Даунс, зелените хълмове в северната част на Съри. Съри миришеше на диви рози, което се виеха по прастари шпалири, на смях и уют, на зима, прекарана на гърба на дървеното конче, на летен следобед в клоните на любимото й орехово дърво. Съри миришеше на дом.
	Шарлът се беше надявала никога вече да не усети този аромат.
	— За първи път ли сте в Норт Даунс, лейди Далръмпл?
	Шарлът се обърна към новата си работодателка и усети завистливо пробождане в сърцето. Беше сигурна, че мъжете продължават да се тълпят около овдовялата лейди Ръскин. Буйната й руса коса беше украсена с модна шапка, леко дрезгавият глас звучеше изискано, нежната кожа би зарадвала всяка млада жена, а големите сини очи излъчваха искрена симпатия. През двучасовото пътуване от Лондон се бе проявила като любезна спътница. Шарлът не можеше да повярва, че Адорна има вече двама внуци, които се нуждаят от възпитателка.
	Младата жена нямаше причини да се сърди на съдбата — това си беше чисто губене на време. Но не преставаше да се пита защо съдбата е изпратила Адорна в новооснованата академия за гувернантки с това измислено сякаш специално за нея назначение.
	— Отраснала съм недалеч оттук, милейди — отговори тя с твърд глас.
	— Значи наистина сте роднина със семейство Далръмпл от Портърбридж хол?
	Любопитството на Адорна беше разбираемо, но истината излезе много трудно от устните на Шарлът.
	— Граф Портърбридж е мой чичо.
	Лейди Ръскин кимна.
	— Предполагах, че сте именно тази лейди Далръмпл. — Взе ръката на Шарлът и я стисна. — Баща ви, бог да успокои душата му, беше предшественикът на сегашния граф. Моят мъж го познаваше и винаги казваше, че е съвършен джентълмен.
	Шарлът се опита да скрие мъката, която й бяха причинили любезните думи на Адорна.
	— Хубаво е да се върна отново тук след толкова години.
	— Да, Съри е великолепен, при това е съвсем близо до Лондон. Ръскин и аз купихме имота скоро след раждането на сина ни, защото искахме да расте сред природата. Остинпарк Мейнър е много спокойно местенце.
	Още докато говореше, иззад завоя насреща им изскочи бърза карета. Кочияшът успя да отбие, но лейди Ръскин политна към вратичката, а Шарлът се удари в нея. Големият куфар на гувернантката, вързан с въжета отзад, се залюля опасно, а скъпоценната пътна чанта се удари в глезените й. Другата карета продължи пътя си и Шарлът чу от вътрешността висок, грачещ женски глас. Кочияшът Скийтс спря край пътя и се обърна разтревожено.
	— Моля за извинение, милейди. Ранена ли сте?
	Шарлът също изрази съжалението си, докато се освобождаваше от дългия шал на Адорна.
	— Глупости! За какво ми се извинявате и двамата? — В мелодичния глас на лейди Ръскин звънна гняв. Тя даде знак на Скийтс да продължи и каретата отново затрополи по пътя. — Някои хора имат повече пари, отколкото разум. Но повярвайте, такива неща се случват рядко в нашия район, лейди Далръмпл.
	— Ако нямате нищо против, лейди Ръскин, аз предпочитам да не използвам титлата си. Наричайте ме, моля, Шарлът, а пред децата мис Далръмпл.
	— С удоволствие, мила моя. А вие ще ме наричате Адорна, както правят всички.
	Шарлът не бе очаквала това. Но, от друга страна, нищо в общуването с лейди Ръскин не отговаряше на очакванията й.
	— Ценя високо любезното ви предложение, милейди, но това може да се изтълкува като липса на респект от моя страна, може би дори като нахалство.
	— Тогава само когато сме насаме.
	— Но не и пред децата.
	— Е, добре, не пред децата. Макар да се боя, че двамата никога няма да проумеят изискаността на английските обичаи.
	Ментово зелената брокатена рокля на Адорна правеше талията й още по-тясна, а широкият кринолин се бе разпрострял върху простата сива пола на Шарлът. Адорна въздъхна дълбоко.
	— Трябва да знаете, че децата са родени и отраснали в Ел Бахр.
	— Ел Бахр — повтори с лек страх Шарлът. Източно от Египет и южно от Турция. Представи си камили, които прекосяват море от пясък, бедуини и приказките от Хиляда и една нощ. Шарлът не проумяваше как две английски деца биха могли да живеят в такова място и за първи път разбра защо Адорна бе нарекла внуците си варвари. — Как са попаднали там? И как са се върнали.
	— По-добре попитайте как е попаднал там синът ми Уинтър.
	Адорна изглеждаше толкова унила, че Шарлът изпита желание да я утеши. Значи бе загубила сина си. В следващия миг се сети за необикновеното име.
	— Уинтър?
	В главата й се появи спомен, упорито изтикан на заден план, откакто беше напуснала Портърбридж Хол. Младият Уинтър на чай с танци, висок и рус, толкова красив, че момичетата падаха в несвяст. Леля й Пипър бе обяснила подигравателно: „Смята се за млад, рус лорд Байрон.“ Ако съдеше по това, как Уинтър тръскаше русите си кичури, за да падат по лицето му, леля й имаше право. Забележително тъмните мигли и вежди също й бяха направили силно впечатление. Те го отличаваха от всички други млади досадници, а кафявите очи ту святкаха диво, ту ставаха замислени. Дванайсетгодишната Шарлът се влюби безсмъртно в него, но той беше цели две години по-голям и изобщо не я забеляза. Това беше единствената им среща.
	— Значи Уинтър… е вашият син?
	Адорна я погледна зарадвано.
	— Познавахте ли го?
	— Мисля, че веднъж го видях, да… Но си мислех, че е…
	— Избягал? Да, точно така. Не можа да преодолее смъртта на баща си — обясни Адорна. — Може би знаете, че виконт Ръскин беше доста по-възрастен от мен.
	Шарлът се опита да си припомни клюките. За виконт Ръскин се говореше като за човек на сделките, способен бизнесмен, точно този тип, когото аристократите презираха. На стари години бе направил важна услуга на краля и той го провъзгласи за благородник — вероятно защото беше твърдо убеден, че старият никога няма да има наследници. Ала новоизпеченият виконт Ръскин моментално се ожени за красивата млада Адорна и създаде наследник.
	Виконт Ръскин почина на осемдесетгодишна възраст. Женитбата му бе предизвикала безкраен скандал, ала и Ръскин, и Адорна бяха много богати и никой не се осмели да ги критикува публично.
	— Моят мъж имаше щастлив, удовлетворяващ живот, но си отиде от нас точно когато Уинтър навърши петнадесет години. Синът ми преживя смъртта му много тежко и на погребението се сби с едно момче.
	Шарлът помнеше и това събитие. Братовчед й Орфорд, най-гадната креатура, която някога бе живяла на този свят, се върна вкъщи окървавен, но ухилен и виеше от радост, когато Уинтър изчезна.
	Адорна се загледа право пред себе си.
	— На следващия ден Уинтър изчезна.
	Шарлът виждаше само перата на шапката й, но чуваше болката в гласа й.
	— Потърси приключения по широкия свят. — Перата се мятаха насам-натам, докато Адорна размишляваше за лудориите на сина си. — И ги намери. След много преживелици накрая бил продаден като роб на някакъв водач на керван.
	Шарлът не знаеше дали да се смее или да припадне. Младият, романтичен Адонис бе попаднал в робство? Увлечена в историята на Адорна, тя не обърна внимание на следващата карета, която идеше насреща им.
	— Велики боже, милейди, знаехте ли какво му се е случило?
	— Адорна — поправи я с отсъстващ вид лейди Ръскин. — Не. Стюарт — това е братовчедът на съпруга ми — проследи дирята му чак до Арабия, но там я изгуби. Аз обаче знаех, че е жив.
	Насрещната карета беше вече съвсем близо. Адорна смръщи чело и погледна Шарлът с големите си сини очи.
	— Сигурна съм, че ние усещаме как се разкъсва завесата между този и онзи свят, когато умира любим човек. Моята леля Джейн винаги ме е наричала романтичка и предполагам, че ще се съгласите с нея, Шарлът.
	— Не, няма. — Родителите на Шарлът бяха загинали недалеч оттук и за момент тя се превърна отново в разстроената единадесетгодишно хлапе, което се бе скрило в леглото си в Портърбридж Хол и подскачаше при всеки гръм, раздиращ небето.
	— Не очаквах, че ще ви харесам така бързо, Шарлът. — Адорна сложи ръка на рамото й. — Боях се, че сте закостеняла и надменна, но в действителност вие сте много чувствително момиче, нали?
	Като младо момиче сигурно е била романтичка, но в момента изобщо не се смяташе за чувствителна.
	— Сигурна ли сте, че не искахте да кажете прекалено стриктна?
	Адорна се усмихна. Точно когато щеше да продължи, Шарлът откри на кръстовището табелата за Уестфорд Вилидж.
	Уестфорд Вилидж. Беше се надявала, че имението на Адорна се намира в другия край на Норт Даунс. Далече от Портърбридж Хол, чичо Шелби, леля Пипър и братовчедите й. Но съдбата бе решила друго.
	Беше само въпрос на време, докато изисканото общество открие, че лейди Шарлът Далръмпл се е върнала… и катастрофата ще е пълна.
	Адорна също хвърли поглед към табелата.
	— Остинпарк Мейнър е точно пред нас. Не бива да се страхувате, че ще бъдем напълно откъснати от цивилизацията.
	— Изобщо не ми е хрумвала такава мисъл.
	Адорна я дари с усмивката, от която мъжете се разтапяха, и й внуши усещането, че е напълно прозрачна.
	— Естествено, че не, скъпа моя. Вие принадлежите към жените, които не смятат за нужно да се забавляват.
	— Вярно е. — Вярно, но ужасно скучно, както намекваше въздишката на Адорна. — Вижте, милейди… Адорна… непременно трябва да ми разкажете какво е преживял синът ви и как децата са се върнали при вас. Двамата сигурно са покрусени от тежката загуба.
	Адорна поклати глава.
	— Изобщо не са покрусени. Напротив, решили са да разрушат къщата ми.
	Смъртта на бащата беше оставила децата равнодушни? Дълбоко скритата романтичност на Шарлът изведнъж избликна на повърхността. Може би двамата отдавна бяха сирачета, може би бяха вървели дни наред през пустинята…
	Зад завоя се появи четириместна карета. Кочияшът изплющя с камшик и мина покрай тях с бясно темпо.
	Шарлът веднага позна герба на вратичката — как би могла да го забрави! — и се вцепени.
	Адорна протегна шия, за да види кой пътуваше в каретата.
	— Я виж ти! Това са лейди и лорд Хауърд!
	— Точно така — отговори дрезгаво Шарлът.
	Адорна помилва ръката й.
	— Знам, мила моя. Сигурно е ужасно за вас. Но видяхте ли как лейди Хауърд цапна мъжа си с шапката? Идват от Остинпарк Мейнър, където в момента не би трябвало да има гости. Освен ако… — Адорна отвори широко очи и задърпа дантелената си якичка. — Само ако е посмял да си покани гости, докато ме е нямало!
	— Кой?
	— Само да е посмял… дадох му точни нареждания…
	— Кой?
	Адорна се наведе напред и извика:
	— Побързайте, Скийтс!
	Профучаха между двата стълба на портата и каретата затрополи по широката входна алея. Конете минаха в луд галоп покрай внушителната портиерска къща. Под колелата пръскаше чакъл. Адорна се вкопчи в дръжката на вратичката и се издаде навън, за да вижда по-добре.
	Шарлът очевидно не бе схванала нещо важно, ала нямаше и най-малка представа какво. Навлязоха в красива алея, обградена от могъщи стари дървета. В далечината блестеше лазурносиньо езеро, Шарлът видя мраморен градински павилион и шпалири, отрупани със златножълти, лавандуловосини и розови цветя.
	След още един завой пред очите им най-сетне се разкри Остинпарк Мейнър. Внушителната фасада беше от тухли и пясъчник. Къщата се вписваше в местността и сякаш прегръщаше майката природа. Заедно с това се стремеше към небето, за да отдаде почит на своя създател. Класицизмът бе дошъл на мода преди около сто години и Шарлът се запита кое ли аристократично семейство е построило внушителната провинциална къща и защо е било принудено да я продаде.
	Насреща им се зададе друга карета и Адорна извика:
	— Това са Мордънови. Вероятно знаете колко педантична е мисис Мордън и как изисква да се спазват всички правила на учтивостта. Дано не е развалил всичко!
	Остинпарк Мейнър изчезна зад група дървета, но след следващия завой се появи пак, вече по-близо. Под колонадата стоеше мъж.
	Отдалече си личеше, че е едър и широкоплещест. Изглеждаше като въплъщение на мъжката сила. Или, по-добре казано, като израз на открита враждебност към английската цивилизация.
	Когато наближиха, Шарлът забеляза силните ръце, стиснати в юмруци и опрени на хълбоците. Раменете бяха невероятно широки, бялата риза не беше в състояние да скрие мускулестата гръд. Също както панталонът не скриваше мъжката му потентност: точно обратното, големите копчета и плътно прилепналата материя я подчертаваха.
	Изглеждаше като мъж, обозначил територията си. Вероятно беше новият съпруг на Адорна, макар че тя не бе споменала за съществуването му. Или някой роднина. Може би споменатият Стюарт, който беше търсил сина й.
	Вятърът рошеше невероятно дългата му коса. Беше рус — рус като Адорна. Шарлът не беше в състояние да откъсне поглед от косата му.
	Когато каретата спря, лицето му се озари от широка усмивка и той се втурна към тях. И тогава Шарлът откри нещо, което дотогава не бе забелязала. Опитът му да изглежда що-годе цивилизован бе претърпял пълен провал.
	Той не носеше обувки.
	Това беше лудост! Шарлът не можа да сдържи повече напиращия на устните й въпрос.
	— Кой е този човек?
	— Синът ми. — Адорна го оглеждаше замислено, очаквайки Скийтс да спусне стълбичката и да й помогне да слезе. — Синът ми Уинтър, който възкръсна от мъртвите, за да превърне живота ми в ад.


>	3

	— Но той е мъртъв! — извика смаяно Шарлът и веднага й се дощя да си отхапе езика. Точно тя, която никога не казваше нещо необмислено, да допусне такава грешка! Това вероятно беше предупреждение, че Уинтър ще има силно влияние върху бъдещия й живот. Обзе я неизпитвано досега вълнение и тя престана да забелязва всичко друго.
	Адорна слезе от каретата и прегърна сина си.
	— Скъпо мое момче, какви си ги свършил пак?
	Той се наведе, целуна я нежно по бузата и отговори с едва доловим екзотичен акцент, различим само за опитното ухо на Шарлът:
	— Казах на мъжете, че трябва да държат жените си по-здраво.
	Още при тези първи думи старото детско увлечение на Шарлът по Уинтър Ръскин умря с толкова безболезнена смърт, че тя почти не я забеляза.
	— Уинтър, как можа да си позволиш такава дързост в присъствието на мисис Мордън? Тя стои над всеки укор, освен това Мордънови са достатъчно богати и високопоставени, за да може дамата да си позволи собствено мнение.
	Уинтър се замисли за миг.
	— В действителност само лейди Хауърд се почувства засегната. Тази усойница се опита да флиртува с мен, представяш ли си? И това пред очите на мъжа й!
	Шарлът извърна глава, преструвайки се, че не чува нищо.
	— В Англия жените не живеят зад решетки — отговори вразумително Адорна. — Флиртовете са разрешени.
	— И ти наричаш това прилично?
	Достойната дама сведе глава и се опита да намери думи, с които да обясни на сина си обичаите в английското общество.
	— Е, може би не, когато дамата е омъжена, но все пак…
	— Какво „но“ може да има? Или е прилично, или не е. — Той се обърна рязко към Шарлът, която тъкмо слизаше от каретата с помощта на Скийтс, стиснала под мишница скъпоценната си чанта. — Как мислите вие, мадам?
	Първо на първо, един мъж, който се разхожда бос, носи косите си дълги като жена и го мързи да си закопчее ризата догоре, няма никакво право да критикува другите — беше готова да отговори тя. За съжаление приличието й забранявате да го стори.
	— Няма никакво значение какво мислим вие и аз. Единственото важно в случая е, че сте длъжен да се отнасяте учтиво с гостите си.
	— Точно така! В пустинята, когато не приемат някого гостоприемно, костите му много скоро изсъхват под слънцето и пясъка. — Той гледаше през нея, сякаш виждаше движещи се пясъци под изпепеляващата слънчева светлина.
	Тихо покашляне зад него го върна в настоящето. Той отстъпи настрана, за да пропусне Шарлът, и продължи със същия тон:
	— И след като заговорихме за гости, мамо, тук те очаква един.
	Адорна забеляза добре облечения джентълмен на отворената входна врата и трескаво посегна към гърлото си.
	— Лорд Бъкнел, скъпи лорд Бъкнел, каква изненада… приятна, разбира се. Нямах представа… за малко не ме изпуснахте. Сигурно сте си поговорили със сина ми? — Дрезгавият й глас трепереше, но тя се усмихна смело и протегна двете си ръце на госта.
	Лорд Бъкнел излезе под слънчевата светлина. За разлика от домакина, той беше облечен като съвършен джентълмен. Красив, представителен господин на около петдесет години с прошарена коса и гордо изправен гръб. Той не устоя и отговори на поздрава на Адорна със същата сърдечност, макар че вероятно му се струваше неподходящо за случая.
	— Да, поговорих си със сина ви. Голям шок, след толкова години. Сигурно сте много щастлива, лейди Ръскин. Знам каква мъка ви причини изчезването му.
	— Вярно е. — Адорна се засмя като младо момиче. — Ако си спомняте, винаги ви повтарях, че той е жив.
	— Така е. — Сърдечността на Адорна и неговото официално поведение образуваха странен контраст. Вероятно го възпираше очевидното любопитство на Уинтър.
	Шарлът изкачи стъпалата и Уинтър прехвърли своя ленив, хищнически интерес отново към нея. Пристъпи по-близо, бавно описа кръг около нея и я огледа с неприкрито любопитство, сякаш беше животно от зоологическата градина.
	Шарлът остана съвсем спокойна. Притежаваше достатъчно достойнство, за да не отговори със същото неприкрито зяпане и да не отвърне поглед. Нищо не беше в състояние да я извади от спокойствие — колкото по-бързо го разбереше той, толкова по-добре и за двамата.
	През изминалите години Уинтър беше станал направо огромен — надвишаваше я с цяла глава. Като добре възпитана млада дама тя го гледаше право в лицето и пренебрегваше невероятно широките рамене точно пред носа си.
	С точните си линии лицето му беше като урок по геометрия. Челото добре оформен четириъгълник, бузите точно съгласувани с челото, носът триъгълник с доста издаден напред остър ъгъл. От ъгъла на дясното око започваше белег, който пресичаше бузата. Кафявите очи вече не контрастираха с бледа кожа. Слънцето на Ел Бахр я бе направило кафява като препечена филийка, а русата коса изглеждаше почти бяла. Веждите и миглите бяха учудващо тъмни. Замечтаното изражение на младия лорд Байрон беше изчезнало. Днешният Уинтър наблюдаваше света с неприкрит, страстен интерес, който сигурно изкарваше от равновесие по-слабите същества.
	— Е, мамо, отговаря ли тя на всичките ни очаквания? — Въпросът, отправен към Адорна, прозвуча, сякаш Шарлът беше глуха или изобщо я нямаше. В изисканото общество често се държаха така, сякаш слугите бяха невидими. Ала гувернантките се движеха в неясната зона между слугините и аристокрацията. Като майсторка на доброто държание Шарлът винаги държеше да се обръщат към нея с уважение. Уинтър явно не разбираше от тези неща.
	Би трябвало да се обидя, каза си изненадано тя. Но не беше обидена. Дори чакаше с напрежение отговора.
	— Мамо? — попита отново Уинтър.
	— Какво? — Адорна все още държеше ръцете на Бъкнел и не обръщаше внимание на малката сцена на стълбището. — О, да, тя е съвършена.
	— И преди всичко е млада и красива. — Дългите години в пустинята очевидно бяха лишили Уинтър от всякакво чувство за такт.
	Младата дама стисна до болка дръжката на пътната си чанта и отговори остро:
	— Младостта и красотата не изключват добрата квалификация.
	— Така ли? Е, ще видим.
	Шарлът усети как се изчерви. Нямаш причини да се притесняваш, каза си строго тя. При всяко ново назначение се намираше поне един човек от семейството, който да се отнесе зле с нея. Но фактът, че тъкмо този мъж, този дивак и грубиян, изразяваше открито съмнение в квалификацията й, я накара да скърца със зъби.
	Адорна побърза да ги представи.
	— Мис Далръмпл, позволете да ви представя сина си Уинтър, лорд Ръскин. Уинтър, представям ти лейди Шарлът Далръмпл, гувернантка… или по-добре казано, експерт по добро поведение в обществото.
	Лорд Бъкнел се покашля и Шарлът го разтълкува съвсем правилно като желание да се включи в разговора, ала не му обърна внимание. Уинтър, лорд Ръскин, беше завладял целия й интерес. Взе решение да се държи така, сякаш начинът му да разговаря и безсрамните му погледи са напълно нормални. Затова просто направи реверанс.
	— Радвам се да се запозная с вас, милорд.
	Уинтър я погледна неразбиращо.
	— И какво трябва да направя аз сега? — попита той.
	Следвайки импулса си, Шарлът остави чантата и обясни:
	— Ще се поклоните и ще отговорите: „Радвам се да се запозная с вас, мис Далръмпл.“
	— Но вие имате титла!
	— Само защото баща ми е бил граф. И изобщо, в обществото се счита за проява на тромавост непрекъснато да се употребяват благороднически титли. Даже кралица Виктория е заповядала на свитата си да я нарича само „мадам“.
	— Разбирам. — Мъжът се поклони с изискана учтивост. — Добре ли беше?
	— Много добре.
	— Трябва да призная — той взе ръката й, направи се, че я целува, и я погледна дълбоко в очите, — че съм изключително зарадван да се запозная с вас, мис Далръмпл.
	В този момент Шарлът осъзна, че той си бе поиграл с нея. Много добре знаеше как да отговори.
	Тя не го харесваше. Не го харесваше ни най-малко, но ако и той беше като бащите, при които беше работила досега, след тази първа среща нямаше да го види повече.
	Сега обаче я гледаше, сякаш е заслужила вниманието му. Чисто аналитичният поглед й подсказваше, че иска да я опознае по-отблизо. Когато нежно притисна ръката й към бузата си, тя повярва, че е разбрала какво е желанието му. Наболата му брада подраска по памучната й ръкавица. Очите й се разшириха от ужас. Хвърли поглед към Адорна и Бъкнел, но двамата бяха задълбочени в разговор. Затова бързо издърпа ръката си и Уинтър я пусна неохотно.
	— Ако позволите, милорд, бих се опитала да коригирам поведението ви.
	Той се изправи, без да я изпуска от очи.
	— Разбира се.
	— Мисля, че открих причината за авансите на лейди Хауърд. В Англия изобщо не е обичайно да притискате ръката на гостенката до бузата си. Тя е открила в жеста ви по-специален интерес към себе си. Добре би било да се откажете от подобни жестове, докато възстановите усета си за прилично поведение в обществото.
	Уинтър сложи ръце на гърба си и изпъна рамене.
	— Държа да заявя, че смятам своя усет за правилен и здравословен.
	Внезапно тя го видя такъв, какъвто го виждаха повечето хора: горд, пращящ от сили мъж, обиколил половината свят.
	— Сигурно… само че вашият усет не е британски.
	— Вие май си мислите, че британците са открили правилата за добро държание?
	— Да, прав сте. Във вашето положение, след толкова години изгнание, е много необходимо да опознаете отново британските правила за поведение. Това би било само във ваша изгода.
	Уинтър се засмя искрено развеселен.
	— Вие сте възхитителна, луна на радостта ми. Без вас животът ми беше пуст и студен като нощната пустиня, над която се носи вечният вой на вятъра.
	Шарлът беше готова да му обясни колко нетактични и недостойни са подобни думи пред непозната дама, но точно в този момент той отметна косата си назад и на ухото му блесна златна обица.
	Това я шокира окончателно.
	Обица! На ухото му висеше обица! Само цигани и жени от най-долните слоеве на обществото носеха такива украшения, а той беше аристократ. Но обицата без съмнение беше златна.
	— Няма ли най-после да влезете, вие двамата? — извика весело Адорна и хвана лорд Бъкнел подръка. — С Шарлът пътувахме дълго и имаме нужда от един хубав чай.
	Уинтър последва Шарлът към вратата. Босите му стъпала се движеха безшумно по гладките, стоплени от слънцето стъпала. В главата на младата жена цареше истински хаос. Може би бедуините го бяха проснали на земята и бяха пробили ухото му, за да му сложат обицата? Или го бяха измъчвали, лишавали от вода, влачили вързан за камила? Само с подобни крайни средства биха принудили англичанин да сложи обща.
	Лорд Бъкнел и Адорна вече бяха влезли в сенчестия вестибюл, когато Уинтър се поклони за втори път пред Шарлът. Тя видя отново обицата и си каза, че сигурно е принуден да я носи.
	Но защо не я бе свалил веднага след завръщането си в Англия?
	Преди Шарлът да мине през прага, Уинтър сложи ръка на рамото й и застана съвсем близо до нея. Шепотът направи акцента му много по-ясен:
	— Лейди… мис Шарлът…
	Изрече думите, сякаш беше смутен, но после се усмихна зарадвано и тя усети неустоимата му привлекателна сила.
	— Лейди мис Шарлът, искам да бъда почтен и ще ви призная, че не съм притиснал ръката на лейди Хауърд до бузата си. Нямам никакво желание да усетя кожата й върху моята.
	За момент Шарлът забрави изисканата академия за гувернантки, всички правила на приличието и уважението, което дължеше на мъжа, стоящ по-високо от нея в обществото. Изпъчи се надменно и погледна право в безсрамното му лице.
	— За да бъда почтена, лорд Ръскин, ще ви съобщя, че изобщо нямам желание да усетя кожата ви върху ръката си. И ако смятате, че е мое задължение да търпя подобни докосвания, кажете го сега, за да помоля Скийтс незабавно да ме отведе обратно в Лондон.


>	4

	— Кълна се в брадата на Пророка, мис Шарлът Далръмпл е същинска дивачка! — Уинтър се наслади докрай на ледения поглед и искреното й възмущение. Лейди мис Шарлът — какво хубаво обръщение бе измислил! — издържа изпита достойно.
	— Милорд? — изфуча тя и не се отдръпна нито на сантиметър, макар че той стърчеше над нея като кула.
	Уинтър отстъпи гъвкаво назад и се поклони.
	— Всичко ще бъде така, както го искате, о най-сияйно между всички слънца.
	Лорд Бъкнел се покашля шумно — за пореден път. Когато Уинтър се обърна към него, възрастният мъж отмести поглед с отлично демонстрирана неловкост, сякаш беше станал свидетел на любовен акт.
	Лорд Бъкнел явно не одобряваше поведението му. Но не беше редно да го критикува в собствената му къща.
	Със спокойствието, на което го беше научил шейх Баракх, Уинтър кимна на госта си и даде знак на Шарлът да влезе. Тя се поколеба. Напълно съзнаваше на какъв риск ще се изложи, ако приеме от него подслон и възнаграждение. С плътно затворените си дрехи и лицемерни маниери сънародниците на Уинтър се опитваха да докажат, че са преодолели примитивните си инстинкти, каращи мъжете да закрилят необвързаните жени и да ги подчиняват на волята си. Шарлът вярваше в развитието на цивилизацията, в която беше израснала, и не смееше да следва инстинкта си. Без да бърза, тя престъпи прага на неговата къща.
	Наивността й го разсмя и я накара да се обърне към него. Погледите им се срещнаха.
	Очите й се разшириха и безупречното, хладно лице изведнъж засия.
	— Влизайте, Шарлът! — извика Адорна.
	Младата жена се обърна към антрето и отново се вживя в атмосферата на своята скъпа английска култура.
	Макар и неохотно, Уинтър призна, че като възпитателка на децата му тази жена нямаше от какво да се бои. Нямаше никакво значение, че той желаеше да отвори стегнатото в корсет тяло за устата и ръцете си. Беше я пожелал още в първия миг, когато я видя. Дълго време не беше имал жена, но досега не беше пожелавал тяло в корсет и мрачно изражение.
	Отново си припомни бедуините — те се примиряваха със съдбата. Прие привлекателната й сила и в същото време отсече с английска категоричност, че само подъл негодник би се опитал да преспи с нея. А по отношение на подлите негодници…
	Адорна представи Шарлът на лорд Бъкнел, който се поклони кратко и небрежно.
	Поведението на Бъкнел учуди Уинтър. Откакто се бе появил в дома му, лордът се държеше напълно коректно, но към Шарлът се отнесе странно пренебрежително. Вярно, той още не беше опознал всички английски обичаи, но майка му никога не би се отнасяла така сърдечно към новата гувернантка, ако не го изискваха правилата на добрия тон.
	Ала Шарлът остана напълно спокойна и невъзмутима, сякаш и друг път беше търпяла подобни унижения и смяташе, че те са в реда на нещата.
	— Хубав дом имате, лейди Ръскин. — Тя разгледа с усмивка просторния салон с излъскан паркет и големи прозорци към терасата и градината. По стените висяха картини, лавиците бяха отрупани с книги.
	— Този салон изглеждаше така и когато влязох за първи път в Остинпарк Мейнър. Не си позволих да променя нищо. Съвършенството не се поддава на промени. — Адорна посочи масичките и столовете, групирани около весело пращящия в камината огън. Прислужничките донесоха чай и сладкиши. — Заповядайте да пием чай. Въпреки слънцето навън тук все още е зима.
	След бърз поглед към лорд Бъкнел, който разглеждаше книгите, Шарлът каза:
	— Би било чудесно, лейди Ръскин, но много бих искала първо да видя децата.
	— Разбира се, ще ги видите — кимна Адорна и лицето й помрачня. — Но настоявам първо да се подкрепите.
	Усмивката на Уинтър угасна. Докато синът му Роби възприемаше живота в Англия като неспирен низ от приключения, Лейла имаше пристъпи на гняв, плачеше и настояваше да си отиде вкъщи. Да се върнат в Ел Бахр, макар че бяха дошли в Англия само заради нея.
	Тя не разбираше. Пък и как би могла? В Ел Бахр растеше свободно, като истинско диваче, яздеше, занимаваше се с любимите си коне, пътуваше с кервани и командваше местните хлапета. Само че момчетата скоро щяха да станат мъже, а Лейла… Лейла щеше да стане жена. Колкото и да се отвращаваше от английските обичаи, винаги щом помислеше за Лейла, Уинтър се убеждаваше, че е взел правилно решение.
	Слугите се заеха с багажа и Шарлът извика:
	— Почакайте! Тази чанта ми трябва.
	Уинтър проследи с интерес как гувернантката взе от слугата голямата си пътна чанта. Изглеждаше тежка и препълнена. Пристъпи по-близо, за да вижда какво става. Едно от момичетата помогна на Шарлът да си свали палтото. Да, тази жена беше точно каквато се надяваше да намери майка му: студена, сдържана, без емоции. Не можеше да си представи, че тя ще се оправи с диво дете като Лейла. Ако се окажеше неспособна да превъзпита Лейла, Шарлът ставаше безполезна за него.
	Младата жена развърза панделките на шапката и я свали от главата си. Уинтър изпита възхищение, каквото не беше изпитвал от години.
	— Господи, жено, защо не казахте, че имате червена коса! — изтърси той, без да се замисля.
	Както си беше с вдигнати ръце, Шарлът се смрази. Уинтър посегна към падналия на челото й кичур и го разтърка между палеца и показалеца си.
	— Никога не бях виждал такава коса. Мъжът би могъл да си топли ръцете на огъня й.
	Адорна избухна в смях и Уинтър осъзна какво правеше. Обърна се и погледна укорно майка си. Адорна му обърна гръб и се запъти бързо към стола си. Ала той бе видял как очите й святкат от удоволствие. За пореден път бе нарушил глупаво английско правило!
	Шарлът връчи шапката си на момичето и измъкна косата си от пръстите му.
	— Трябва да знаете, милорд, че е невъзпитано да се изказвате така открито за физическите атрибути на други хора.
	— Но защо й е на жената да излага прелестите си на показ, ако не за да се хареса на мъжа?
	— Аз не излагам на показ никакви прелести! Червената ми коса е… — Шарлът пое дълбоко дъх. — Можете да оценявате женските прелести, но моля… по-тихо.
	Ръката, с която се опитваше да подреди къдриците си, трепереше. Гневът, който бушуваше в гърдите й, личеше ясно по червенината, заляла бледото лице, но гласът й остана същият. Явно държеше да запази невъзмутимата си фасада, но Уинтър не разбираше за какво й е необходима.
	— Добре, ще се изразя другояче: Аз съм повече от съгласен с цвета на вашата коса.
	— Така е по-добре. Но вие сте работодател, а аз — гувернантка, затова е най-добре изобщо да не ми правите комплименти.
	— Думите ви не звучат никак радващо.
	Шарлът бутна ръката му настрана.
	— За да отговорим на изискванията на общественото приличие, често правим неща, които не ни радват.
	Уинтър я изгледа мрачно.
	— Ще запомня това.
	Шарлът приглади роклята си, без да вдигне очи.
	— Не вярвам, че бихте правили подобни забележки пред дама от пустинята.
	— Никога не съм виждал дама от пустинята в този вид. Само малките момичета ходят незабулени.
	Любопитството я накара да вдигне поглед и очите й, зелени като пролетна поляна, се закръглиха.
	— И жените стоят през цялото време в харема?
	Жените на приятелите му често задаваха този въпрос — с презрение в гласа. Ала Шарлът изглеждаше искрено заинтересувана. И толкова развълнувана, че хладната й маска падна.
	— Съпругите на заможните мъже в градовете наистина живеят в харем. Но аз бях при бедуините, които обикалят пустинята. Нашите жени се движат между нас, но главите им са покрити.
	— Вашата жена… — Шарлът се поколеба. — Вашите жени? Задължени ли са да покриват главите си?
	— Моята жена — Уинтър подчерта единственото число — беше с покрита глава и лицето й не се виждаше. Но и с мен беше така. Слънцето и пясъкът са безмилостни.
	— Естествено. — Шарлът нацупи пълните си устни. Явно отговорите му я интересуваха живо.
	Уинтър също се интересуваше от нея. Може би зад изисканата дама се криеше авантюристка?
	— Хайде, скъпи мои, елате и седнете — извика им Адорна.
	В първия миг Шарлът се смути, после погледна виновно домакинята. Не биваше да става център на внимание.
	— Простете, милорд, нямам право да ви разпитвам така.
	— Това сигурно е още едно правило, което трябва да овладея? Нима на жадните за знания англичани е забранено да утоляват жаждата си?
	— Не! Нямах предвид това, в никакъв случай. Просто сега е време за чай. Не е подходящо да се задават подобни въпроси.
	— Тогава по-късно. — Той й обърна гръб, преди да е успяла да отговори, и се разположи в най-удобното кресло.
	Адорна зае място зад таблата с чай и Бъкнел я последва като дресирано кученце. Шарлът се поколеба.
	— Шарлът! — Адорна й посочи свободното място до себе си. — Бъдете така добра да ми помогнете.
	Младата дама се настани до нея и домакинята наля чай.
	— За лорд Бъкнел само сметана — обяви весело тя и подаде чашата на Шарлът, която я поднесе на лорда. — За Уинтър с много захар.
	Шарлът връчи чашата на Уинтър, без да го удостои с поглед.
	— Шарлът, бихте ли подали на Уинтър бадемовите сладки? Като дете много ги обичаше.
	Уинтър сложи в чинийката си две сладки и удържа на напора да ги глътне наведнъж. Шарлът би се ужасила. А може би си струваше да го направи, ако това щеше да я накара да захвърли хладната си маска и да изкрещи възмутено. Подобно демаскиране беше много изкусително, но по-добре да спазва правилата на английското приличие.
	— Сандвичи, лорд Бъкнел? — Лордът отказа и Адорна му предложи дребни сладки с кимион, които той прие.
	Адорна натрупа в чинийка дребни сандвичи, сладки с кимион и бисквитки с желе от цариградско грозде и я подаде на Шарлът.
	— Знам, че изисканите дами никога не изпитват толкова обикновено чувство като глад, но ние с Шарлът днес имаме апетит.
	Уинтър се изкиска и дори Шарлът благоволи да се усмихне, когато свали ръкавиците си и започна да яде. Само Бъкнел кимна.
	— Точно така. Точно така. Англичанките не са като вашите дивачки, моето момче.
	Уинтър запази усмивката на лицето си, но гласът му прозвуча режещо:
	— За какви дивачки говорите? Може би имате, предвид жена ми?
	Бъкнел се сгърчи, сякаш бе получил удар. Ако не напълно ужасен, изглеждаше поне дълбоко уплашен.
	— Изразих се зле, милорд. Моля за извинение. — Отпи голяма глътка чай и се обърна сериозно към Адорна: — Трябва да кажа, че никак не очаквах да заваря тук Уинтър, лейди Ръскин. Признавам, че не съм абониран за клюкарските издания и до ушите ми не е стигнал и най-дребният слух за завръщането му.
	— Тук съм почти две седмици — намеси се хладно Уинтър — и досега не съм изпитал потребност да пускам слухове в обществото.
	— Не, разбира се, че не. — Бъкнел продължи с още по-официален тон: — Но може би знаете, че в Англия подобни новини се разпространяват много бързо.
	— Мама смята, че за децата ще е по-лесно първо да овладеят основите на английската учтивост, а после да се покажат в обществото. Затова запазихме инкогнито. — Уинтър хвърли развеселен поглед към майка си. — Или почти инкогнито. Когато отидох в града, Хауърд ме позна и се самопокани у нас. Това е истината, мадам, кълна се!
	— Хауърд е винаги без пари — обясни Бъкнел. — Ако не бяха смеш… искам да кажа, уникалните възгледи на Уинтър, Хауърд и неговите хора щяха да се загнездят тук и никой не би бил в състояние да ги изгони.
	Уинтър се направи, че не е разбрал какво казва лордът.
	— Надявам се, скъпа моя, че по време на пребиваването си в Лондон не е станало нужда да се погрижите за фирмата си? — Бъкнел говореше с Адорна, но думите му очевидно бяха предназначени за Уинтър.
	— Не. Уинтър пое делата. Разбира се, с пълната подкрепа на братовчеда Стюарт.
	— Не биваше да се конфронтирате с подобни плебейски занимания. — Привидното търпение на Уинтър окуражи Бъкнел да му се скара бащински. — Лейди Ръскин е крехко цвете.
	Сега вече Уинтър не успя да се удържи.
	— Ако смятате така, значи изобщо не я познавате.
	Бъкнел се изпъна и зае поза на достоен стар господин, предизвикан от млад нахалник.
	Точно тогава от горния етаж се чу крясък, придружен от тропане на боси крака.
	— Татко! — Гласът на Лейла отекна в коридора. — Таткоооо! — Уинтър си представи как дъщеря му се спуска по парапета на стълбата.
	— Не влизай там! — Роби крещеше също като Лейла, но очевидно смяташе, че добронамереният укор го оправдава. — Ще ти се карат!
	Ала Лейла не го послуша и трополенето продължи. Само след минута дъщерята на Уинтър се появи шумно в салона за гости. Слабичко момиченце, само купчинка кокали, но доста по-високо от децата на нейната възраст. Тъмната коса, наследена вероятно от майката, беше сплетена на плитка, тенът на лицето беше с прекрасен маслинов цвят. Изглеждаше сериозна, но тъмните очи святкаха дръзко. Червената рокличка беше цялата в прах. Малката се изкиска и огледа предизвикателно четиримата възрастни.
	Уинтър протегна ръце към нея.
	— Ела тук, непослушнице!
	Тя се хвърли в прегръдката на баща си. В същия момент в салона се появи Роби.
	— Опитах се да я спра! — Едър, с широки рамене, с тена и косата на сестра си, той беше забележително красив малък мъж. Само дрезгавият, мутиращ глас издаваше, че си е още дете. Той посочи обвинително сестра си, сгушена в скута на Уинтър, и обясни: — Пак се беше качила на тавана и сега там е ужасна бъркотия.
	— Не биваше да я издаваш — укори го бащата и му махна да отиде при него. Роби с готовност се настани на другото му коляно и Уинтър го притисна до себе си.
	Едва тогава бащата и двете деца благоволиха да погледнат представителите на закостенялото английско общество.
	Адорна наблюдаваше сина и внучетата си със смес от отчаяние и обич. Както можеше да се предвиди, Бъкнел не беше в състояние да скрие неодобрението си. А Шарлът… по-точно лейди мис Шарлът?
	За пръв път, откакто се бяха запознали, зелените й очи не бяха студени. Тя гледаше децата му с… да, точно така, с уважение.
	Уинтър погъделичка Лейла и Роби, за да привлече вниманието им.
	— Тази дама е гувернантката, която ви обеща баба ви. Името й е лейди мис Шарлът. Тя е много умна, освен това е много красива. Ще ви научи на куп полезни неща.
	Шарлът кимна другарски на Роби и насочи вниманието си към Лейла. Устните и оформиха прелестна усмивка.
	— Много се радвам да се запозная с вас. Винаги е приятно да намериш нови приятели.
	Уинтър ги погъделичка отново и двете деца изрекоха в хор:
	— Радваме се да се запознаем с вас, лейди мис Шарлът. — Обаче не станаха и не се поклониха.
	Адорна беше готова да ги укори, но Шарлът я изпревари.
	— Роби, ако бъдеш така добър да ми донесеш чантата, ще извадя подаръците ви.
	Ах, магическата дума! Роби веднага скочи. Очаквайки с нетърпение подаръка, той донесе пътната чанта, която Шарлът умно бе оставила в салона.
	Лейла се притискаше до Уинтър. През изминалите месеци се бе запознала с много нови хора и беше преживяла необичайни неща. Често я обземаше плахост. Имаше пристъпи на гняв. И кошмари. Но Шарлът още не знаеше това.
	Шарлът се направи, че не забелязва плахостта на Лейла. Вместо това, когато Роби домъкна чантата, потупа по мястото до себе си. Той се настани до нея и тя извади от чантата дървено конче с височина дванайсет инча. Очевидно беше направено от майстор. Конят галопираше с хвърчащи копита, гривата и опашката се развяваха от бързината.
	Шарлът остави фигурата на пода и Уинтър усети как Лейла моментално се устреми към него.
	— Това е подаръкът на Лейла.
	Умна жена, каза си развеселено Уинтър.
	Тя бръкна отново в чантата и извади нещо, приличащо на пръчка от бледа слонова кост.
	Уинтър разбра веднага. Да, Шарлът беше умна жена. Дори много умна. Трябваше да внимава повече с нея.
	Когато Шарлът протегна пръчката към Роби, Адорна въздъхна тихо и скри лице в ръцете си. Роби смръщи чело и внимателно пое пръчката от ръката на гувернантката.
	Трябваше му само минута, за да разгадае тайната.
	— Татко, виж! — Отвори триумфално красивото ножче и продължи — Хващам го ето така и го мятам… — Малкият млъкна и се обърна предпазливо към баба си — Но няма да го правя в къщата.
	— Ще се упражняваме само навън, нали? Винаги когато излизаме на разходка. Надявам се да ме научиш как се мята правилно нож. А Лейла ще ме учи да яздя. — Шарлът се обърна към момиченцето, което не можеше да откъсне поглед от коня. — Баба ти каза, че си превъзходна ездачка.
	Малката я изгледа подозрително.
	— Да, но няма да яздя с дамско седло.
	— О, скъпа! — Шарлът вдигна дървеното конче и го помилва. — Нямах представа, че не умееш да яздиш с дамско седло.
	Разбира се, че умея! — Възмутена, Лейла скочи от скута на баща си. — Обаче не искам!
	Роби, който непрекъснато отваряше и затваряше ножа си, каза, без да вдигне поглед:
	— Откъде знаеш? Даже не си опитала.
	Преди Лейла да му е изкрещяла нещо обидно, Шарлът стана.
	— Момичетата могат всичко, Роби. Лейла, ела и вземи кончето.
	Лейла отиде при нея, грабна дървеното конче, притисна го до гърдите си и го помилва.
	— Красиво е. Благодаря, лейди мис Шарлът — изрече почтително тя.
	— Момичетата очевидно имат по-добри маниери от момчетата — каза Шарлът.
	Роби моментално разбра намека.
	— Благодаря, лейди мис Шарлът.
	— Моля, моля, радвам се, че ви харесаха. Роби, би ли ми подал чантата, моля те? Ако позволите, лейди Ръскин, двамата ще ми покажат стаята ми.
	— О, да, добре. Имате разрешението ми — отговори едва чуто Адорна.
	Шарлът хвана децата за ръка. На излизане от салона Уинтър я чу да казва:
	— Ти вероятно не знаеш, Лейла, но е много по-трудно да се язди с дамско седло, отколкото с мъжко.
	Бащата стана и отиде до вратата. Сложил ръце на хълбоците си, проследи с поглед децата си и гувернантката им. Шарлът ги водеше така леко, че те изобщо не забелязваха как се подчиняват на волята й.
	Тя беше истинската. Най-добрата гувернантка за децата му.


>	5

	Шарлът стоеше насред стаята и клатеше глава. Безсрамната хлапачка си беше наложила една от шапките й, носеше чифт дълга ръкавици, а слабичкото й тяло беше стегнато в корсет.
	— Аз толкова се старая да изглеждам коректно, а ти ме правиш на плашило!
	Лейла се ухили. Без да се впечатли от укорите на гувернантката, тя сложи на нослето си и очилата на Шарлът. Зад издутите стъкла очите й изведнъж станаха много големи и тя замига често-често, защото светът изведнъж се бе размил и се люлееше.
	— Какво е това? — Роби извади от отворената чанта любимата сметачна линийка на Шарлът, акуратно прибрана в кадифен калъф.
	— Донеси го и ще ти го покажа.
	Накичена като кукла, Лейла се разхождаше с протегнати ръце из стаята.
	Шарлът отвори калъфчето.
	— Знаеш ли да събираш и изваждаш?
	— Да, мадам. Знам също да умножавам и деля. — Акцентът на Роби беше по-силен от бащиния му, но иначе момчето говореше безукорен английски.
	Шарлът вдигна вежди.
	— Много добре. Нямах представа какво си учил. Кой ти беше учител?
	— Татко. Той е… беше търговски представител в нашето племе. Каза ми, че трябва да познавам всички правила на търговията, за да ме уважават.
	Шарлът сведе глава и извади линийката.
	— Баща ти е умен мъж. — Тя размести подвижните дървени части и му показа цифрите. — Сигурно ще се зарадваш да чуеш, че с помощта на сметачната линийка ще можеш да смяташ без молив и хартия.
	Роби смръщи чело.
	— О, аз никога не използвам молив и хартия. Смятам на ум, като татко.
	Шарлът го погледна смаяно.
	— А смяташ ли с големи числа? Например… Колко е шестстотин тридесет и две по четири хиляди четиристотин и осемнадесет?
	— Два милиона, седемстотин деветдесет и две хиляди сто двадесет и шест — отговори самоуверено Роби.
	— Невъзможно е да го пресметнеш на ум. Виж, отговорът е… — Шарлът бързо задвижи линийката. — Два милиона, седемстотин деветдесет и две хиляди сто двадесет и шест. — Тя погледна втренчено момчето. — Как го направи?
	— Татко ме научи.
	— Баща ти те е научил? — Смаяна, Шарлът се запита дали липсата на добри маниери е изострила вродената интелигентност на лорд Ръскин. — Значи вие двамата имате необикновено дарование.
	Тя щеше да продължи да го разпитва, но в този момент Лейла се удари в масичката за миене и порцелановата кана и легенът паднаха на пода. Легенът се счупи, водата от каната се разля по плочите. Лейла изохка.
	— Глупачка — промърмори подигравателно братът.
	Шарлът стана спокойно и отиде при Лейла, която седеше на пода и се държеше за глезена.
	— Намокри ли се? — Тя свали очилата от носа на Лейла и ги сложи на своя.
	— Да, и се ударих.
	— Не е толкова лошо. Ето ти една кърпа. Хайде да попием водата от пода. Ти можеш ли да умножаваш като брат си?
	— Не. — Макар и неохотно, Лейла взе кърпата и започна да попива водата. — Не мога да умножа повече от сто по хиляда.
	— Впечатлена съм. — Шарлът коленичи до момиченцето и му помогна. — Баща ти научи ли те да четеш?
	— О, да, аз мога да чета — намеси се Роби.
	— Не можеш. — Акцентът на Лейла също беше по-силен от бащиния й, но ясният, звънлив глас все още се поддаваше на оформяне. — Само от време на време прочиташ по някоя дума.
	— Мога по-добре от теб.
	— Аз мога, само че не искам.
	Шарлът постави масичката на предишното й място и събра парчетата от порцелановия леген.
	— Разбирам, че не искаш. Но аз мога да чета много добре и съм донесла една книга, която може би ще ти хареса.
	— Не и ако трябва да я чета — отговори упорито Лейла.
	— О, не е нужно, аз ще ви почета на глас — отговори ведро Шарлът.
	Тя се надигна и отиде при чантата си. По-голямата част от съдържанието й беше разхвърляна по пода. Рокля за в случай, че слугите не успеят да качат сандъка й — това се случваше често. В повечето къщи слугите не обичаха да помагат на гувернантките. Плоча за писане, подвижният секретар с хартия и пера, както и няколко грижливо подбрани книги. Тя вдигна от пода книгата, подвързана в зелена кожа, и огледа търсещо голямата, слънчева стая с източно изложение.
	Най-доброто място за тримата беше пейката под прозореца. Прозорецът гледаше към градина с цветя, а пейката беше тапицирана със същата луксозна материя като завивката на леглото и завесите. Сатенените възглавници, избродирани с копринени конци, блестяха във всички цветове на дъгата.
	— Елате, деца. — Шарлът ги отведе до прозореца и седна в средата, после им посочи да се настанят от двете й страни. Докато двамата се караха за възглавниците, младата жена огледа на спокойствие бъдещата си стая.
	Помещението не беше на втория етаж, предвиден обичайно за бавачката, гувернантката и децата, а на първия. Мебелировката беше изключително елегантна. Бледозелени тапети на златни ивици. Две дебели, украсени с ресни обюсонски пътеки от двете страни на леглото — така при ставане краката й нямаше да се докосват до студения под. Пред камината бяха наредени две кресла и малък диван — Шарлът не се беше наслаждавала на подобно удобство, откакто напусна дома на чичо си.
	Незнайно по каква причина тя си помисли, че искат да я подкупят. Но за какво? Не можеше да си представи какво я очаква занапред с децата. Двамата бяха превъзходни математици, още не умееха да четат добре, бяха дръзки, изобретателни и високо интелигентни — следователно щяха да се поддадат на възпитателните й методи.
	— Каква е тази книга? — попита Лейла.
	— Съвсем нова е. Прочетох я само преди месец, а в книжарницата ми казаха, че скоро ще се появят и други истории. — Шарлът погали нежно кожената подвързия. Бе дала доста пари, но книгата си струваше. — Казва се „Истории от хиляда и една нощ“.
	— За какво се говори в тези истории? — Роби държеше в ръце сметачната линийка и я движеше сръчно.
	Шарлът предположи, че малкият й възпитаник ще овладее без проблеми боравенето с инструмента, което й беше струвало толкова усилия. Дано бащата не му е преподавал алгебра и геометрия, защото щеше да бъде по-напред от нея. Тя отвори книгата и започна да обяснява:
	— Става въпрос за една много умна дама и за историите, които тя разказва.
	— Някога мама всеки ден ни разказваше истории — спомни си Роби. — Лейла не си спомня мама. Беше съвсем малка, когато тя умря.
	Не беше редно да разпитва децата, но не можа да се въздържа.
	— На колко годинки беше Лейла?
	— Тя на три, аз на седем. — Брадичката му потрепери. — Аз я помня.
	— Твоята майка продължава да живее в сърцето ти — обясни меко Шарлът.
	— Какво означава това? — попита недоверчиво Лейла.
	— Иска да каже, че когато затворя очи, мога да видя мама. — В гласа на Роби звънна нетърпение, но Шарлът беше готова да се закълне, че това е само преструвка. — Мама беше дребничка и доста пълна и винаги ми се усмихваше.
	— А на мен усмихваше ли се?
	— О да, винаги.
	— Значи ме е обичала — заключи гордо Лейла. — А къде е вашата майка, лейди мис Шарлът?
	Шарлът реши, че няма смисъл да поправя момичето. Обръщението не беше правилно, но звучеше очарователно. А и не беше особено умно да се противопоставя на бащата.
	— Майка ми почина. — За да предвари следващия въпрос, тя продължи: — Баща ми също. И двамата починаха, когато бях на единадесет години. Имах малко повече късмет от теб, Роби, защото живях с родителите си цели единадесет години.
	— Късмет, да — кимна мъдро Лема.
	Шарлът притисна ръка върху бялата хартия с ясно отпечатани черни букви.
	— Искате ли сега да ви почета?


	— Не съм особено добър по математика. — Уинтър се взираше неразбиращо в дебелата сметководна книга, която братовчедът Стюарт беше отворил пред него. След малко вдигна поглед към събраните в залата достойни господа в черни костюми, насядали от двете страни на конферентната маса в лондонската кантора на транспортната компания „Ръскин“. — Бихте ли ми обяснили, моля?
	С ъгъла на окото си Уинтър забеляза как пръстите на Стюарт се вкопчиха в кожената подвързия на книгата. Мистър Ходжис се зачерви толкова силно, че Уинтър се уплаши да не получи удар. Мистър Рийд нервно почукваше с пръсти по документите пред себе си. Сър Дрейк поглади тънкия мустак, за да скрие ухилването си. А мистър Шилботл получи пристъп на кашлица.
	Уинтър отвори широко очи и устреми поглед към Стюарт.
	— Проблем ли има?
	През следващата седмица Стюарт щеше да навърши петдесет и седем години и всяка година от възрастта личеше по лицето му. Дългото, сухо тяло беше приведено, кестенявата коса оредяваше с всеки ден, дългият нос висеше почти до тънките устни. Въпреки това изглеждаше точно такъв, какъвто Уинтър го бе запомнил. Стюарт се бе родил старец.
	Братовчедът го погледна доброжелателно, но в гласа му звънна укор.
	— Съвсем не, Уинтър. Само че е… доста трудно точно сега да даваме уроци по аритметика. Ако ми бяхте казали по-рано…
	Уинтър огледа присъстващите и продължи да се прави на глупав.
	— Бихте могли поне да ми докладвате за печалбите. Това е всичко, което искам да знам. И да ме посветите в делата на фирмата. Нали това е вашата задача?
	Дрейк хвърли поглед към побелелите пръсти на Стюарт и реши, че някой трябва да се намеси.
	— Да, да, разбира се, че това е наша задача. Само че майка ви проявяваше жив интерес към делата на фирмата и ние си мислехме, че и вие… да не говорим за баща ви!
	— О! Нима той беше добър по математика? — попита невинно Уинтър.
	Дрейк го погледна стреснато.
	— Той беше… лорд Ръскин беше…
	Шилботл, джентълмен на около шестдесет години с лице като смачкан памук, взе думата.
	— Всички знаеха, че лорд Ръскин бе в състояние да пресметне сумата от цяла страница цифри наум. Затова негово благородие водеше компанията, така да се каже, без книги. Преди петдесет и две години започнах работа тук като носач на въглища. Тогава баща ви познаваше по име всеки свой работник. Той беше първият, който откри моя потенциал и ми даде шанс. Баща ви беше светец, момче.
	— Светец значи. — Уинтър си спомняше отлично посещенията в кантората със своя умен, но и зъл баща. Знаеше, че едва смъртта бе направила от лорд Ръскин светец, и то само за онези, които не искаха да видят истината. — Не бях чул никой да нарича баща ми светец. Но от дните на неговото строго управление по Темза е изтекла много вода.
	— Така е. — Ходжис се потупа по корема, който издуваше копринената жилетка. — Аз постъпих във фирмата скоро след като лейди Ръскин пое ръководството. Какви времена бяха тогава, какви времена! Майка ви беше толкова трогателна в тъгата си по починалия съпруг и загубения син. Тя знаеше, че сте жив, лорд Ръскин, но въпреки това страдаше ужасно.
	Господата му отправиха укорни погледи. Той ги посрещна спокойно, питайки се колко от тях бяха използвали и мамили майка му.
	Ходжис отново пое нишката:
	— По онова време във фирмата имаше немалко лоши хора. Мъже, които не биха се поколебали да измамят една красива дама. Но майка ви им даде да разберат. — Той — вдигна заплашително пръст — Тя не е празноглавка… Искам да кажа, не е крехкото цвете на женствеността, каквото изглежда. Онези типове се чувстваха сигурни, докато един ден не се озоваха пред съдията!
	Дебелакът със сигурност беше влюбен в Адорна, а като съдеше по усмихнатите лица от двете страни на масата, Уинтър беше готов да се закълне, че майка му е омагьосала всички свои директори. За пореден път благодари на бога за способността на Адорна да омайва мъжете — тя бе спасила семейното богатство, когато той, проклетият млад глупак, избяга да търси приключения.
	Въпреки това се учудваше на солидните мъже около масата. Наистина ли не разбираха, че той също не е празноглавецът, какъвто изглежда? Наистина ли вярваха, че пребиваването в Арабия е навредило на ума му?
	Очевидно всички англичани смятаха, че един мъж трябва да е следвал в Оксфорд, да носи черен костюм и да диша британски въздух, за да разбира законите на деловия свят. А светът на бизнеса беше навсякъде еднакъв — той бе готов да се закълне в това.
	Уинтър не каза нищо. Щеше да ги остави да открият сами истината. По болезнен начин.
	— Мама наистина е бисер, многоцветен и прелестен, сияещ в английската пустиня.
	Облечените в черно господа се размърдаха неспокойно в столовете си и Уинтър едва успя да удържи усмивката си. Англичаните не умееха да си служат със своя език. Ето, той си бе позволил съвсем малка поетична волност, а те вече пухтяха като нервни коне.
	Поезията беше полезен инструмент.
	Освен това го развеселяваше. Английското общество беше толкова скучно.
	— Трябва да знаете, че лейди Ръскин разчита изцяло на моята преценка. Тя ме окуражи да поема еднолично ръководството на фирмата. — Уинтър стана и другите го последваха с усилие. — Аз се доверявам на вашата преценка. За да ви освободя от някои тегоби, господа, ще отнеса тези книга в кабинета си. След половин час имам среща със стар приятел и вероятно няма да ги проверя особено грижливо. — Нарочно приглади косата си зад ушите, за да покаже обицата си, и напусна залата сред шокирана тишина.
	Бе направил само няколко крачки по коридора, когато чу сподавени смехове, които бързо заглъхнаха.
	Явно английските бизнесмени смятаха, че той не само не е наред с главата, ами и слухът му е пострадал. Уинтър стигна бързо до луксозно обзаведения кабинет, където по-рано бяха работили майка му и баща му, и затвори вратата зад гърба си. Сложи сметководната книга на писалището си, седна и започна да пресмята сумите страница по страница — на ум, както го беше научил баща му.
C>
	Скъпи мои Хана и Памела,
	Лейди Ръскин любезно ми разреши да изпратя писмо до вас — моите най-скъпи приятелки и довереници. Затова ще се опитам да ви разкажа за събитията от изминалите три седмици.
	Първо искам да ви успокоя. Досега не съм се срещнала с нито един от обитателите на Портърбридж Хол. Избягвам да ходя в черквата на Уестфорд Вилидж под предлог, че изчаквам, докато децата станат годни за излизане в обществото. Естествено, това е проява на страхливост от моя страна. Единственото ми извинение е, че дори само представата да видя отново до болка познатите презрителни лица ме разболява. Опасността да срещна някого от братовчедите, леля или — не дай си боже — чичо в дома на работодателите си виси над главата ми като Дамоклев меч. Вие сте единствените, с които мога да говоря за тези неща. В действителност ми е много трудно да дишам въздуха на Съри. Знам, че не би трябвало да е така, но вътрешно се бунтувам срещу безнадеждността и самотата, с които по-рано се примирявах. Уверявам ви, че всичко ще бъде добре и не е нужно да се тревожите за мен.
	Ситуацията, която заварих в Остинпарк Мейнър, отговаря на описаното от лейди Ръскин. Децата са се ползвали със свободи, които излизат далече извън свободите на техните английски връстници. Сега трябва да им обяснявам и най-дребните, и привидно най-простите неща. Ето ви един пример: Трябваше дълго да убеждавам Роби и Лейла, че на стол с твърда облегалка не се седи с пети под задните части или пък на пода с вдигнати на седалката крачета. Лейла заяви съвсем сериозно, че в тази поза й е много по-лесно да учи!
	Скъпи приятелки! Не си мислете, че го е казала нахално. Децата не са нагли. В действителност притежават вродена любезност към себеподобните си. Учтивостта им е съвсем естествена, а любопитството и доброто им настроение правят уроците ни истинско удоволствие. За съжаление им е много трудно да изберат правилната вилица, да преценят колко дълбоко да се поклонят и най-вече не са в състояние да вникнат в правилата на английския разговор. Странно е, че с удоволствие им преподавам математика, природни науки, езици, география — предмети, които досега съм преподавала рядко, и в същото време постоянно се провалям по „предмета“, на който се основава славата ми като гувернантка.
	Но нека не се отклонявам. Обясних на децата, че ако са легнали на пода, не могат да видят добре дългите листове с грижливо изписани букви, нито географската карта, нито плочата с написани на нея спрежения на френски и латински глаголи. Роби призна, че човек не може да гледа с краката. Оттогава и двамата седят, прилично на столовете си. Да, скъпи мои, работата ми е напрегната, но ми доставя искрена радост.
	За мое голямо облекчеше бащата на децата прекарва много време с мисис Ръскин в Лондон. О, вие не знаехте, че бащата на децата е жив, нали? Очевидно предположенията ми са били погрешни. Оказа се, че той съществува и е в най-добро здраве. Веднъж седмично му докладвам какво съм постигнала и той ме разпитва много подробно. Бащата обича Роби и Лейла повече от всичко на света и закусва с тях винаги когато може. Аз, разбира се, съм щастлива, че ме подкрепя баща, който взема живо участие в развитието на децата си. В същото време съм малко потисната от поведението им, след като са вечеряли с баща си. Защото милорд Ръскин е истински варварин…
C$


>	6

	Шарлът дочете поредната история от „Хиляда и една нощ“, затвори книгата и се облегна назад.
	— Надявам се, че и тази история ви е харесала колкото другите?
	Отговорът беше еднозначен. Децата на Уинтър седяха в краката й. За тях светът беше вълнуващо, многообещаващо място, където всичко беше възможно, дори летящи килимчета и омагьосани пещери, препълнени със съкровища.
	Макар да знаеше, че е грешка, тя често си позволяваше да се зарази от въодушевлението им.
	Стана и прибра книгата в пътната си чанта.
	— Денят е прекрасен и мисля, че ще ни се отрази добре, ако вечеряме навън.
	Тя приглади простата бяла яка и маншетите на синята си рокля. Както се надяваше, децата направиха същото и се опитаха да пооправят дрехите си. Роби, облечен в черни панталонки и къс жакет, изглеждаше чист и спретнат, но Лейла… Шарлът с мъка потисна въздишката си. Веднъж облечена, всяка рокля на момиченцето изглеждаше като износена. Полата от розов бархет беше ужасно измачкана, десният ръкав бе украсен с голямо мастилено петно. Въпреки това Лейла грижливо приглади полата си и напъха една къдрица обратно в плитката.
	Когато и Лейла се приготви, Шарлът им подаде ръце.
	— След вечеря ще се поразходим за храносмилане. И тогава ще ми разкажете за Ел Бахр.
	Това се бе превърнало в ежедневен ритуал. Роби се упражняваше в мятане на ножове, Лейла гонеше пеперуди и се търкаляше в тревата. Децата разказваха истории от пустинната си родина. Беше им приятно да си спомнят миналото и да учат учителката си на нови неща. А Шарлът слушаше като омагьосана за движещи се пясъци, за плюещи камили и миризма на тор, за избелени от слънцето кости и внезапна поява на оазис, който се оказва фата Моргана.
	— Вечерята навън е част от празненствата по случай лятното слънцестоене — обясни тя, когато слязоха по стълбите и прекосиха коридора. — Но дори когато сме навън, трябва да помните, че сте длъжни да спазвате правилата за приличие.
	Лейла въздъхна тежко.
	— Не искам постоянно да говорите за маниери. Това е тъпо.
	— Маниерите различават културните хора от провинциалистите — отговори строго Шарлът.
	— Аз пък си мислех, че разликата е в културата — промърмори Роби и някой зад тях избухна в смях.
	— Сега ви хвана, лейди мис Шарлът! — На входа на дългата галерия стоеше Уинтър.
	— Татко! — Лейла се втурна към него.
	Той я грабна в силната си прегръдка и я целуна по челцето. После прегърна и Роби и го притисна до себе си. Усмихваше се широко, но Шарлът видя, че лицето му е набраздено от тревога. Беше бос, с отворена риза, без яка и жилетка. Косата му изглеждаше като сресана с пръсти, белегът разделяше лицето му, а обицата…
	Екзотичен. Той изглеждаше екзотичен. Това беше истинската причина, поради която тя избягваше да закусва с Уинтър и децата. Той олицетворяваше всичко екзотично, непостижимо… и желано.
	Тя побърза да извърне поглед.
	— Милорд. Колко е хубаво да ви видя.
	— Но вие изобщо не го погледнахте — възрази Лейла, кацнала като птиче на рамото на баща си.
	— Това е само израз на учтивост. — Според Шарлът обяснението беше разумно, но трябваше да се сети, че децата приемат всичко буквално — поне на английски.
	— Защо казвате нещо, което не е вярно? — попита Роби.
	— Да, лейди мис Шарлът, защо? — повтори Уинтър.
	Шарлът разбра, че той се забавлява. С нея и с всичко британско, благородно и почтено. Обърна се, погледна го право в очите и обясни бавно и отчетливо:
	— Учтивостта улеснява ситуации, които в противен случай биха довели до неразбирателство, наранени чувства, дори до кръвопролитие. Не мога да си представя, че дори в далечния Ел Бахр не съществуват правила за приличие или че никой не ги спазва.
	— Права сте, лейди мис Шарлът, както винаги. В Ел Бахр правилата за приличие са много важни. Но там хората имат едно качество, което много ми липсва тук, в Англия.
	— И кое е то? — полюбопитства тя.
	— Толерантността. — Преди Шарлът да е успяла да отговори, той се усмихна на децата. — Плодове на слабините ми, какви забавления е измислила днес учителката ви?
	— Вечеря на терасата. — Лейла взе главата му между ръцете си и го обърна към себе си, за да я погледне. — Татко, моля те, кажи, че ще вечеряш с нас.
	Уинтър помилва бузката на Роби.
	— Надявах се да попиташ. А съгласна ли е гувернантката ви?
	Като че ли би могла да откаже на работодателя си.
	Не, това беше непочтено. Той просто прояви учтивост. Помоли дамата за позволение да се присъедини към вечерята. Твърде малко господа смятаха гувернантката за дама и се съобразяваха с нейните желания. Уинтър проявяваше повече почтеност от мъжете от своето съсловие, въпреки чуждоземното си излъчване.
	Обаче… дори само мисълта да вечеря с него я изнервяше.
	Той притежаваше по много от всичко. Прекалено самоуверен, прекалено красив, прекалено силно излъчване, с което сигнализираше, че може да има всяка жена, която поиска. Вярно, след деня на пристигането й не беше показал по-специален интерес към нея — а и тогава просто я бе поставил на изпитание. Нейната постоянна, трудно потискана раздразнителност през последните седмици се дължеше на две причини: че новото й назначение я бе довело точно в Съри и че Уинтър непрекъснато я изваждаше от равновесие.
	Както сега с подигравателната си усмивка.
	— Лейди мис Шарлът?
	— Ще наредя на слугите да поставят още един прибор.
	Тя се запъти с твърда крачка към кухнята. Трябваше да изглежда като спокойна, компетентна, непоколебима възпитателка.
	Когато мина покрай библиотеката, чу Адорна да я вика.
	— Лейди Ръскин… Адорна… радвам се, че се върнахте от Лондон.
	Адорна свали пътническата си шапка и я посрещна със сияеща усмивка.
	— Радвам се, че съм отново тук. Лондон се състои само от суетня, клюки и забави. — Тя хвана Шарлът подръка и двете продължиха заедно към кухнята. — Ужасно място. Липсва ли ви?
	— Ни най-малко — отговори младата жена.
	— Ако имате нужда от повече време за себе си, просто ме попитайте. Доколкото съм информирана, досега не сте взели нито един свободен ден.
	Шарлът изпита лек пристъп на паника.
	— Първите месеци са решаващи за създаване на доверие между възпитателката и децата. В тази фаза не мога да си позволя свободно време.
	— Не вярвам, че половин ден седмично…
	— Не искам да ходя никъде — прекъсна я енергично Шарлът.
	Адорна кимна замислено.
	— Разбирам.
	В най-лошия случай наистина бе разбрала.
	— Ценя високо грижите ви за Роби и Лейла — продължи след малко Адорна. — Признавам, че аз ги усещам като тегоба. От друга страна, разбирам напълно, че за двамата е много трудно да се приспособят към новия си живот. С баща им ще прекараме доста време в Лондон, докато уредим всички дела на компанията, освен това аз… аз замислям бурна афера с лорд Бъкнел.
	Шарлът примигна неразбиращо. Не можеше да повярва на ушите си.
	— Замисляте… афера?
	— С лорд Бъкнел. — Дрезгавият глас на Адорна прозвуча съвсем спокойно. Сякаш говореше за времето. — Никога досега не съм имала афера и се налага да я обмисля от всички страни.
	Вероятно тя чакаше отговор, затова Шарлът се насили и заекна:
	— Аз… мисля, че не бива да прибързвате с подобно решение.
	Точно пред кухнята срещнаха слуга със сребърна табла, на която бяха натрупани салфетки. Млад, едър и тромав, той спря и се поклони кратко пред дамите. Шарлът никога през живота си не се беше радвала толкова на прекъснат разговор.
	— Харис! — Адорна посочи таблата. — Къде носите толкова салфетки?
	— Децата ще вечерят на терасата, милейди, а аз знам какви са малките. Някое със сигурност ще си изсипе млякото.
	— Много хубаво, че сте помислили за това — похвали го Шарлът.
	— Синът ми ще вечеря с децата и мис Далръмпл навън, затова сложете още един прибор.
	Харис се поклони и се върна в кухнята.
	— Веднага ще се погрижа, милейди.
	Малкото дяволче, за чието съществуване Шарлът не беше подозирала досега, я накара да каже:
	— Сигурно няма да има проблеми, ако поставят два прибора.
	Харис спря и я погледна очаквателно.
	Адорна притисна ръка към челото си.
	— Много ви благодаря за любезната покана, но синът ми и аз току-що се върнахме от Лондон и се чувствам изтощена.
	Шарлът кимна примирено.
	— Тогава ще ви донесат табла в стаята.
	— Да, това е най-доброто.
	Харис кимна и се скри в кухнята.
	— Скъпа Шарлът, вие съвсем не сте толкова безобидна, колкото искате да ме накарате да вярвам — изрече замислено Адорна.
	— Простете, Адорна, не знам какво ме накара.
	— Духът на непокорството, разбира се. Той се събужда винаги когато прекарваме много време с деца.
	Докато вървяха обратно към терасата, бяха задминати от зачервено слугинче, понесло тежка табла със съдове. Следващото крачеше бавно, внимавайки да не разсипе ястията в захлупени порцеланови купи. И двете направиха реверанс, преди да завият към стълбището.
	Адорна им кимна и продължи с делови тон:
	— Аферата, която съм замислила, изисква много зрелост.
	Посоката, която взе разговорът, накара Шарлът да се почувства неловко.
	— Отдавали ли сте се някога? — попита Адорна.
	— Аз… на какво?
	— На афера — отговори търпеливо Адорна.
	Шарлът разтревожено се запита дали Адорна я поставя на изпитание или преживява някакъв странен, безумен кошмар.
	— Не, мадам.
	Когато излязоха на коридора към терасата, Адорна я удостои с поглед, който издаваше нетърпението й.
	— Вие не одобрявате намерението ми.
	— Лейди Ръскин, аз нямам никакво право да одобрявам или да не одобрявам поведението ви.
	— Пак ме наричате с титлата ми. Нали виждам, че не одобрявате.
	— Милейди… Адорна…, разберете, аз не си позволявам да…
	Адорна вдигна ръка.
	— Е, добре. Тогава сега ще се прибера в самотната си стая и ще вечерям без компания. — Обърна се и закрачи към другия коридор.
	Шарлът не разбра с какво я бе обидила и се втурна след нея.
	— Моля ви, мадам, не исках да кажа…
	Адорна разбра смущението й и стисна ръката й.
	— Скъпа моя, оттеглям се кипяща от гняв. Но гневът ще утихне, ако дойдете с мен.
	— Аз… да, естествено.
	— О, стига глупости! Няма да говоря повече за самотни вечери. Наистина съм уморена. Вървете на терасата. Но ми обещайте да дойдете при мен по-късно вечерта.
	— Тази вечер?
	Адорна размаха ръце и продължи пътя си. Но след няколко крачки се обърна и каза нещо, от което Шарлът се смрази:
	— Мисля, че настъпи времето да ви обясня защо ви взех на работа в дома си. Да ви кажа истината.


>	7

	Когато Шарлът излезе на терасата, Уинтър стоеше самотен до парапета и я наблюдаваше.
	— Виждам, че сте говорили с мама.
	Шарлът беше толкова развълнувана от разговора с Адорна, че й идеше да заплаче. Погледна втренчено мъжа, милван от златната слънчева светлина, и се запита дали пък той не можеше да чете мисли.
	— Откъде знаете?
	Той се усмихна… Господи, каква усмивка! Лекото повдигане на ъглите на устата отне цялата твърдост на лицето му. Шарлът не се съмняваше нито за миг, че той се забавлява царски. Децата си играеха на моравата. Би трябвало да им се скара за крясъците и необуздаността, но усмивката на Уинтър отклони вниманието й.
	Той се отблъсна от парапета и отиде до квадратната дъбова маса, наредена за четирима. Отмести един стол за нея и я покани да седне.
	— Мама има вкус към прекрасното. — Когато Шарлът седна, той добави едва чуто: — А вие сте прекрасна.
	Дъхът му помилва тила й и гласът му прозвуча толкова искрено, че Шарлът загуби самообладание.
	Велики боже! Само по себе си, завръщането й в Съри беше голямо предизвикателство. Но тя беше силна жена и благодарение на моралната си зрелост имаше готовност да издържи на всяко предизвикателство.
	Само че някой трябваше да разясни това на Уинтър. Той продължаваше да стои наведен над нея, сложил ръце на облегалката на стола й. Свежият му аромат замайваше сетивата й. Той бе устремил поглед в профила и, но тя не можеше да види това, защото бе устремила очи право напред. Въпреки това усещаше погледа му върху кожата си и интуитивно знаеше, че той продължава да се хили. Смееше се. Надсмиваше й се.
	Нагъл, самонадеян, красив, омразен мъж.
	Но той трябваше да знае, че приличието и моралната зрелост винаги побеждават — и само тя беше човекът, способен да го научи на това. За нея щеше да бъде удоволствие да нанесе добре прицелен удар по самонадеяността му. Обърна се към него и ни най-малко не се изненада, като видя колко близо бяха лицата им едно до друго. Но не се отдръпна, нито показа по някакъв начин колко впечатляваща — по-точно ужасяваща — беше близостта му.
	— Милорд, аз съм гувернантка. Тук съм, за да се погрижа за възпитанието на децата ви. Надявам се, ще ме разберете, като ви кажа, че не се интересувам ни най-малко от усмивката или обицата ви и от нескончаемите ви опити за сближаване. — Бе разкрила повече, отколкото възнамеряваше, и бързо затвори уста.
	Какво бе казала току-що на своя работодател? Недопустимо поведение!
	Усмивката му стана още по-широка.
	— Това е, което харесвам най-много у вас, лейди мис Шарлът. Винаги казвате истината. Това е рядко качество в Англия.
	Шарлът контрира автоматично:
	— Англичаните винаги казват истината.
	Той се засмя с несдържана, заразителна веселост, която задълбочи трапчинките му и изписа бръчици около очите.
	— Свежа сте като утринна роса върху мартенска трева и освежаваща като дъжд след дълга суша. Но знам, че не сте толкова глупава да вярвате в думите си.
	Шарлът не беше в състояние да откъсне очи от неговите. Лекият му акцент я омагьосваше.
	— Не, не съм.
	— Той притисна длан между плешките й.
	— Усещате ли, когато мъжът казва истината?
	— Гордея се със способността си да преценявам дали някой мъж, жена или дете ме лъже. — Тя пое дълбоко дъх. Трябваше да го направи. Той я докосваше и я гледаше в очите. Не биваше да му позволи да забележи, че и тя има физически потребности… все едно от какъв вид.
	Бавно, предпазливо и овладяно тя продължи:
	— Определени несъзнателни действия, които човек трябва да разпознава като такива, разкриват лъжеца. — Последните думи бяха произнесени задъхано.
	Уинтър я гледаше изпитателно.
	— Значи виждате кога мъжът или жената казват истината? — попита предизвикателно той.
	Тя си позволи тиха въздишка, надявайки се той да я изтълкува като признак на гняв.
	— Да, да, мога.
	— Тогава знаете дали лъжа, като казвам, че сте прекрасна.
	Не само дъхът й спря — цялото й тяло за момент престана да функционира. Настана завладяваща тишина, причинена от топлата, натрапчива ръка, от настойчивите кафяви очи, от ослепителната усмивка. Той беше толкова близо до нея, толкова… близък.
	— Лейди мис Шарлът?
	— Да? О, милорд, ако смятате, че аз… — Тя се покашля смутено. — Искам да кажа, ако мислите, че аз…
	— Прекрасна — отсече твърдо той.
	— Добре, така да е. — Тя се наклони напред, за да се изплъзне от докосването му. Напразно. Ръката му я последва като топло животинче на гърба й. Пръстите й се вкопчиха в снежнобялата покривка, попипаха сгънатата ленена салфетка. Трябваше да намери някакво занимание на ръцете си. Внимателно разгъна салфетката и я сложи на скута си.
	— Щом мислите така, никога не бих си позволила да ви нарека… да кажа, че сте неискрен.
	— Аха. — Ръката му бавно се плъзна по рамото й. Обхвана го и го притисна внимателно. Жест, по-скоро приятелски, отколкото пресметлив. Отново това ужасно, издайническо задъхване.
	— Много сте добър.
	В този миг Лейла изкрещя откъм моравата:
	— Татко! Татко, време ли е вече за ядене?
	Елегантният, заплашителен дивак се надигна и се обърна към децата си.
	— Време е — извика той. — Идвайте, защото стомахът ми вече ръмжи като куче.
	Ослепяла от гняв, Шарлът се взираше в бялата покривка, четирите прибора, чашите и сребърната солница. Не виждаше нищо. Уинтър бе спускал ярък воал пред очите й, сякаш беше слънце, в което тя се взираше, без да се тревожи за очите си. Децата се изкачиха на терасата, като се смееха и разговаряха, и тя се обърна към тях. Ала видя в момчешкото лице на Роби и дяволитата усмивка на Лейла само отражение на бащините им черти. Двамата се тръшнаха на столовете си и незнайно по каква причина я изгледаха виновно.
	На терасата се появи Харис с порцеланово легенче и кърпа на рамо. Коленичи пред Лейла и попита весело:
	— Ще благоволите ли да се измиете преди вечеря, мис?
	Виновни. Естествено. Двамата се бяха изцапали. Шарлът сведе поглед към скута си и видя, че салфетката е ужасно смачкана, сякаш я беше усуквала между пръстите си. Защо децата трябваше да се чувстват виновни, след като гувернантката бе взела салфетката си от масата, преди да са започнали да ядат! Какво нарушение на етикета! Хвърли гневен поглед към все още усмихващия се Уинтър, който помагаше на Харис — за всичко беше виновен той.
	За първи път, откакто бе излязла на терасата, вдиша нормално и гневът я връхлетя като буря.
	Уинтър чу вдишването й и докато търкаше пръстите на Роби, изрече съчувствено:
	— Лейди мис Шарлът, та вие не можете да си поемете въздух. Трябва да разхлабите корсета си.
	Харис изохка уплашено.
	Шарлът го удостои с най-студения от погледите си. Слугата вдигна легенчето, поклони се два пъти и напусна терасата по най-бързия начин.
	Но с това проблемът още не беше решен. Уинтър се настани на стола срещу нея.
	— Лейди мис Шарлът, защо носите корсет? — попита Роби. Шарлът попадна в конфликт между желанието си да отговаря на всеки въпрос на децата и изискванията на приличието.
	— Корсетът е подходяща долна дреха за дама, но не е подходящ предмет за разговор на масата.
	— И защо не е? — попита веднага Лейла.
	Уинтър опря лакти на масата, сложи брадичка на ръцете си и я погледна с очакване.
	— Да, лейди мис Шарлът, защо не е?
	Шарлът погледна към слугите, които стояха зад вратата в готовност да сервират вечерята, но не им даде знак да започнат. Още не.
	— Бельото, както мъжкото, така и женското, не се обсъжда при никакви обстоятелства с хора от противния пол. Освен това — по-добре да изпревари неизбежния въпрос на Лейла — дори със собствения си пол можем да го обсъждаме само в частни разговори.
	Лейла се ухили триумфално на Роби.
	— Разбра ли сега? Тя ще разкаже за корсета на мен, но не и на теб.
	— Това е несправедливо! — извика сърдито момчето.
	— Край на този разговор.
	Децата млъкнаха послушно и й дадоха време да разклати звънчето.
	— Не се ядосвай, синко — каза Уинтър. — Привилегия на баща ти е да ти разкаже нещо за този женски инструмент за мъчение.
	Шарлът беше готова да изфучи, но се сдържа и изчака слабичкият слуга да внесе огромния супник. Беше й невероятно трудно да остане спокойна, докато две момичета донесоха табла с топли питки и друга с бучили масло. Те оставиха таблите на масата, направиха реверанс и буквално се затичаха към кухнята, където Харис — Шарлът беше абсолютно сигурна в това — забавляваше цялата прислуга с историята за корсета.
	Когато вдигна капака на супника, се понесе сладък аромат и Уинтър подуши въздуха.
	— Супа от волска опашка — обяви той. — Много я обичам.
	Децата направиха като него. Подушиха въздуха и се съгласиха, че мирише чудесно.
	Шарлът не посмя да ги укори. Не можеше да каже на работодателя си, че дава лош пример на децата, особено след като се бяха скарали по повод на бельото й. Внимателно разсипа супата по чиниите — бистър бульон с фиде и лек аромат на шери.
	— Бихте ли подали питките, милорд?
	Вместо да вдигне таблата, Уинтър подаде по една питка на Лейла и на Роби. А после, сякаш това не беше достатъчно, понечи да сложи питка и в чинията на Шарлът. Тя побърза да вдигне ръка, за да го спре.
	— Благодаря, милорд. По-добре ми подайте таблата, за да си взема сама.
	— О, татко, ти разсърди лейди мис Шарлът!
	— Глупости. Лейди мис Шарлът е истинска дама и никога не се сърди.
	Лейла риташе ритмично крака на масата и Шарлът трябваше да сложи ръка върху коляното й и да поклати укорно глава, за да я накара да спре. Без да бърза, тя посегна към лъжицата. Беше научила децата да я гледат. Повдигна леко лъжицата и я потопи в супата. Те направиха същото.
	Тогава баща им каза:
	— Аз смятам да си надробя питката в супата.
	Децата моментално престанаха да обръщат внимание на Шарлът и се обърнаха към Уинтър, който преспокойно започна да дроби питката в супата.
	— Може ли и ние да направим същото? — попита Роби.
	— Разбира се, че можете — отговори Уинтър. — В семейството няма нужда от формалности.
	Нарочно ли я провокираше? Или му липсваше ум в главата? За нея беше все едно. Знаеше само, че той флиртува с нея, прави я несигурна, а сега се опитва да осуети усилията й да направи от децата му цивилизовани англичани. Не знаеше кое от престъпленията му е най-страшно, но трябваше веднага да го спре.
	Нарочно избра най-сухите, най-безличните думи.
	— За съжаление съм принудена да ви възразя, милорд. Специалните правила за кръга на семейството са оправдани, но само когато участващите лица владеят до най-малки подробности правилата за поведение в обществото. Роби и Лейла още не са в състояние да правят разлика между семейството и обществото. Докато не се научат да избират автоматично с коя вилица да се хранят, ще упражняваме при всеки случай добрите маниери.
	Уинтър се облегна назад и обхвана с едната си ръка страничната облегалка.
	— Отдавате твърде голямо значение на обществените правила, лейди мис Шарлът.
	Небрежната поза я предизвика още повече.
	— Не им отдавам по-голямо значение от всеки друг англичанин, който принадлежи към аристокрацията.
	Децата местеха глави насам-натам, сякаш гледаха тенис.
	— Аристокрацията се взема много насериозно.
	— Дори това да е вярно, Роби и Лейла ще живеят в този свят. — Шарлът се наведе напред и почука по масата. — Този свят не прощава нищо, милорд. Поради неконвенционалния им произход тези деца ще бъдат гледани под лупа. Всяка проява на невъзпитание ще бъде забелязана и подиграна — най-напред от връстниците им. Аз имам опит, милорд, и мога да ви уверя, че децата са жестоки.
	Сега и Уинтър се наведе напред. Очите му святкаха.
	— Няма да позволя на никого да им се подиграва!
	— И как ще го направите? Може би ще набиете другарите на сина си? Или ще нахлуете в будоара на дебютантките и ще им забраните да клюкарстват?
	— О, татко, не харесвам тази Англия! Не можем ли да се върнем у дома? — Треперещият глас на Лейла накара Шарлът да се опомни. Все едно колко възбудена беше, тя нямаше право да пренася своите страхове върху невинните деца.
	Обърна се към момиченцето и здраво стисна ръцете му.
	— Миличка, ти ще си толкова прекрасна, че всички други момичета ще искат да са като теб.
	Лейла подсмръкна и се усмихна през сълзи. Роби гледаше също така мрачно и заплашително като баща си, докато Уинтър…
	Той седеше със скръстени ръце и я гледаше злобно.
	— Тази сцена стана изцяло по ваша вина.
	Шарлът внимателно пусна ръцете на Лейла и я помилва нежно по бузката.
	— Може би съм казала няколко необмислени думи, но вие, сър…
	— Аз съм разумен. Аз съм логичен. — Акцентът му беше по-силен отвсякога. — Аз съм мъж.
	Шарлът пое шумно въздух и изчака, за да е сигурна, че няма да му изкрещи.
	— Моят опит показва, че полът няма нищо общо с логиката и разума.
	— Вашият опит? Та вие изобщо не познавате света!
	Каква жестокост! Нима това можеше да бъде причина да я унижава? Тя ли беше виновна, че животът й протичаше като постоянно, безлично изпълнение на задължения?
	— Прав сте, милорд. Прекланям се пред мъдростта ви. Хайде, разкажете ни — доколко мъжете и жените в другите страни се различават от англичаните и англичанките?
	Тя очакваше да чуе обичайните глупости за чуждоземните жени, които знаят къде им е мястото, но той само каза със заплашително тих глас:
	— Безсрамна сте, лейди мис Шарлът.
	Лъжеше се. Той беше безсрамен. Той подбуждаше децата към неприлични постъпки. А тя, скромната гувернантка, беше длъжна да мълчи и да се подчинява. Нямаше друг избор, освен да си замълчи. Разбира се, щеше да го направи. Досега винаги се беше сдържала, но сега усети как лицето й се облива в горещина, която нежният тен не бе в състояние да скрие. Въпреки това се постара гласът й да звучи разумно.
	— Назначихте ме, за да преподавам на тези деца, а ми пречите да си върша работата. Ако не постигнем компромис…
	— Аз не правя компромиси — прекъсна я рязко той.
	— Добре тогава. — Шарлът стана и хвърли салфетката на масата. — Очевидно нямам причини да остана по-дълго. Казвам ви сбогом, милорд, и ви желая много късмет. Дано намерите гувернантка, която отговаря на представите ви.
	Със замах, който би възхитил дори лейди Ръскин, тя се обърна на токовете си и се отдалечи с гордо изправен гръб.


>	8

	Шарлът успя да стигне до стълбата, там спря и се опря тежко на парапета. Как щеше да обясни тази сцена на Хана и Памела? Заради някакъв си мъж и предизвикателствата му беше загубила търпението си, здравия си човешки разум, прочутото умение да сдържа емоциите си.
	Проклетото му очарование беше виновно за всичко. То я бе подвело.
	Но какво значение имаше това сега? И други я бяха провокирали, но тя никога не беше предизвиквала такъв скандал. И всичко това пред децата! Щом самата мис Прайс се държеше така войнствено, никой не можеше да им се сърди, че и те се държат по същия начин.
	Но тъкмо това не биваше да се случва. Откакто беше тук, Шарлът всяка нощ лежеше будна и размишляваше как по-успешно да интегрира децата в английското общество. А сега какво? Тя щеше да си отиде и нямаше да остане с тях, за да ги направлява. На всичкото отгоре им бе дала лош пример. Злоупотреби с доверието, с което децата я удостояваха.
	И това не беше краят. Как можа да се забрави дотам, че отхвърли мястото, от което спешно се нуждаеше? Разруши славата си на най-добрата гувернантка в Англия. Излъга Адорна, като й гарантира успех. Изгуби сто фунта посредническа такса и застраши начинанието на приятелките си.
	Шарлът се вкопчи с такава сила в парапета, че ръбовете се впиха в плътта й. С другата ръка извади от ръкава си кърпичка и изтри мокрите си очи. Мразеше да се държи като глупачка, все едно по каква причина. И то заради някакъв си мъж! Това беше най-голямото унижение.
	Вратата към терасата се затръшна с такава сила, че прозорците издрънчаха. Шарлът бързо натъпка кърпичката обратно в ръкава. По дървения под затропаха бързи крачета. Лейла. Или Роби. Мисълта, че едно от децата може да я види в това състояние, я накара да тръгне нагоре по стълбата — с гордо изправен гръб, както се надяваше. Не искаше никой да я види, че плаче.
	— Лейди мис Шарлът! — извика подире й Лейла. — Елате веднага. Трябва да дойдете и да видите нещо.
	Шарлът не се обърна, само каза през рамо:
	— Не мога, Лейла. Трябва да си събера багажа.
	Лейла изобщо не мислеше за правилата на доброто държание, камо ли пък в такъв момент. Хукна нагоре по стълбата и посегна към ръката на гувернантката си.
	— Трябва да дойдете! Веднага!
	Шарлът погледна детето, което се бе вкопчило в нея. На тясното личице светеха надежда и страх и нещо я прониза в гърдите. Тя не искаше да напусне Лейла. Момиченцето беше като млад розов храст, който имаше нужда от подрязване и опора. Само с много грижи един ден щеше да се превърне в център на градината. Шарлът беше твърдо убедена, че никоя друга гувернантка не е в състояние да отговори така пълно на потребностите на момиченцето както тя. Направи няколко крачки надолу.
	— Елате, моля ви! — За толкова малко дете Лейла беше забележително упорита. Шарлът й позволи да я поведе към вратата на терасата. През цялото време се бореше със себе си. Не искаше да си замине, но как да застане отново пред Уинтър? Той щеше да я види под слънчевата светлина и да разбере, че я е накарал да плаче.
	Вратата към терасата се приближаваше заплашително. Слънчевата веранда се очертаваше зад цветните прозорци и Лейла очевидно усети силното колебание на гувернантката си, защото извика възбудено:
	— Погледнете де!
	Е, добре. Шарлот погледна. После упорито вирна глава.
	Той седеше на масата със салфетка на скута, с вирната брадичка и скръстени ръце, и се взираше право пред себе си. Високомерно, все още убеден във вината й, попита:
	— Е, мис Далръмпл? Ще избягате ли или ще останете тук да ни обучавате?
	Гневът й избухна с нова сила. Вече бе готова да му отговори, както заслужаваше, като осъзна какво бе казал.
	Да ни обучавате. Нас! С една дума й бе дал да разбере, че е съгласен с нея. Няма да й пречи да възпитава децата, ще изпълнява указанията й. В такъв случай какво я интересуваше, че приписва вината на грозната сцена единствено на нея? Готовността му да й се подчини беше чудесна компенсация за всички досегашни и бъдещи обиди.
	Освен това щеше да си запази мястото, да задоволи Адорна, да спаси училището за гувернантки и да помогне на децата. Само тези неща бяха важни.
	— Лейди мис Шарлът? — помоли полугласно Лейла.
	Сериозният Роби й помогна да седне. Тя помилва бузката на Лейла и се настани на стола си с усмивка.
	— Благодаря ти, Роби.
	Слугите, които се бяха изпокрили, се появиха отново и събраха чиниите от супата. После донесоха плато със студен ростбиф, нарязан на тънки парчета и гарниран със задушени гъби, кошница с топли, ухаещи на мая хлебчета и купа с овесен пудинг. Те сервираха с безизразни лица, само движенията им бяха малко по-бързи от обикновено — всеки гледаше да се отдалечи, преди господарят да се разгневи отново.
	А Уинтър наистина изглеждаше гневен. Очевидно беше неин ред да се държи като възрастна. Но това не би трябвало да я изненадва.
	Наложи на лицето си учтива маска и заговори:
	— Милорд, тъй като не знаехме, че ще вечеряте с нас, поръчах само най-прости ястия, като се съобразих с храносмилането на децата и неумението им да си служат с приборите.
	— Аз харесвам прости ястия — отговори надменно Уинтър.
	— О, татко, още ли си гневен? — изплака Лейла.
	Мъжът погледна дъщеря си и като видя, че очите й са пълни със сълзи, веднага се постара да се поправи.
	— Не, разбира се, че не! Само обясних на лейди мис Шарлът, че съм обикновен човек, който е усещал болезнено липсата на обикновените английски ястия.
	Шарлът му се усмихна, по-точно разтегна устни.
	— Естествено, милорд, това ми беше ясно.
	Той й се усмихна, по-точно разтегна устни.
	— Бихте ли ми подали чинията с ростбиф, мис Шарлът?
	Всеки напълни чинията си и започнаха да ядат в мълчание. Децата се стараеха да използват вилицата и ножа, без да тракат по порцелановите чинии. Беше нормално да проявяват несръчност, след като толкова години бяха яли само с пръсти. Но вече си служеха с приборите много по-сръчно, отколкото преди две седмици, а и за първи път се стараеха истински — защото баща им се придържаше към правилата. Неговата подкрепа беше всичко, от което тя се нуждаеше, за да ги възпита като истински малки англичани.
	Шарлът реши тази вечер да отведе децата — и Уинтър — малко по-нататък по пътеката на етикета.
	— Докато се храним, имаме възможност да говорим за лични неща, да разказваме за себе си, да изслушваме сътрапезниците си. — Тя се огледа и помоли непринудено: — Започни ти, Лейла.
	Малката смръщи чело. Ала след секунди лицето й се разведри и тя заговори с най-изискания тон на баба си Адорна:
	— Бавачката каза, че дупето ме сърби толкова силно, защото съм седяла дълго в копривата.
	Шарлът не бе в състояние да отговори. Трябваше да се пребори със спонтанната, абсолютно неподходяща за момента потребност да избухне в смях.
	Роби, който не откри нищо осъдително в забележката на Лейла, а може би и тласкан от любопитство, пое нишката на разговора:
	— Наистина ли от копривата сърби толкова силно, колкото от пясъка?
	— О, да, даже много повече. — Лейла извъртя очи и затърка споменатата част от тялото си. — Пясъкът може да се измие.
	Шарлът не се засмя. Не биваше да се смее. Но за момент погледът й срещна очите на Уинтър в безмълвно съгласие. Уинтър счете за нужно да се намеси в разговора.
	— Това е много интересно, Лейла. Спомням си, че като дете и аз седях в копривата. Знаете ли, лейди мис Шарлът, в Ел Бахр не расте коприва. Почвата е твърде суха за подобни растения.
	Шарлът му отговори с леко треперещ глас:
	— Това е възхитително, лорд Ръскин. Вероятно по време на пътуванията си сте видели най-различни климатични зони и разнообразна вегетация.
	— Наистина. Деца, разказахте ли вече на лейди мис Шарлът за пътуването ни в Средиземноморието?
	Сияещите деца продължиха разговора без чужда помощ. Между хапките те разказаха на гувернантката си какво са видели на път към Англия, какво им харесва в английската природа, как се е променил животът им през последните месеци.
	След малко Роби се обърна към Шарлът и попита със съзнанието на зряло десетгодишно момче:
	— Мисля, че не бива да говорим само за себе си. Разкажете ни нещо за вашия живот, лейди мис Шарлът. Защо не сте се омъжили?
	Заблудена от учтивия разговор и кротостта на Уинтър, Шарлът се обърна отново към него с очакване да срещне развеселения му поглед. Вместо това той очакваше отговора й с необичайна концентрация и внимание. Очевидно и той беше учуден, че е останала стара мома, и доброто й настроение моментално отлетя.
	— Ако се бях омъжила, сега нямаше да съм тук с вас и да ви обучавам. Би било много жалко, ако не бях имала случай да се запозная с вас. Но мисля, че вече е време за десерта.
	Тя даде знак на слугите да изнесат празните чинии и да сервират тортата, украсена с кайсии, малини и портокали.
	Лейла въздъхна с очакване и размести салфетката на скута си.
	— Може ли малините да са за мен?
	— Не — отговори остро Роби. — Аз искам малините.
	— Тъй като баща ви е наш гост, учтивостта изисква да попитаме първо него кое парче от тортата желае — обясни търпеливо Шарлът.
	Децата погледнаха баща си с надежда и ужас, а Шарлът вдигна ножа като Дамоклев меч над тортата, очаквайки соломоновата присъда на Уинтър.
	— Според мен всеки трябва да получи по малко от всичко — заяви той.
	Шарлът започна да изпълнява трудната задача на справедливото разделяне. Първа беше частта с малини. В този миг Лейла каза:
	— Може би лейди мис Шарлът няма роднини, които да изтъргуват добра партия за нея.
	Ръката на младата жена потрепери и отчупи парче захарна глазура.
	— Както беше с мама, нали? — Роби се почеса по носа. Като видя укорния поглед на гувернантката си, бързо отпусна ръка и започна да обяснява многословно: — Когато бащата на моята майка починал, тя си нямала никого, който да я омъжи. Ако татко не се бил оженил за нея, двете с майка й щели да умрат от глад.
	— Звучи доста мелодраматично, Роби. — Шарлът подаде парче торта на Уинтър.
	— Може би, но това е истината! Жената без мъж не струва нищо — отговори самоуверено Роби.
	Шарлът му хвърли поглед, усъвършенстван през дългите години на общуване с безсрамни млади мъже, и Роби моментално осъзна грешката си.
	— Не исках да кажа, че вие не струвате нищо, лейди мис Шарлът. Само че в другите страни… в Ел Бахр жената не може… не прави… — Той се обърна умолително към баща си и Уинтър го съжали.
	— В Ел Бахр в съвета участват само мъже и жената няма право да говори. Ако е неомъжена и няма баща, брат или друг роднина от мъжки пол, няма как да уреди брака си и да се сдобие с мъж и с финансова сигурност.
	Шарлът неволно сравни казаното от него със собственото си положение. В Англия се отнасяха зле към нея, но това…
	— Това е жестоко! Наистина ли ги оставят да умрат от глад?
	— Не, разбира се. Почти винаги се намира някой, който да се смили над тях и да ги вземе у дома си.
	Както бе постъпил той. Шарлът го погледна с новопробудило се одобрение. Досега не го беше преживявала като човек с добро сърце, но фактът, че се бе оженил за майката на Лейла и Роби, за да я спаси от гладна смърт, го правеше достоен за възхищение.
	— Дара имаше нужда от мъж. — Уинтър се зае с тортата. — А пък аз имах нужда от жена да ми готви. Сделката беше почтена.
	Възхищението изчезна така внезапно, както се бе появило. Лейла скочи и се наведе през масата.
	— Имам идея! — извика въодушевено тя.
	— Една лейди винаги говори тихо, меко и културно — укори я внимателно Шарлът.
	Лейла изобщо не обърна внимание на думите й. Дори повиши гласа си с още една октава.
	— Можем да си имаме нова майка. Предлагам татко да се ожени за лейди мис Шарлът!


>	9

	— Поставете дивана под ъгъл към камината. — Изправена насред стаята с ръце на хълбоците, Адорна даваше нареждания на слугите. — Сложете моя стол тук и по един свещник на масичките до дивана, за да виждам добре.
	Откакто бе навършила четиридесет години, тя усещаше как зрението й постепенно отслабва. Добрата светлина й помагаше да открива по лицата на гостите си многозначителни признаци за неловкост или радост. Отдавна се беше научила да управлява живота по този начин.
	Тя се замисли за лорд Бъкнел и челото й се набръчка. Той беше предизвикателство, но същевременно я и объркваше. Постоянно беше близо до нея, а си оставаше неподатлив на авансите й. Но тя беше опитна в тази игра. Мъжът, който би могъл да й устои, още не се беше родил.
	— Сложете на малката масичка гарафа с бренди и гарафа с ратафия. — Винаги й беше приятно да гледа златната течност зад блестящия кристал. После откри празна чаша с отпечатък от пръсти и я връчи на мисис Сиймс, която я предаде на един от слугите.
	— Нали знаете, че не търпя такива неща в салона си!
	Слугата притисна чашата до гърдите си и хукна към кухнята. Адорна знаеше, че може да очаква трудности само когато не се е вслушала в инстинкта си. Досегашният й живот я беше научил на това. В момента семейните дела не бяха в особено добро състояние, но както казваше скъпата й леля Джейн: грешниците не се успокояват.
	Често бе казвала тези думи на съпруга си Рансъм и той й отговаряше: „Значи ти си голяма грешница, скъпа моя.“
	Адорна беше твърдо убедена, че е направила добро дело, когато ги събра.
	Слугата се върна с чиста чаша и чинийка с бадемови бисквити, които имаха за цел да настроят Уинтър по-примирително. Шарлът, естествено, нямаше да се впечатли от нещо толкова обикновено, ала мъжете често се ръководеха от стомаха и суетността си. Жените бяха по-комплексни и не се подчиняваха единствено на телесните си потребности. Ако бе отгатнала правилно, Шарлът никога не се ръководеше от поривите на тялото си. Значи трябваше да разчита на коварното действие на алкохола. И преди всичко на непоколебимата честност на момичето. Чувството за чест и дълг нямаше да позволи на Шарлът да се противопостави на молбата й.
	Мисис Сиймс скръсти ръце над внушителния си корем.
	— Наред ли е всичко, милейди?
	Адорна огледа внимателно обстановката.
	— Да, мисля, че сме готови. — Усмихна се на всеки слуга поотделно и обяви: — Много ме зарадвахте с усърдието си.
	Както се очакваше, момчетата се изчервиха и даже старият Сандърфорд, който служеше в техния дом още отпреди брака й, изглеждаше поласкан. Мисис Сиймс, любимата тиранка, се усмихна в отговор.
	— О, мисля, че Уинтър ще поиска чашка от кафето, което толкова обича. — Адорна изкриви лице. Не разбираше защо синът й твърдо отказва да пие алкохол. Виното и концентрираните напитки не го интересуваха. — Веднага щом лорд Ръскин влезе, донесете кафето.
	— Както желаете, милейди — отговори с достойнство мисис Сиймс.
	Слугите се поклониха и я оставиха сама. Тя седна, сложи една книга в скута си и зачака. Чакаше двете пеперуди, за да ги омагьоса със светлината си.
	С повечето хора нямаше проблеми — жена като нея беше в състояние да накара почти всекиго да изпълни желанието й, без изобщо да забележи, че е манипулиран. Обаче Уинтър притежаваше нейната интуиция и острия ум на баща си. Значи трябваше да бъде много предпазлива. В противен случай той щеше да застане на пътя й.
	А след случилото се днес следобед Шарлът със сигурност желаеше да избягва Уинтър. Мисис Сиймс, естествено, бе разказала на господарката си за шумната сцена по време на вечерята. Какво точно бе казала Лейла? „Можем да си имаме нова майка. Предлагам татко да се ожени за лейди мис Шарлът.“
	Адорна се изкиска доволно. Хлапето беше дяволски проклето, но тя го харесваше заради смелостта му да изкрещи желанията си, сякаш крясъкът беше достатъчен, за да се изпълнят. Подобна връзка би била нечуван скандал. И без това щеше да й е много трудно да въведе Уинтър в английското общество. Ако си вземеше жена със съмнително име… не, в никакъв случай. Шарлът не беше подходящата жена за сина й.
	Слава богу, момичето също не одобряваше подобна перспектива.
	Малката Лейла бе затруднила задачата й, но планът й беше толкова добър, че непременно трябваше да го осъществи. Лятото щеше да дойде много скоро.
	Шарлът се появи първа. Почука внимателно на вратата и се плъзна безшумно в салона. Тоалетът й беше избран грижливо и отговаряше напълно на поканата на господарката й да пият по нещо освежително и да си поговорят. Тъмносинята рокля беше грижливо изчеткана и изгладена. Скромните маншети и яка бяха заменени с колосана бяла дантела, много скъпа, макар и малко старомодна. Яката беше хваната с ониксова брошка. Наистина беше позорно, че обстоятелствата бяха лишили младата жена от полагащото й се място в обществото. С красотата, очарованието и безупречните си маниери тя щеше да си намери много добра партия.
	Адорна се усмихна на себе си. В действителност Шарлът не се нуждаеше от нищо повече. Красотата й беше напълно достатъчна. Повечето мъже не бяха в състояние да устоят на строгата й резервираност. Това беше най-доброто предизвикателство.
	— Заповядайте, седнете, мила моя. — Адорна посочи удобния диван. — Искате ли да пием по нещо, докато очакваме сина ми?
	— Не е нужно да чакате, майко, вече съм тук.
	Адорна се обърна рязко и едва не се удари в Уинтър, който бе влязъл в салона, облечен в одеждите си на бедуин.
	И друг път го беше виждала с тях и не можеше да сдържи отвращението си. Тези одежди приличаха на чаршаф, стегнат на кръста с три златни кордели и яркочервен ешарп — символи, които показваха ранга му в племето. Все пак тя не можеше да отрече, че хладната бяла материя е по-удобна от скованите английски костюми, както и че Уинтър има право да се облича, както му харесва. Освен това бялата одежда подчертаваше по най-добрия начин широките му рамене и позволяваше възхитителни бегли погледи към босите стъпала и глезени. Възхитителни, защото Адорна подозираше, че той не носи нищо под одеждите си.
	Дали Шарлът предполагаше същото?
	Уинтър застана насред стаята с ръце на хълбоците и изгледа заплашително гувернантката. Тежко й, ако направи дори най-невинна забележка!
	— Нещо не е наред ли, лейди мис Шарлът?
	Младата жена дори не трепна.
	— Ни най-малко, милорд. Възхищавам се на костюма ви. Естествено, чувала съм за тези одежди, но никога не ги бях виждала. Това се казва джелаба, нали?
	Уинтър докосна устните си с върховете на пръстите и отговори с тъмен акцент:
	— Както винаги, проявихте мъдрост. Вие сте като старейшина на племето.
	За момент Шарлът го погледна изненадано, но бързо се овладя и наподоби лек поклон.
	— Много сте любезен, сър.
	Адорна с мъка се удържа да не се изкиска. Повечето жени щяха да му откъснат главата за такива думи. Шарлът сигурно предполагаше, че й е направил комплимент. Може би беше точно така, но все пак… не.
	Уинтър много обичаше да подчертава непригодността си към живота в Англия. Какво ли искаше да постигне с тази тактика?
	Шарлът зае място на дивана. Уинтър се запъти към напитките.
	— Какво да ти налея, мамо?
	Краткият въпрос сложи край на мълчанието, запълнено от Адорна с вихрушка от случайни мисли.
	— За мен бренди. Знам, че дамите никога не пият бренди на публично място, но пътуването беше ужасно, а Уинтър имаше много работа във фирмата — права ли съм, скъпи? — докато аз полагах всички усилия да науча слуховете около завръщането му, които се носят в обществото. Както можете да си представите, Шарлът, жените на приятелите му разказват какви ли не неща за посещението си тук. Разпространяват сочни хапки в салоните, от които местните клюкарки са изградили образ на самонадеян сноб. Как не понасям такива жени! Брендито ще ме успокои. Желаете ли и вие една глътка, Шарлът?
	Младата жена се поколеба. Би било по-прилично да помоли за дамска напитка. От друга страна, не биваше да напомня на Адорна, че не подобава на дама да пие бренди.
	— Да, и за мен малко бренди, моля.
	Лека усмивка заигра по устните на Уинтър. Наля солидни порции в две кристални чаши и ги подаде на дамите с поклон. След това се настани срещу Шарлът в другия край на дивана. Там имаше място за още един човек, но в тази одежда Уинтър заемаше много място. Разкрачи се, сложи едната си ръка на резбованата странична облегалка, обърна лице към Шарлът и я огледа безсрамно. Пръстите на другата му ръка почти я докосваха.
	Шарлът го погледна само с ъгълчето на окото си, отпи глътка бренди и потрепери.
	— Ужасен вкус, нали, лейди мис Шарлът? — попита провлечено Уинтър. — Въпреки това вашите англичани се наливат при всеки удобен случай, и то със значителни количества.
	Шарлът отпи втора, по-голяма глътка и Адорна разбра, че двамата бяха стигнали до онзи стадий на конфронтацията, в който се сражаваха мълчаливо с вирната брадичка и непоколебима поза.
	— Уинтър, кафето ти ще се появи всеки момент — побърза да каже тя. — Двамата сигурно се питате защо ви помолих да ме посетите тази вечер.
	Това привлече вниманието им. И двамата устремиха погледи към нея, бдителни и остри като ножове.
	— Трябва да призная, Шарлът, че когато ви взех на работа, не разкрих напълно намеренията си. Наистина трябва да научите двете деца на добри маниери, но това може и да почака. — Адорна отпи малко бренди и остави чашата си на масичката. — Както вероятно сте забелязали, Уинтър е този, който се движи всеки ден в обществото и се нуждае от уроците ви.
	Прозрението улучи Уинтър като удар. Ето какво било намерението на майка му! Подозираше, че е замислила нещо, но това… В гърдите му лумна гняв.
	Шарлът също изглеждаше изненадана и той заключи, че не е знаела нищо за интригата на майка му. Тя го зяпаше, сякаш е тигър, готвещ се за смъртоносен скок. Направи си удоволствието да затвърди това мнение, като я изгледа наистина жадно.
	Тя отмести поглед. Жестовете й бяха отмерени както винаги, само гласът прозвуча леко дрезгаво. Отпи още малко бренди и заговори:
	— Разбирам, че сте загрижена за поведението на лорд Ръскин, но аз не се смятам подходяща за тази задача. Защо не му назначите домашен учител?
	Шарлът очевидно смяташе, че той има нужда не само от уроци по прилично поведение в обществото. Това беше вбесяващо.
	— Можете ли да си представите мъж, който е съгласен да бъде наставляван от друг мъж? — попита със съмнение Адорна. — Нищо няма да излезе.
	— При момчетата става — възрази меко Шарлът.
	— Обаче Уинтър е мъж. Нали видяхте как реагира на предпазливите намеци на лорд Бъкнел да се държи по-прилично.
	— Бъкнел? — Уинтър изпухтя презрително. Този надут, скован старец!
	— Виждате ли? — Адорна направи жест в посока на сина си.
	— Джентълмените не пухтят.
	Уинтър повтори изпухтяването си.
	— Има цял куп мъжки заведения, от които не разбирам нищо — клубове, стадиони, мъжката стая след масата… — Шарлът отново отпи глътка бренди и бузите й се зачервиха. — Как бих могла да постигна успех?
	Мама почти я е убедила, помисли си ядосано Уинтър. Гласът й звучеше едва ли не умолително. Как щеше да се чувства, докато Шарлът му предписва какво да прави и как да го прави? Днес следобед му беше струвало много сили да преодолее гордостта си. Ако не бяха тъжните лица на децата му, никога нямаше да й позволи да се върне на терасата.
	— Достатъчно време прекарахте с него, Шарлът, за да знаете, че маниерите му не са истинският проблем.
	Адорна очевидно бе забелязала неверие по лицето на гувернантката, защото допълни:
	— О, разбира се, че има неща, които се нуждаят от корекция. Но той е израснал в Англия. Не може да е забравил основните правила.
	— Ако е така — Шарлът го удостои с хладен поглед, — значи безкрайните му пропуски и грешки не са нищо повече от опит да привлече вниманието върху себе си. Тогава му липсва по-скоро дисциплина, отколкото гувернантка.
	— А може би — Уинтър говореше през здраво стиснати зъби — ми е необходим човек, който да обясни защо английската аристокрация толкова държи на тези глупави учтивости.
	Адорна ги прекъсна, преди отново да започнат да си разменят обиди.
	— Мила Шарлът, трябва да знаете, че той не е в състояние да схване някои подробности. Как да се облича…
	— Неудобно — подхвърли Уинтър.
	— Какво да казва и кога да го казва. Той е твърде…
	— Искрен — подхвърли Уинтър.
	— … твърде откровен и в положителната, и в отрицателната си преценка.
	Адорна го изгледа сърдито.
	— Децата постигат първите си успехи. Ако съкратим уроците с тях, вредата ще бъде непоправима — заяви категорично Шарлът.
	О, милата! Само да знаеше как сама се прави неустоима за него! Трапчинката на брадичката и меко закръглените бузи бяха знак за жена с мек характер, но хладният поглед и желязната устойчивост ги изобличаваха в лъжа. Тази жена имаше здрав гръбнак. Ала когато говореше за децата му, не можеше да скрие истината. Неговите деца бяха за нея не товар, а съкровище, за което тя се грижеше всеотдайно. Знаеше ли колко привлекателна я прави тази сърдечна доброта?
	Не, сигурно не знаеше, защото иначе щеше да скрие тази част от характера си за неговия остър поглед. Вероятно при предишните си работодатели беше постъпвала точно така, в противен случай майка му нямаше да я избере.
	— Досега го държах далеч от светските забавления, защото се боях от коментарите му, но много скоро ще се наложи да се облече елегантно и да излезе в обществото. Клюките се носят по всички салони и ако не им се противопоставим, вредата ще бъде непоправима. От друга страна обаче… Представяте ли си какво ще се случи, ако Уинтър заяви на младата дама, решила да пофлиртува с него, че е най-добре да се прибере вкъщи и да помоли баща си да я просвети по някои въпроси? Или ако започне да обяснява колко абсурдна игра е вистът? Или пък ако се скара на някой лорд, че се отнася зле със слугинчето от кухнята! — Адорна буквално трепереше.
	Уинтър зяпаше двете дами насреща си с големи невинни очи. Лека-полека му ставаше забавно. Знаеше, че ще намери начин да осуети намеренията на майка си, а дотогава можеше да се позабавлява. Освен това беше решен да разследва злоупотребите във фирмата. Сумата, за която ставаше дума, не беше причинила кой знае какви загуби на компанията, но той нямаше да намери покой, докато не открие виновника.
	Да, майка му беше права. Той можеше да научи много неща от Шарлът, която го развеселяваше със своята безкрайна тактичност, със сериозността, с която разясняваше правилата за поведение в обществото, и особено с трапчинката на брадичката.
	— През следващите дни ще имам много работа във фирмата. Това означава, че уроците ще се провеждат вечер, след като децата си легнат.
	Адорна го погледна одобрително. Очевидно се зарадва на съгласието му. Въпреки това не се обърна към него, а към Шарлът.
	— Това означава, че задълженията ви ще се удвоят, мила моя. Затова съм готова да ви дам половин ден почивка всяка седмица и да повиша заплатата ви.
	Шарлът сведе глава и лицето й побледня. Опита се да скрие мислите си, но и майката, и синът разбраха, че се бори с изкушението. За жена, която трябваше да се оправя сама в живота, парите означаваха много. Уинтър я разбираше и одобряваше поведението й.
	Адорна продължи с омайващия дрезгав глас и прочутото си красноречие:
	— Шарлът, мила Шарлът, аз дойдох в академията за гувернантки, за да намеря учителка за Уинтър. И съм благодарна на бога, че намерих вас. Разберете, ние сме търговци и изисканото общество ни е поставило, така да се каже, на изпитателен срок. Трябва да докажем годността си.
	Това беше прекалено. Постоянните намеци, че хората, които работят, не са уважавани колкото безделниците. Мъжът от стар род беше светец, все едно дали беше годен за нещо или не. Ако неговите бедуини мислеха по същия начин, днес от него щяха да са останали само купчинка кости в пясъка! Английските аристократи не притежаваха и една десета от интелигентността на хората в пустинята — това беше истината. Бедуините си завоюваха място в живота с хитрост, сила и воля за живот.
	Адорна пое дълбоко въздух и продължи:
	— Ако Уинтър продължи да се държи по същия начин, дори моите връзки няма да ни спасят от окончателна анатема — а това не е добре за бъдещето на децата.
	— Колко непочтено — прошепна Шарлът. Очевидно имаше предвид, че е непочтено да се използват децата като аргумент, но Адорна се направи, че не е разбрала.
	— Непочтено, но истина. Освен това не е нужно да се занимавате постоянно с него. Само докато дойде приемът за кралското семейство.
	Шарлът плъзна пръст по ръба на чашата с бренди. Много грациозни пръсти, помисли си Уинтър, потънал в съзерцание, фини и изискани, добре поддържани, със скромен златен пръстен на единия показалец. Може би спомен от изгубен любим? Веднага облече мисълта си в думи:
	— Откъде имате този пръстен, лейди мис Шарлът?
	При този внезапен въпрос майка му изгуби търпение.
	— Уинтър, не ни отклонявай от темата!
	— О, няма нищо — отговори бързо Шарлът. — Това е брачният пръстен на майка ми. — Тя помилва гладката халка и добави язвително: — Не съм го откраднала, ако това намеквате.
	— О, разбира се, че не! — Уинтър беше почти уплашен. — Кражбата не е във вашата природа.
	— Ако наистина мислите така, за в бъдеще се въздържайте да задавате лични въпроси с толкова обвинителен тон.
	Мъжът кимна сериозно.
	— Абсолютно сте права, лейди мис Шарлът.
	Адорна се засмя зарадвано.
	— Видяхте ли? Знаех си, че ще проработи. О, моля ви, Шарлът, дори ако сте равнодушна към нашето добро име, помислете за доброто име на Англия. Нямаме право да се провалим, нали? Трябва да се покажем откъм най-добрата си страна пред серемианското кралско семейство.
	Следващите думи на Адорна окончателно извадиха Шарлът от равновесие.
	— На приема ще присъстват не само серемианците, а и кралица Виктория.
	Младата жена преплете ръце и ги стисна до болка.
	— Нейно величество? Тук? — В погледа, отправен към Уинтър, се четеше неприкрито стъписване. Босите стъпала, краката, които се очертаваха под джелабата, небрежната поза… — С него?
	Мъжът тържествено наклони глава — и размърда пръстите на краката си.
	— Сигурен съм, че ще впечатля кралицата с откритостта си. Знам, че тя е мъдра и силна.
	— О, не! — изохка Шарлът. — Аз пък съм сигурна, че Нейно величество няма да се впечатли. Добре, Адорна, ще се опитам, но само вечер и… искам да удвоите хонорара ми за тези часове.
	— Да го удвоя? — Щом станеше въпрос за пари, Адорна се превръщаше в съвсем друга жена. Ала Уинтър й кимна едва забележимо и тя се примири; — Е, добре, щом така искате — кимна тържествено тя и наложи на лицето си сияеща усмивка.
	Шарлът изпразни чашата си и стана. Олюля се леко и Уинтър протегна ръка да я подкрепи, но тя го отблъсна.
	— Ако това е всичко, бих желала да се оттегля в стаята си.
	— Да, това е всичко — потвърди Адорна.
	Шарлът излезе от салона с изкуственото достойнство на леко пийнала жена, все още с чашата в ръката си. Майката и синът я проследиха с погледи.
	— Бедничката — отбеляза Адорна, след като стъпките на гувернантката заглъхнаха по коридора. — По всичко личи, че нашата Шарлът не понася бренди.
	— Права си. — Уинтър се наведе към майка си и добави: — Мисля, че за в бъдеще трябва да намалим порцията й.
	— Прав си… — Адорна взе чашата си и отпи голяма глътка.
	— Когато не се налага да я убеждаваме в нещо…
	— Някой трябва да провери дали е намерила стаята си.
	Адорна посегна към звънчето.
	— Ще повикам мисис Сиймс.
	Уинтър я спря.
	— Аз ще се погрижа. Искам да изясня на мис Прайс какви са задълженията й спрямо мен.
	Адорна се усмихна ласкателно.
	— Надявам се, че ми прощаваш тази малка хитрост, скъпи Уинтър?
	— О, мамо, ти си изпълнена с „малки хитрости“. Последната изобщо не ме изненада.
	Уинтър беше син на майка си. Приемаше плана й, за да прикрие собственото си, току-що оформило се в план намерение. Щеше да го осъществи много трудно, като имаше предвид колко лесно Адорна подушва тези неща. Но той притежаваше нещо, което липсваше на другите. Имаше достатъчно опит, за да я заблуди. Беше овладял това умение по принуда.
	— Добре, аз ще участвам в играта, но тя трябва да си знае мястото.
	Видя как сините очи на майка му засвяткаха гневно и се усмихна.
	— За пореден път ми доказваш, че имаш спешна нужда, от уроци по прилично поведение. Какви са тези изказвания!
	— Все още не разбирам защо толкова държеше да ми намериш гувернантка. — Той стана и се поклони. — Отивам след учителката си. Лека нощ, мамо!


>	10

	Уинтър остави леността и небрежността си в салона на Адорна. Знаеше къде е спалнята на Шарлът — беше го разузнал следобеда след малкия им сблъсък на терасата. Ако побързаше, щеше да я настигне в галерията на предците. Галерията беше просторна и мрачна и подхождаше отлично на плановете му. Когато забеляза полата й в края на коридора, той забави ход и се постара да стъпва съвсем безшумно. Не искаше да я уплаши. Галерията беше съвсем близо.
	Никога досега не беше срещал жена, пожертвала жизнерадостта си в полза на един принцип. Никога досега не беше срещал жена, толкова предана на онова, което считаше за правилно. Никога досега не беше срещал жена, която събуждаше в сърцето му толкова силни емоции.
	Никога досега не беше срещал жена, която да желае с такава сила.
	Видя я да бърза между светлините и сенките. Крачеше с вродено достойнство, по-точно се плъзгаше покрай свещниците на стената. Шарлът оставяше впечатление за ведрост и спокойствие, но зад тази овладяна фасада се криеше страстна жена.
	Тя не го знаеше. Не проумяваше какво невероятно напрежение вибрира между тях — дори само това го омагьосваше. Жена на нейната възраст не можеше да е абсолютно недокосната… не, невъзможно.
	Тя зави зад ъгъла и навлезе в галерията на предците. Уинтър ускори ход.
	Никога не мислеше за нея, без да си представи как изглежда без предпочитаните си сини и сиви рокли, фустите също трябваше да изчезнат и най-вече корсетът, на който тя толкова държеше, макар да я бе уверил, че не се нуждае от него.
	Колко време щеше да му трябва, за да стопи съпротивата й? Искаше да я види напълно отпусната, да я настани в леглото си и да разголи гърдите й… Да я целува навсякъде, да се наслаждава на горещата кожа… Каква тактика да приложи, за да преодолее страховете й, да я накара да забрави добрите маниери и вроденото си самообладание? Как ли ще реагира тя?
	Дали ще го отблъсне? Или ще се опита да охлади желанието му? А може би ще започне да го укорява?
	Точно така. Шарлът непременно ще се опита да му въздейства с цивилизованото си поведение. Да се пребори с примитивните му инстинкти. И той беше постъпвал по същия начин, докато живееше в пустинята.
	Но не се справи. Опитоменият винаги беше подвластен на диваците.
	Уинтър зави зад ъгъла и влезе в галерията. Макар че изходът беше точно насреща, вътре цареше пълен мрак и от това разстояние различаваше само очертания. Добре, че помещението му беше познато и не се беше променило още от детството му. Около малкото маси бяха наредени столове. Малки, рядко използвани стаи за гости се намираха зад затворените врати. Стените на дългата зала, която свещите не бяха в състояние да осветят, почти не се виждаха в мрака. От едната страна високите прозорци бяха закрити с яркочервени кадифени завеси. От другата страна стената беше покрита от пода до тавана с картини. Мъже на коне, дами с деца, познати или екзотични местности. Имаше даже портрет на младия Уинтър с рошав спаниел.
	По-чувствителен човек сигурно щеше да се настрои мрачно под толкова изпитателни погледи.
	Шарлът вървеше през галерията с абсолютно безразличие.
	Когато Уинтър я настигна, тя усети близостта му и се обърна рязко, вдигнала ръце за отбрана.
	Той спря веднага. Знаеше, че не бива да се приближава твърде много. Не искаше да я разтревожи — още не.
	— Лейди мис Шарлът. — Поклонът му беше съвсем коректен. — Исках да поговоря с вас. Търсех ви.
	Тя притисна ръце към гърдите си, сякаш трябваше да обуздае ударите на сърцето си. Много му се искаше да вярва, че се е наелектризирала и се радва да го види, но по-вероятно беше, че я е уплашил.
	Шарлът очевидно се ядоса на внезапната му поява.
	— С какво мога да ви бъда полезна, милорд? — Гласът й прозвуча леко задъхано.
	Ако й кажеше истината, сигурно щеше да му изкрещи.
	— Помислих си, че ще е добре да обсъдим следващите си стъпки без ограничаващото присъствие на мама.
	— Следващите стъпки? — В гласа на Шарлът звънна тревога.
	— Къде ще се срещаме, какво ще правим, колко време ще бъдем заедно… — Като видя колко е уплашена, той стана по-отстъпчив. — Имам предвид уроците по английско поведение, които ще ми давате.
	— О! — Шарлът се обърна към картините по стената, сякаш можеха да я освободят от това положение. — Разбирам какво имате предвид.
	Уинтър й предложи ръката си и каза:
	— Искате ли да повървим още малко?
	Тя се поколеба. Очевидно не искаше да сложи ръката си върху неговата, но какво би могла да стори? Да прояви грубости и да каже не? Този следобед той бе разбрал, че са нужни само малко хитрост и добре премислена учтивост, за да я укротят. Тя пристъпи към него и пръстите й докоснаха ръкава му. Добре, че не носеше ръкавици.
	— Ръката ви е като пеперуда. — Уинтър притисна пръстите й върху ръкава си. — И вие сте плаха като пеперуда и не осъзнавате бисера на женската си красота. — Тръгна напред, преди тя да е преглътнала комплимента. — Най-добре да поговорим в старата детска стая. Знаете ли къде е?
	— Хъм. — Тя се покашля изискано и пръстите й отново се раздвижиха под неговите като пеперудени крилца. — Вероятно на третия етаж?
	— На втория. Това беше моята детска стая. Мебелите бяха изнесени. Това отговаря на вкуса ми повече от претрупаните стаи на модното общество. Столове, дивани и маси… човек не може да се движи между тях, без да се удари! Драпирани платове и пискюли във всевъзможни цветове! И всяка свободна площ запълнена с дреболии. — Той хвърли бегъл поглед към Шарлът.
	С леко наклонената си глава и изисканата висока прическа тя беше съвършената лейди. Ала леката усмивка я издаваше. Уинтър моментално се възползва от настроението й.
	— О! Виждам, че сте съгласна с мен.
	— Самата аз предпочитам по-скромна мебелировка и не одобрявам днешната мода — фактът, че издаваше нещо от личните си предпочитания, му показа, че още е под влияние на брендито. — Но не си позволявам да критикувам вкуса на обществото.
	Уинтър почти се засрами, че използваше състоянието й. Почти.
	— Аз също не го критикувам. Просто споделям мислите си като човек с човек, за когото знам, че мисли като мен.
	Шарлът моментално изпъна рамене. Реагира твърде силно на намека, че между тях има близост. Е, добре. Очевидно осъзнаваше близостта му и беше неспособна да скрие напрежението си. Той също усещаше остро близостта й. Допирът на тялото и ароматът й му причиняваха болезнена тежест в слабините. Сигурно защото отдавна не беше имал жена. Но и защото… защото тя беше Шарлът.
	— Може би употребих лоша дума — „споделям“? — попита той с добре изиграно простодушие. — Исках само да кажа, че ние с вас мислим по един и същ начин.
	— Думата е съвсем коректна — отговори тя, без да се замисли, — но аз не знам дали мога да се съглася с нея.
	— Според мен трябва — отвърна твърдо той. — Вие вярвате, че възпитанието на децата ми е най-важната задача на всички ни.
	— Абсолютно.
	— И аз вярвам. — Той я водеше бавно през галерията и портретите се плъзгаха покрай тях. — Само по тази причина ви помолих да останете днес следобед, въпреки че ме унижихте.
	Шарлът издърпа ръката си.
	— Не сте ме помолили да остана. И не съм ви унижила.
	— Съгласих се да вземам уроци от вас, макар че ми предстоят дълги дни в Лондон и убийствено завръщане вкъщи.
	— И моят ден е дълъг.
	— Съгласих се да ви плащам двойно повече, макар че докато сте под моя закрила, имате право на легло и храна.
	Шарлът спря рязко и изтръгна ръката си от неговата.
	— Не съм под ваша закрила. Аз съм независима жена.
	Уинтър също спря.
	— Аз не се развиках, когато дъщеря ми поиска да се оженя за вас.
	В мрака не се виждаше нищо, но той бе убеден, че тя се е изчервила.
	— Вината не е моя!
	— Не сте ли поискали от нея да се изкаже във ваша полза?
	— Моля за извинение, сър — Шарлът опря ръце на хълбоците си и го изгледа с дива омраза, — но аз никога не постъпвам по подобен начин с питомците си.
	Той направи дълга крачка към нея, притисна крака към полата й и се извиси над главата й в целия си внушителен ръст.
	— Сигурна ли сте, че не сте поискали нищо от нея?
	— Дали съм сигурна? Естествено, че съм. — Шарлът го измери с леден поглед от глава до пети, спря върху чуждоземното му облекло, видя строгия израз на лицето му и преглътна шумно. — Как бих могла да забравя, ако съм направила такова предложение?
	Уинтър придаде на гласа си тъжно звучене.
	— Това не е много ласкателно за мен.
	— Какво? Какво казахте?
	Най-сетне беше завоювал цялото й внимание.
	— Старейшината на племето извади дъщеря ми от люлката, засмя се и предрече, че Лейла ще стане мъдра и силна, надарена с щедро сърце. Че ще дари на семейството си щастие и ще бъде чест за мъжа си. Надявах се Лейла да е разбрала за какво мечтаете дълбоко в сърцето си.
	— Какво?
	— Не е ли така? — Той се приближи още малко. Шарлът се отдръпна към стената.
	— Аз никога не съм… Тя не е… Тази мисъл никога не се е мяркала в главата ми. — Тя прибави бързо: — И в сърцето.
	— Тогава сега ще си помислите.
	— По-добре да не го правя.
	— Искам да го направите.
	Само да можеше, Шарлът щеше да избяга. Но бе опряла гръб в стената. Той стоеше пред нея, а тя бе пила твърде много и сега не беше в състояние да се отърве от него. В същото време обаче алкохолът не беше достатъчен, за да не проумее твърде реалната опасност, срещу която беше изправена.
	— Защо? — попита с несигурен глас.
	Той се направи умело на шокиран.
	— Не мисля, че ще се справите добре като моя метреса!
	Уплахата й не беше ни най-малко престорена и това не беше особено ласкателно за него. Но в момента беше достатъчно да знае, че тя усеща физическото му присъствие. Очите й бяха широко отворени и пълни с ужас, тя не смееше да откъсне поглед от него, сякаш само бдителността можеше да й помогне да излезе от тази неловка ситуация. Ноздрите й трепереха, докато вдъхваше аромата му — той беше уверен, че мирише на чисто, защото се къпеше всеки ден, не като английските дендита. Гласът му беше тих, с хипнотичен подтон. Опитът го бе научил, че може да каже всичко на всекиго, стига да говори тихо и заклинащо.
	— И насън не би ми хрумнало да извърша нещо толкова неприлично — изрече със запъване тя.
	— Точно така. — Лицето му грейна. — Радвам се, че сме на едно мнение. Значи ще помислите над тези неща?
	— Не, аз… Аз… не. — Шарлът се хвана за облегалката на един стол и му се изплъзна.
	— Лейди мис Шарлът, преди да си отидете… — Той й протегна ръка с дланта нагоре.
	Тя погледна първо ръката, после него. За пореден път бе захвърлил фасадата на чуждоземен глупак и си позволяваше свободата да иска. О, да, тя разбра това искане и се уплаши от последствията, ако откажеше.
	Макар и колебливо и със страх, сложи ръката си в неговата. Той сключи пръсти и тя усети топлината му, своята крехкост, недокоснатата женственост на нежните си крайници и тънката си кожа. Той беше свикнал с жени, които имаха мазоли от всекидневния тежък труд. Жени, които работеха редом с мъжете си, за да оцелеят в пустинята. Възхищаваше се на тези жени. Смяташе, че английските дами също имат нужда от малко физически труд на въздух, вярваше, че никога няма да разбере как мъжете могат да желаят такива жени.
	Ала когато стисна ръката на Шарлът, пожела да запази мекотата й. Да спести на тази почти непозната жена битката за оцеляване. Да й даде живота, за който беше определена — живот с удобства и радост. Много, много радост.
	Тя променяше мисленето му и това не му харесваше. Но в пустинята беше научил нещо много важно. Понякога съдбата си играеше с хората. Ако се бореше срещу привлекателната й сила, ако постоянно викаше на помощ разума си, нямаше да спечели Шарлът. А той я искаше. С цялата сила на сърцето си.
	Какво ли си мислеше тя, докато гледаше сплетените им ръце? Дали искаше той да се грижи за нея? Представяше ли си как ще живее като негова жена?
	Или беше пленница на бурята от честта в гърдите си?
	Това беше без значение. Той бе направил онова, което искаше, и отсега нататък тя щеше да го гледа с друга очи.
	Поднесе ръката й към устните си и целуна дланта. Бавно и нежно. Внимателно затвори пръстите й над целувката и разхлаби хватката си.
	Тя погледна ръката си, сякаш виждаше как целувката отлита, и не посмя да я отвори. Вдигна объркан поглед и дойде на себе си едва когато той й се усмихна нежно. После си отиде — може би вървеше малко по-бързо от обикновено. Може би се олюляваше малко по-силно отпреди.
	Зарадва го най-вече жестът, с който скри ръката си в полата. Той знаеше защо. Тя искаше да задържи целувката му.


>	11

	На следващата вечер, докато вървеше към старата детска стая, Шарлът все още страдаше от леко главоболие. От днес нататък Адорна щеше да си пие брендито сама. Младата дама беше убедена, че никога нямаше да преживее снощната сцена с Уинтър, ако не беше изпила цяла чаша бренди.
	Да възпитава възрастен мъж! И то човек като Уинтър. Какво можеше да постигне с него? Да си цивилизован човек не означаваше само да знаеш кога се носят ръкавици…
	… или кога се носят обувки. О, не! Нали бе взела твърдото решение да не мисли за босите му крака.
	… или как се дебнат млади жени в тъмни коридори…
	… и в никакъв случай да не се чуват забележки, че тя би могла да стане негова метреса… или негова жена.
	Негова жена! Шарлът с мъка потисна желанието да се изсмее истерично. Или по-добре да изпръхти, както беше направил Уинтър. Предложението на Лейла баща им да се ожени за гувернантката можеше да бъде извинено с детското незнание. Обаче Уинтър много добре знаеше какво прави. Той я желаеше.
	Точно така. Макар че й трябваше време, тя бе разгадала скандалния му план. Този необикновен мъж не искаше женитба. Искаше същото, което искаха всички мъже от всяка що-годе симпатична жена, дошла да живее под покрива им.
	Е, от лейди Шарлът Далръмпл нямаше да получи нищо. Веднъж вече беше доказала, че не може да бъде купена. Колко жалко, че Уинтър не знаеше тази история.
	Жалко ли? Шарлът се потърси отвратено. Тя не искаше Уинтър да научи историята й. Никога. Невъзпитан, какъвто си беше, той щеше да я разпитва, а тя избягваше да говори за болезнените си преживявания.
	Невъзпитан? Да. Лейди Ръскин нямаше представа какво различава коминочистача от истинския джентълмен. Поведението. Уинтър нямаше поведение на джентълмен. Той се държеше така, сякаш разполагаше с всичко необходимо, за да събере батальон от смели мъже и да завладее с тях целия свят. Тази арогантност беше крайно изнервяща за англичаните, които не познаваха бурното море, златните пустини и войнствените араби.
	Тя спря за миг, облегна се на стената и се опита да се пребори с глупавата си склонност да романизира приключенията на Уинтър. Май беше чела прекалено много приключенски истории на децата. Или появата на Уинтър в ориенталски одежди беше възбудила фантазията й. Надали можеше да има по-неприлична одежда. Свободна и въздушна, тя не изпълняваше нито едно от предписанията на цивилизованите нации.
	Когато за първи път го видя в джелаба, тя беше поразена и неспособна да разсъждава трезво. След този първи удар мислите й не преставаха да се реят в различни посоки. Как ли щеше да се почувства, ако захвърлеше корсета? Да се облече в памучно платно като него? Оттам нататък й оставаше само една крачка по хлъзгавата пътека на греха — особено след като бе дръзнала да се запита дали под такава одежда се носеше бельо. Винаги когато поглеждаше Уинтър, си мислеше… о, не, нямаше никакво значение какво си мислеше. Подобни фантазии без съмнение бяха последствие от прекаляването с алкохола. Никакво бренди повече.
	Тя изпъна рамене и продължи към старата детска стая, където трябваше да се срещне с обекта на фантазиите си.
	Почука тихо и когато никой не отговори, влезе колебливо. Голямата, просторна стая беше празна и тъмна. Само около камината се виждаше светло петно от сиянието на огъня. Пламъците пращяха и съскаха. Върху дългата ниска масичка пред камината, покрита с чисто бяло платно, бяха наредени няколко свещи. Десетина квадратни възглавници бяха струпани на купчина на пода, до тях се виждаха грижливо сгънати одеяла. Подът беше покрит с килим, чиито сложни шарки искряха в златно, зелено и яркочервено.
	Защо обаче липсваше провокиращо небрежната, властна фигура на нейния ученик? След кратко колебание Шарлът извика:
	— Лорд Ръскин?
	— Добре дошла, лейди мис Шарлът. — Гласът дойде иззад здраво затворената врата в отсрещната стена. Името беше произнесено топло; всяка сричка нежно увита в чуждоземния му акцент. — Влезте в моите скромни покои и ги украсете с изисканото си присъствие.
	Тонът му я накара да забрави, че е само гувернантка, а той е виконт и неин работодател. Накара я да осъзнае, че е жена, желана жена, и това опасно съчетание направи ситуацията още по-опасна.
	Ако не беше достатъчно бдителна, този мъж щеше да я прелъсти!
	— Милорд, ако чувството не ме лъже и това наистина са вашите лични помещения, приличието ми забранява да пребивавам тук заедно с вас.
	— Лични помещения? Това е старата ми детска стая. — В гласа му имаше искрено учудване. — Само една минута. Разположете се удобно.
	— Хъм… — Не му повярва докрай, но реши, че е изразила достатъчно ясно становището си. Тя не беше глупачка и не желаеше да остава насаме с него.
	Но как да се разположи удобно, като в помещението нямаше столове? Задоволи се да застане до масата, която й стигаше до коленете, и да разгледа таблата, на която бяха сложени самун хляб, кръгла питка сирене и купа с тъмночервено грозде. Никъде не се виждаха прибори, нито диван за сядане и тя се запита с нарастваща неловкост дали пък недоверието й към намеренията на Уинтър няма да се окаже оправдано.
	От купата с грозде се носеше сладък аромат. Тя се наведе и вдъхна дълбоко свежата миризма, смесена с уханието на хляба. Ала като чу гласа на Уинтър, се изправи като свещ.
	— Моля ви, лейди мис Шарлът, вземете си, не се стеснявайте.
	Той стоеше на вратата и за нейно облекчение беше облечен в изискан костюм. Липсваха му само обувките. По дяволите, защо пак беше с боси крака?
	— Не, благодаря, милорд, вече вечерях.
	— О, вземете си, моля ви! Не мога да изям всичкото това грозде, защото ще се издуя.
	Шарлът с мъка потисна напиращия на устните й остър вик — или пристъп на смях. Под влиянието на Уинтър разликата постепенно се заличи. За да спечели малко време, тя откъсна едно зърно и го сложи в устата си. Свежо, сладко, пълно със семки. Докато дискретно плюеше семките в шепата си, той обикаляше стаята като природна стихия. Носеше черна жилетка, черен панталон и бяла риза и ако не бяха босите крака, можеше да го възприеме като английски джентълмен. Ризата беше леко отворена и разкриваше тънки черни косъмчета. Мускулестите бедра се очертаваха под панталона. Но не можеше да пренебрегне босите му стъпала. Просто не можеше.
	Той излезе под светлината и зае обичайната си поза: ръцете опрени на хълбоците, брадичката властно вирната.
	— Е, да започваме.
	Шарлът бързо хвърли семките в камината и стисна зъби, за да се съсредоточи.
	— Добре, започваме. Искам първо да кажа, че задачата да ви направя достоен за поява в обществото никак не ми е по вкуса, но ще дам най-доброто от себе си…
	— Да, знам, знам. Вие сте жена, която винаги дава най-доброто от себе си. В това няма съмнение. Е, с какво ще започнем?
	Шарлът се ядоса, че бе прекъснал внимателно обмислената й реч, но успя да запази външно спокойствие.
	— Моят опит ми показва, че първата тема, с която трябва да се заемем, е вашият навик да задавате въпроси за твърде лични неща.
	Уинтър наклони глава.
	— Твърде лични ли? Да не би да искате от мен да не говоря повече за децата си?
	— Не, разбира се. Имам предвид лични неща, които се отнасят до тялото ви. Не бива да се говори за… дейността на органите, особено когато присъстват лица от другия пол. — Тя изчака той да размисли над мъглявите й описания.
	Много скоро лицето му се разведри.
	— Май разбрах! Не бива да говоря, че ще се издуя.
	— Точно така. Не е прилично. Никакви описания на физически оплаквания или болести.
	— Но нали възпитаните дами и господа винаги питат как съм!
	Шарлът се направи, че не е разбрала тънката подигравка.
	— Чисто реторичен въпрос. Когато някой ви попита как сте, коректният отговор гласи: „Благодаря, добре съм, а как сте вие?“
	— Това обяснява защо повечето дами ме поздравяват, но вече не питат как съм. — Той отиде до масата и се отпусна на една голяма възглавница.
	Смелостта я напусна. Точно както се беше опасявала. Той се показваше от грубиянската си страна, може би, за да я ядоса, а може би и за да се разбунтува срещу указанията й. Със сигурност не защото си мислеше, че на нея й харесва да види на мъж, седнал на възглавница.
	— Имам ли право да се осведомя за здравето на дамите? — попита невинно той.
	— Имате право само да попитате как се чувстват. Най-общо, нали разбирате. — Той се бе разположил удобно точно срещу нея, с гръб към огъня, и изглеждаше спокоен и весел, съвсем не опърничав. Може би, каза си примирително тя, просто има желание да си почине след дългия ден в кантората.
	Уинтър си спомни нещо и прехапа устни.
	— Лейди Скот роди наскоро и аз я попитах за сина й.
	— Напълно приемливо.
	— Попитах и дали раждането е минало леко.
	Шарлът въздъхна.
	— Жените обсъждат тези теми помежду си, но това се случва рядко. Никоя дама не говори за раждане с господин.
	Уинтър кимна.
	— В Ел Бахр жените си говорят много за тези неща, но мъжете не ги обсъждат.
	Поне един миг на съгласие, колкото и кратък да беше.
	— Виждате ли, дори в Ел Бахр има правила.
	— Но това ме интересува! — протестира той като малко момче.
	— Интересът ви не е по-важен от традицията и етикета.
	— В Ел Бахр интересът на мъжа е по-важен от всичко друго.
	Невъзпитан, разглезен хлапак!
	— Сега ще ми кажете, че вече не съм в Ел Бахр и че тук протоколът владее живота на хората. — Както бе направила преди малко Шарлът, и той подуши гроздето и хляба. Като забеляза, че тя се е оттеглила настрана, помоли учтиво: — Ще ми позволите ли да хапна, лейди мис Шарлът? Още не съм вечерял.
	— Но разбира се, милорд. Вече е късно и сигурно сте гладен.
	— Гладен като камила, която търси финикова палма. — Като видя смръщването й, той се постара да обуздае цветистия си език. — Да, гладен съм. — Направи широк жест и попита: — Ще ми направите ли честта да се присъедините към мен? Много сте тънка, макар че примамливите очертания на гърдите ви ми напомнят за зелени оазиси и сладки питиета.
	Тя бе шокирана и… само шокирана.
	— Не бива да казвате такива неща!
	— Само на вас, лейди мис Шарлът. Повечето жени не са толкова тънки. Ако не искате да ядете, поне седнете.
	Нерешителността беше лукс, който Шарлът по правило не си позволяваше, но сега не събра смелост да обясни на Уинтър, че гърдите й не са подходяща тема за разговор. Нейните или на която и да било друга жена, макар да не можеше да се отърве от чувството, че той го знаеше.
	— Моля ви, седнете — покани я отново той. — Нищо няма да науча, ако стърчите над мен.
	Вероятно нямаше никакви непочтени намерения спрямо нея. Макар че това не обясняваше какво точно беше искал от нея миналата вечер в галерията. Но мъжете бяха неразбираеми същества.
	— Бих могла да си донеса стол…
	— Пак ще стърчите над мен. Поканих ви тук, защото съм уморен и само тук мога да бъда сам. Нима една англичанка не може да седне удобно на възглавница?
	— Не е толкова лесно — отговори сухо тя. Не можеше да му обясни какво препятствие представляват три колосани фусти за жена, пожелала да седне на пода. Натрупа няколко възглавници една върху друга и се извърна, за да скрие усмивката си. Каква неподходяща реакция! В много отношения Уинтър беше останал пощаден от лицемерието на обществото и тя неволно се запита как опитните светски дами и господа реагираха на забележките му. Страшно й се искаше да е видяла лицето на лейди Скот, когато я е попитал леко ли е минало раждането.
	Когато отново се обърна към Уинтър, вече контролираше напълно израза на лицето си. Той огледа със смръщено чело полите й, но тя не разбра какво го притеснява.
	— Естествено, ще събуете обувките си.
	— Обувките…? — Едва се удържа да не го нарече варварин. — Не, няма да събуя обувките си!
	— Как тогава си позволявате постоянно да ми внушавате какво не е прилично?
	— Това не включва…
	— Лейди мис Шарлът, това е моето убежище. Донесъл съм килима и възглавниците от Ел Бахр. Като скъпоценен спомен за времето, което прекарах там. Не мога да ги заменя с нищо и треперя при мисълта, че един ден ще се износят и ще излинеят… и няма да ми остане никакъв спомен от горещо обичаната родина.
	Мекият мъжки глас звучеше едновременно лирично и обвинително. Въпреки това Шарлът не можеше да се отърве от подозрението, че той я манипулира. Но както и да е. Тя знаеше, че той обича Ел Бахр, и предполагаше, че пустинята му липсва. Ако това наистина бяха единствените му спомени, той имаше пълното право да я помоли да ги щади. С всички средства.
	Но да си събуе обувките… Гледа го цяла минута, за да установи дали се шегува.
	Не, не се шегуваше.
	— Е, добре, милорд — произнесе отчетливо тя, — щом заема мястото си, ще си събуя обувките.
	— Оказвате ми висока чест с учтивостта си. Както винаги.
	Ако се радваше на победата си, той го криеше много умело. По лицето му не пролича нищо, в очите не светна дори една искра. Шарлът укорно си каза, че сама се подлудява, като търси във всяка негова дума скрита подигравка. По-добре да остави тази тема. В този миг усети приятната миризма на печено кафе и забеляза керамичната кана до камината.
	— Да ви налея ли една чашка?
	Уинтър, който тъкмо белеше кората на сиренето, спря.
	— Ще се присъедините ли към мен?
	— Щом така желаете. — Шарлът завлече възглавниците до масата, донесе каната и две чашки, стоплени от огъня. Мина доста време, докато подреди полите си така, че да седне прилично. За съжаление възглавниците бяха по-меки, отколкото очакваше. Настани се срещу Уинтър — не, не точно срещу Уинтър, защото той беше в средата на масата, а тя към края. Разделяха ги само няколко стъпки. Най-трудно й беше с краката. Да ги протегне ли? Или да стъпи на пода и да свие колене? Накрая реши, че полите скриват достатъчно и може да седне като него — с отворени колене и кръстосани крака. Когато най-сетне се настани удобно, забеляза, че той я наблюдава възхитено. Гласът му прозвуча меко, почти нежно:
	— Вие превърнахте един прост акт в представление.
	Да не би да я укоряваше? Тя нямаше представа как се седи върху възглавници и не беше в състояние да се отпусне на пода като него. За последен път беше седяла на пода, когато беше дванадесетгодишна, но не си спомняше точно как. Помнеше, че обичаше да слуша разказите на майка си в тази поза, а понякога дори се излягаше на килима, взираше се в тавана и мечтаеше.
	— А обувките? — настоя той.
	Шарлът се наведе и развърза бързо шнуровете на високите до глезените полуботушки, като внимаваше да крие чорапите си от погледа му. Удаде й се да ги събуе почти незабелязано.
	Той проследи как тя постави износените черни обувки до възглавниците, сложи ръка на сърцето си и изрече тържествено:
	— Благодаря ви, лейди мис Шарлът.
	Тя се усмихна с усилие, защото се разкъсваше между гнева срещу него и облекчението, че най-сетне се е отървала от неудобните обувки. Със спокойна ръка наля кафе в двете крехки чашки и му подаде едната.
	— Надявам се, че денят ви в Лондон е минал добре.
	Той наряза сиренето с нож, много приличен на този, който бе подарила на Роби, само дето острието беше по-дълго, извито и със сигурност по-опасно.
	— Лондон се простира нашироко и олицетворява една стара страна, която обича да се хвали с кралското си достойнство и с богатата си история. Палатите и църквите са великолепни, всеки за себе си, но се гордеят с мястото си в града. Доковете и къщите под наем западат и потъват, но това е само загниващата долна част на тялото, останалото заслепява с блясъка си. — Той взе парче сирене, размачка го между пръстите си и заключи трезво: — Лондон е като лондончаните.
	В думите му имаше предостатъчно поезия и истина — два гряха, които английското аристократично общество нямаше да му прости.
	Мразеше да го укорява, но…
	Когато го погледна колебливо, той се ухили.
	— Естествено. Забравих. Така не се говори на публично място. Там се допускат само празни приказки. Без дълбочина. Коректният отговор гласи: „Денят ми мина добре, лейди мис Шарлът. А как беше вашият?“
	— Прекрасен. Благодаря. — Ала не се удържа да изкоментира забележката му. — Разговорът е изкуство, милорд. То позволява на двама души да се опознаят и с помощта на думите да се сближат, а с малко повече късмет да станат приятели. Никой не иска да изложи душата си на показ пред случаен познат, защото рискува най-дълбоките му тайни да станат за посмешище на злите хора.
	Той спря с хляба в ръце и тя помисли, че ще чуе язвителен коментар на своята сериозна и дълбокоумна забележка. Но той каза само:
	— Умна сте както винаги. Радвам се да чуя, че денят ви е минал добре. А сега бъдете така любезна да ме информирате за напредъка на децата ми.
	Шарлът се усмихна одобрително. В тази тема нямаше капани.
	— За мен е радост да преподавам на децата ви, милорд. И двамата са много добри по математика, по-добри от всички други деца на тази възраст, а способността им да овладяват чужди езици е учудваща. Напредват бързо по природните науки, по реторика, изразителност на речта и рисуване, а Роби става все по-добър по четене.
	Уинтър се засмя доволно като всеки баща, който слуша хвалби за децата си, но после въздъхна угрижено.
	— А Лейла? Тя не напредва ли в четенето?
	Шарлът неохотно поклати глава.
	— Лейла не чете.
	Искате да кажете, че не може да се научи?
	— Искам да кажа, че не разбира. — Шарлът мразеше да говори за своите недостатъци, но реши, че почтеността изисква да му признае истината. — Аз съм виновна, милорд. Може би нямам достатъчно опит в общуването с толкова малки деца. Не разбирам защо Лейла скръства ръце и отказва да прави това или онова. Не знам как да я накарам да чете. Обясних й с много думи, че ако се научи да чете, пред нея ще се разтвори цял нов свят.
	— Тя предпочита да ви слуша как четете. — Уинтър отхапа малко хляб и пийна глътка кафе.
	— Да, и децата, и аз харесахме извънредно много „Хиляда и една нощ“. Казах й, че ако се научи да чете, вече няма да чака новата история от мен, а ще си я прочете сама и ще разбере за какво става дума. Но това изобщо не й направи впечатление.
	Очите му засвяткаха, сякаш знаеше нещо, което не й беше известно.
	— Какво ви е, милорд? Има ли нещо, което би трябвало да знам за Лейла?
	Той се усмихна и поклати глава.
	— Лейла ще започне да чете, когато настъпи моментът.
	По лицето на Шарлът пролича загриженост и той посегна през масата. Стъписана, тя се отдръпна. С протегната ръка той втренчи укорен поглед в нея, докато тя се поддаде и отново се премести напред.
	Палецът му се плъзна по бръчката на челото й.
	— Не се притеснявайте. Преди вашето пристигане имах силни съмнения, че гувернантката ще е в състояние да дисциплинира децата ми с предписания, поучения и удари през пръстите, ако проявят невъзпитание, както и че ще ги презира заради произхода им. Вие мислите, че не знам, Шарлът, но аз наблюдавам вас и децата много внимателно, чувам какво си говорят те за вас. Искам да ви благодаря най-сърдечно за умението и добротата, с които възпитавате децата ми.
	Тя не му попречи да помилва челото и слепоочията й, защото повярва, че той не знае колко неприлични са подобни докосвания между непознати. Остави думите му да милват гордостта й, защото… защото се нуждаеше от похвалата му. Досега винаги бяха смятали, че тя е длъжна да дава това, което дава. А сега, когато се боеше да не се провали с децата, които вече беше обикнала, Уинтър й вдъхна увереност.
	Старата детска стая се потопи в мълчание. Пламъците пращяха весело, докато поглъщаха дървото. Нощта влизаше свободно през отворените прозорци, пълзеше по паркета и си играеше с ресните на килима. Трепкащите свещи обгръщаха двете фигури в мека топлина. Двамата не правеха нищо, само се гледаха. Връхчетата на пръстите му се плъзнаха по бузата и носа й, докоснаха ресниците. Очевидно се наслаждаваше на равните й черти. Тя беше запленена от грапавите, мазолести ръце, докосванията му я успокояваха и възбуждаха едновременно. След малко той отдръпна ръката си и се облегна назад. Едва тогава Шарлът усети, че бе забравила да диша. Той бе предизвикал у нея толкова силна реакция, че тя неволно го оприличи на някой заклинател на духове от „Хиляда и една нощ“. Ала лейди Шарлът Далръмпл не вярваше в духове.
	— Дори не сте разбъркали кафето си — отбеляза спокойно той. — Сладко ли го предпочитате?
	— Не, аз не пия… нямам нужда от захар. — Когато той вдигна недоверчиво вежди, тя поднесе чашата към устните си и отпи.
	— Какво ужасно нещо! Отвратително горчиво. Вкусът нямаше нищо общо с аромата, който се разпространяваше от каната. — Шарлът стисна здраво зъби и преглътна, но не можа да потисне тръпката, която премина през тялото й.
	Съсредоточеността, с която я наблюдаваше, отстъпи място на веселие.
	— Лейди мис Шарлът, вие не обичате кафе.
	Нямаше смисъл да го лъже. Не и преди да се е научила да се преструва.
	— Аз… да, прав сте.
	— Както не обичате и бренди.
	— Още по-малко от кафето.
	— Въпреки това пиете с мен, за да не ме обидите. Приемате чаша бренди от майка ми, за да не я обидите. Според мен, лейди мис Шарлът, вие сте прекалено… отзивчива.
	Точно в този момент тя изобщо не се чувстваше отзивчива. Смущаваше се, че е останала насаме с мъж, който има непочтени намерения спрямо нея, макар че досега не проявяваше нищо друго, освен искрена, макар и чуждоземна учтивост.
	Дори докосванията му не бяха похотливи. Уинтър бе успял да й внуши, че многото й самоограничения и липсата на надежда са проява на еснафство. И начинът, по който го бе направил, беше крайно обезпокояващ.
	— Боя се, че твърде малко хора ще се съгласят с вас, милорд.
	— Не ме интересува съгласието на дилетанти и глупаци. Нали имам очи и виждам. — Той се почука по челото. — Имам и глава, за да мисля. И мисля, както на мен ми харесва, а не както другите очакват от мен.
	В този момент Шарлът разбра, че харесва Уинтър. Харесваше праволинейността и непринудеността му, но най-вече й допадаше самоувереността му. Ако не беше приемът за серемианското кралско семейство, сигурно никога нямаше да се подложи на мъчението да взема уроци при нея, за да се приспособи към изисканото общество. Той се харесваше такъв, какъвто беше, и беше доволен от онова, което бе постигнал в живота си.
	Чувствата, които изпитваше, бяха крайно обезпокоителни. За нея беше опасно да харесва, който и да било мъж, камо ли пък своя работодател.
	Уинтър взе чашата й.
	— За утре вечер ще ви поръчам чай. А сега, лейди мис Шарлът, искам да ви попитам дали е прилично да нося със себе си старата чанта за документи на баща ми. На времето сигурно е била много модерна, но аз се движа днес в лондонските салони, затова трябва да знам дали хората няма да ме гледат накриво.


	Докато Шарлът и Уинтър обсъждаха правилата на светския етикет, в една друга част на къщата новата кухненска слугиня Франсис се промъкваше към стаичката си на третия етаж. Обикновено тя си лягаше заедно с другите, когато икономът ги отвеждаше в определеното за тях крило. Но тази нощ Трийв Джеймс, най-хубавото момче, което някога беше виждала, я бе помолил да го посети в обора и сега трябваше да стигне до стаята си по тъмните коридори. Навсякъде цареше мрак и тя виждаше само неясни очертания.
	В петнадесетгодишната й главица се гонеха всевъзможни ужасяващи представи. Беше чувала какви ли не истории. Знаеше, че в старите къщи бродят духове и призраци, а тази къща беше по-стара от баба й, която помнеше даже крал Джордж Лудия. Не предшественика на кралица Виктория, бог да я пази, а този преди него.
	Под краката й изскърца дъска. Тя подскочи, притисна устата си с ръка и се закле, че никога вече няма да иде при Трийв, все едно колко сладко й се усмихва.
	Кой знае какви престъпления са били извършени тук, какви духове прехвърчат коридорите в търсене на спасение или разплата…
	Селското момиче, наскоро излязло от къщичката на баба си в дълбоката провинция, трепереше все по-силно. През последните две нощи бе лежала будна, вслушвайки се в шумовете от горния етаж. Ужасни шумове, например приглушени стъпки. По едно време нещо падна на пода и се затъркаля със звън. Нещо метално… Франсис веднага си представи веригите, изковани за прокълнатите в ада.
	Опряла гръб в стената, тя напредваше бавно по коридора и броеше вратите. Стаичката й беше последната отдясно, след нея коридорът извиваше и завършваше пред стълбата, която водеше към складовете на четвъртия етаж.
	Франсис вече се бе качвала на тавана. В първия ден на пролетта мисис Сиймс поведе нагоре армия от прислужници, за да изчистят шестмесечната мръсотия. Голямото помещение не изглеждаше зле. С високи прозорци, които пропускаха светлина, и с безброй малки стаички от двете страни. Някои от тях не бяха по-големи от гардероби, Франсис трябваше да измете няколко такива стаички и коленете й затрепериха от ужас.
	Защо стаята й не беше по-близо до покоите на мисис Сиймс? Никой призрак — дори мишка — не би посмял да смути покоя на страшната икономка.
	Само една врата преди нейната Франсис чу протяжното, сухо скърцане на несмазана панта. Замръзна на мястото си, опитвайки се да се убеди, че се е излъгала, че не е чула добре. Но не — в края на коридора се появи мътно сияние, сякаш някой или нещо бе отворил вратата на голямата зала.
	Тя чу далечно тътрене, после тежък стон. Накрая отново скърцане на панта.
	На следващия ден Франсис разказа на другите слугинчета, че косите й стърчали на всички страни. Впила поглед в тъмното място, където коридорът се разклоняваше, тя направи крачка назад, после още една. Светлината се приближи, чуха се тихи стъпки.
	Някой си играеше с нея. Или някой се бе скрил на тавана, за да избяга от мисис Сиймс и никога неугасващата й восъчна свещ. Или пък…
	Нещо зави зад ъгъла. Нещо дребно в развяна бяла одежда, което държеше свещ точно пред ужасяващото си лице.
	Франсис изпищя с все сила. Изпищя още веднъж и хукна като безумна по коридора. Докато другите слуги се събудят и запалят свещи, призрачната фигура беше изчезнала.


>	12

	За да освежи паметта си за тазвечерния урок, Шарлът отвори бележника, в който си беше записала основните правила за поведение на джентълмените.
	— Ах, да. — Опита се да се разположи малко по-удобно на възглавниците пред огъня, без да нарушава правилата на приличието, докато Уинтър си лежеше преспокойно на килима. — Тази вечер ще говорим за поведението на джентълмените в града.
	Уинтър изохка, натъпка една възглавница зад гърба си и закри лице с двете си ръце.
	Шарлът заби пети в килима.
	— Джентълменът върви винаги между дамата и уличното платно. По този начин я защитава с тялото си от препускащи коне.
	— Ами ако дамата не ми е симпатична?
	Шарлът се взря в бележника си и се престори, че не забелязва как босият му крак се приближава към стъпалото й, което се подаваше изпод полата. Дали все пак не беше решил да се възползва от усамотената си стая?
	Беше изминала една седмица от началото на уроците. Той се държеше така, сякаш изобщо не слушаше лекциите й, но и не показваше, че я желае. Ядеше, отпускаше се, добавяше дърва в огъня, подрязваше фитилите на свещите. Въпреки това тя не намираше основания да го укорява — винаги когато го запитваше за задълженията на английския джентълмен, получаваше конкретни отговори. Подозрението, което бе събудил у нея в картинната галерия, се бе разсеяло. На негово място се появи чувство за… монотонност.
	Днес обаче беше различно. Той я наблюдаваше незабележимо и под претекст, че го измъчва безпокойство, се приближаваше все повече. Изглеждаше войнствен.
	— Не разбирам въпроса ви, милорд.
	— Лейди мис Шарлът, вие ми казвате, че трябва да се хвърля между дамата и полуделия кон, но според мен подобно поведение е много опасно. Дамата би трябвало да означава много за мен, за да рискувам живота си за нея.
	Шарлът не можеше да си обясни защо, но беше убедена, че с тези думи той сигнализира преди всичко интереса си към нея. Може би защото поведението му предизвикваше буря в душата й. Тази вечер, когато си позволи бегъл поглед към него, трепкащата светлина на свещите й показа заплашителна мъжка фигура. Направи й впечатление, че е захвърлил жилетката, както и обувките, чорапите, връзката, маншетите и яката. Не носеше нищо, освен панталон и бяла риза, доста смачкана и висяща извън панталона. О, разбира се, и бельо. Не беше възможно да е без бельо.
	— Истинският джентълмен рискува живота си за всяка дама. — Тя вдигна глава — трябваше да го направи, иначе щеше да продължи да оглежда облеклото му. Би трябвало да погледне накриво този безсъвестен мъж, а не да мисли за бельото му — или за липсата на бельо. — Истинският джентълмен не мисли за собствената си безопасност, а показва смелост и безстрашие дори пред лицето на смъртта.
	— Аз мисля преди всичко за себе си. — Уинтър потърка тила си и продължи: — Вероятно ще изблъскам дамата настрана, но в никакъв случай няма да се изпреча пред подивял кон.
	Шарлът разбра, че той й се надсмива, и я прониза болка. Не ревеше като грубиян, а й показваше безсмислието на идеалния джентълмен. Много добре. Вероятно имаше право.
	В Лондон със сигурност нямаше джентълмени, които биха изложили живота си на риск заради някакъв си рицарски идеал. Но не беше нужно да му го казва. Решена отново да вземе връх, тя запрелиства демонстративно бележника си.
	— Няма нищо лошо, ако я изблъскате настрана. Бих казала, че това е приемливо поведение. Другата причина, поради която джентълменът винаги върви между дамата и уличното платно, е, че в близост до сградите вероятно е по-чисто.
	— А, да. Лондонските слугини всеки ден изливат мръсната вода от горните прозорци. — Уинтър се излегна по гръб, взря се в тавана и скръсти ръце над корема си. — Джентълменът длъжен ли е да се хвърли между дамата и… такива неща?
	Шарлът си пожела да вземе отнякъде кофа мръсна вода и да я излее върху главата му. Изпъна гръб и вдигна бележника към гърдите си.
	— Имам впечатление, че днес е лоша вечер за уроци, милорд. Може би трябва да отложим за утре.
	Той се претърколи настрана и удари с длан по килима.
	— Не! Тази нощ!
	Шарлът се разтрепери. Той лежеше пред нея на килима като ленив паша, но лицето му изразяваше дива решителност. В този момент приличаше повече на пустинния воин, какъвто рисуваше въображението й. Шарлът беше разбрала от лейди Ръскин, че положението в града не е розово, но не знаеше дали това е свързано с делата на компанията или с приема му в обществото. Ако причината беше финансова, тя не можеше да стори нищо. Но обществото… Стараейки се да прояви максимална тактичност, тя попита:
	— Има ли проблем по отношение на етикета, при който бих могла да ви бъда полезна, милорд?
	— Етикетът! В това проклето от бога общество никой не мисли за нищо друго! Дамите твърдят, че нямам маниери, аз обаче твърдя, че те нямат чувство за приличие.
	Шарлът реши, че е отгатнала причината за недоволството му.
	— Какво правят тези дами?
	— Разпространяват из цял Лондон слухове за мен. Неверни слухове. Наричат ме простак.
	Шарлът се възмути искрено.
	— Това наистина е грозен слух, милорд. Вярно е, че не познавате всички форми на общуване, но в никакъв случай не сте простак. — А може би все пак беше? Но съвсем малко.
	— Лейди Хауърд и мисис Морант са злобарки.
	— Много скоро всички злобни лондонски дами ще ви завиждат за добрите маниери.
	— Маниери! Не употребявайте тази дума! За нищо друго ли не мислите? Всяка вечер говорим за мен. — Той заби показалец в гърдите си. — Какво трябва да кажа, как да го кажа, как да сваля шапка и кога… Че трябва да си поръчам услугата предишния следобед, какво мога и какво не мога да обличам, какво е подходящо за този или онзи случай. Кълна се в брадата на Пророка, вие ме натъпкахте с повече правила, отколкото са звездите на небето!
	— Правя го по желание на лейди Ръскин.
	— Уважавам майка си. Обичам я с цялата сила на сърцето си. Но нейните желания са си нейна работа. Затова сега… ще говорим за вас.
	— Не, сър, няма да говорим за мен. Аз съм гувернантка, не компаньонка. Уверявате ме, че съм подходяща учителка и спътница на децата ви и както вече казахте, притежавам необходимите умения да освежа маниерите ви. Това е всичко, което имате право да знаете за мен.
	Той се отдръпна назад и на лицето му се изписа искрено смайване.
	— Значи не искате да ми разкажете нищо за себе си?
	— Със сигурност не искам — отговори твърдо тя.
	— Но жените винаги говорят с удоволствие за себе си.
	Нищо не я вбесяваше повече от тези груби, типично мъжки обобщения!
	— Не знам с какви жени сте общували досега, милорд, но повечето дами така и не получават възможност да кажат нещо, защото мъжете постоянно говорят за себе си и се правят на важни.
	— Не мога да понасям грубите обобщения, с които жените постоянно се нахвърлят върху мъжете.
	Този човек четеше мислите й!
	— Някога разказвал ли съм ви нещо за себе си? — попита той.
	— Много малко — призна неохотно тя.
	— Може би защото така ви харесва. Приятно ви е да мислите за мен като за варварин. Глупав и незаслужаващ внимание. — Свободната му ръка си играеше с ресните на възглавницата, но погледът му беше впит в лицето й. — В действителност изобщо не искате да ме опознаете.
	— Уверявам ви, че не е така.
	— Сега ще ви разкажа нещо. — Той се изправи и когато тя се опита да го прекъсне, я посочи предупредително с пръст. — А вие ще ме изслушате.
	Шарлът не искаше да го слуша. Не искаше между тях да се създаде интимност, не и след като бе отхвърлила като смешни предположенията си, че той иска да я прелъсти.
	— Трябва да научите още някои правила, милорд. — Показа му страниците, които не беше прочела, и продължи — До приема за кралското семейство остава много малко време. Ако не желаете да говорим за живота в града, бихме могли да се занимаем с конете и лова. Мисля, че това ще е повече по вкуса ви.
	Той я пренебрегна като владетел от „Хиляда и една нощ“.
	— Сигурно сте чували клюки за бягството ми в Ел Бахр…
	— Доколкото знам, сте избягали след смъртта на баща си.
	— О, значи моята история ви интересува? — В гласа му звучеше искрена радост. — Няма от какво да се срамувате, лейди мис Шарлът. Аз също се интересувам от вашето минало.
	Ето наградата, че разговаряше с него: никакви уроци, само почти семейна интимност. Шарлът заби нос в книгата си и прочете високо първото заглавие:
	— „Джентълменът и ловът“.
	— Да, разбрах, че не желаете да говорите за себе си. Ще го приема. Когато баща ми умря, бях на петнайсет години и загубата беше голям удар за мен.
	Без да го погледне, Шарлът зачете:
	— „Джентълменът избира ездитния си кон по издръжливостта и бързината му и тренира с него, докато двамата станат едно цяло.“
	— Баща ми беше по-възрастен от другите бащи, но се справяше с всяка болест. Смятах го за непобедим.
	Шарлът изгуби нишката. По-точно буквите пред очите й престанаха да образуват смислени думи и изречения.
	— Всеки мисли така за родителите си.
	— Искате да кажете, че и вашият баща пее с ангелите в небето? — Тя поклати глава и той, направи прибързано заключение — Тогава майка ви?
	— Ловът — отговори отчаяно тя.
	— Разбирам. И двамата седят отдясно на Господа. — Уинтър говореше толкова меко, че тя се поддаде.
	— И двамата са мъртви.
	— Но никога няма да умрат истински. — Той я дари с мила усмивка.
	Не, не можеше да му вярва, макар да изглеждаше напълно безобиден. Веднага трябваше да го увери, че няма да му разкаже историята си.
	— Лейди мис Шарлът, веднъж вече ви казах, че не е нужно да носите корсет.
	Тя се погледна изненадано. Вярно, че я стягаше, но това не беше негова работа.
	— Помолих ви да събуете обувките си и вие го направихте. Но я се погледнете. — Строгият му глас я ядоса ужасно. — Седите върху тези неудобни възглавници, стегната и овързана с шнурове. Ако свалите корсета, ще започнете да се усмихвате и няма да ме гледате, сякаш ви боли стомах.
	Вбесена, Шарлът затвори очи.
	— Съжалявам, ако поведението ми не ви харесва, милорд, но като ваша гувернантка ви забранявам да употребявате думата „корсет“.
	— Да, да. Веднъж вече ми го казахте.
	— Никога вече не употребявайте и думата „стомах“. Нито „болки в стомаха“.
	Той кимна.
	— Няма да споменавам и за газовете си.
	— Правилно. Но вашето поведение ми харесва. Дори твърде много.
	— Моля ви, бъдете по-сдържан, когато говорите с гувернантката си за външността й. — Шарлът почука по бележника си и продължи натъртено: — Не споменавайте каквито и да е части от тялото, които са привлекли вниманието ви. Ако срещнете дама, на която желаете да направите комплимент, изразете го с най-общи думи. Никога не споменавайте подробности.
	— На публично място. Знам. Но в частните си помещения ще правя, каквото ми е угодно.
	— Аз пък си мислех, че тук се срещаме на неутрално място — отвърна Шарлът.
	— Неутрално? — повтори учудено той. — Какво странно понятие между нас…
	Това я спря. Не искаше да се кара с него, нито да търси скритото значение на днешното му поведение. Затова отговори предпазливо:
	— Ние с вас имаме една и съща цел. Затова не вярвам, че сме неприятели.
	— Не знам какви сме, лейди мис Шарлът. Но си мисля, че много скоро ще го разберем.


>	13

	— Нали вие проявихте любопитство към историята на живота ми — каза Уинтър.
	Не, не бе проявила любопитство. И какво, за бога, искаше да каже с това „не знам какви сме… но си мисля, че много скоро ще го разберем“? Що за забележка беше това?
	Уинтър подви колене под себе си и сякаш се загледа през тъмното стъкло на прозореца право към миналото си.
	— След погребението на татко взех пощенската карета за Лондон. Видях на най-близкия кей товарен кораб от Марсилия и изведнъж си въобразих, че съм Язон, тръгнал да търси Златното руно. — Той опря глава на ръцете си и избухна в тих смях. — Наех се на кораба. В продължение на една седмица повръщах непрекъснато. Първо в Атлантика, после в Средиземно море. Стържех палубите, докато всички мазоли по ръцете ми се пукнаха. Както можете да си представите, никога преди това не бях ял хляб с червеи.
	Шарлът издаде звук, в който имаше съчувствие и отвращение.
	— Отвратително, нали? Всички останали на борда бяха французи, недодялани типове, свикнали да вземат, без да дават. Наричаха ме зелено хлапе и аз се чувствах ужасно жалък. Дори насън не бях помислял, че първото ми голямо плаване ще е толкова гадно. Много бързо разбрах, че романтичните мечти са били плод на добре закриляния ми живот. — Ироничният тон, придружавал досега разказа му, изчезна. — Най-лошото е, че не издържах първото си изпитание като джентълмен — заключи той съвсем сериозно.
	Шарлът си бе заповядала да не проявява любопитство, но въпросът й се изплъзна:
	— Какво точно се случи?
	— Когато мама имаше отчаяна нужда от мен, аз мислех само за себе си.
	Шарлът беше готова да си запуши ушите. Ако продължаваше да говори така презрително за себе си, щеше да го хареса още повече.
	— Даже момчето, каквото бях тогава, знаеше, че бягството няма да му върне бащата. Човекът, от когото толкова се възхищавах, щеше да се разочарова горчиво от мен. Всъщност аз използвах смъртта му, за да изпълня голямото си желание. И така тръгнах да търся приключения.
	„Моля те, започни отново да се държиш като дивак! — искаше да извика Шарлът. — Стани пак недодялан простак. Престани да ми говориш така неустоимо искрено. Искам отново да стана почтена гувернантка, която не се интересува от работодателя си.“
	И преди всичко не се интересува по този начин. Погледът й се плъзна по тялото му. Не, в никакъв случай по този начин.
	— Представях си, че ще преживея нещо като Одисеята, а вместо това преживях катастрофа. Твърдо реших да се върна в Англия веднага щом влезем в следващото пристанище. — Уинтър изкриви лице. — И щях да го направя, ако не бяха…
	Той направи многозначителна пауза и Шарлът капитулира.
	— Какво стана?
	— Ако не бяха пиратите. — Той изпъна гръб и погледът му стана заплашително мрачен. — Една нощ ни издебнаха и нападнаха кораба. Първо ме принудиха да им помагам при пренасянето на товара, после ме отведоха на кораба си. Тогава бях доста красиво момче.
	— Да, знам — пошепна Шарлът.
	За момент мъжът загуби нишката на разказа си.
	— Познавахме ли се тогава?
	Шарлът горчиво съжали за изпуснатите думи.
	— Видях портрета ви в галерията.
	— Аха… разбирам.
	Явно не й повярва, затова тя помоли бързо:
	— Продължете, милорд. Какво ви причиниха пиратите?
	— А, да, пиратите. Искаха да ме продадат на пазара в Александрия. За да им попреча, разрязах бузата си с нож.
	Ръката му се плъзна по белега и Шарлът проследи движението като омагьосана.
	— Аз не бих проявила такава смелост.
	— Вие? Напротив, лейди мис Шарлът. Вие сте невероятно смела млада дама. — Той се наведе напред и я погледна дълбоко в очите. — Вие щяхте да направите всичко, за да спасите честта си. Убеден съм в това.
	Шарлът не беше толкова сигурна.
	— И какво стана с вас, милорд?
	— Пиратите се заклеха да ме накажат. — Уинтър стана и стигна ръце в юмруци. — Бях ги лишил от една добра сделка. Затова ме продадоха на един бедуин… като камилар.
	Той отпусна юмруци и следващите думи прозвучаха така неочаквано весело, че Шарлът беше готова да избухне в смях.
	— Трябваше да се грижа за пет вонящи, отвратителни, плюещи камили. Ужасен удар за младия английски джентълмен, тръгнал да търси приключения, нали? Старият бедуин Баракх пое на дълъг път през пустинята. На втория ден му избягах. Шарлът се наведе напред, за да не пропусне нито дума.
	— Милорд, чела съм, че в пустинята е много опасно.
	При мисълта за младежкото си лекомислие Уинтър тъжно поклати глава.
	— Правилно сте чела, лейди мис Шарлът. Денем горещината е страшна. Слънцето пари безмилостно, потта се изпарява моментално, пясъкът разранява кожата и всяка дюна изглежда като съседната. — Той сложи ръка над очите си и й показа как се е оглеждал. — Бях убеден, че ще намеря пътя до пристанището, но се обърках безнадеждно. Накрая… — Леко задъхан, той легна по корем на килима. — Твърде дълго говорих за себе си, Шарлът, а вие ме научихте, че това не е редно.
	— Не ставайте глупав. Не може да спрете точно сега! — извика тя и веднага разбра, че се бе хванала на въдицата му. Все едно. Непременно трябваше да чуе историята до края.
	Той опря брадичка на ръцете си и я погледна втренчено.
	— Нямате ли нито един близък, за когото трябва да се грижите, Шарлът?
	За втори път я бе нарекъл по име. Абсолютно недопустимо! Да наричаш някого по име беше проява на дързост… или на интимност. И двете бяха неприемливи. Тя стисна ръце толкова силно, че кокалчетата на пръстите й побеляха. Но вродената предпазливост и сдържаност победиха.
	— Никой, за когото би трябвало да се грижа. Моля ви, милорд, продължете да разказвате.
	— Никаква обвързаност, все едно от какъв вид?
	— Приятели. Добри приятели.
	— А… някой от другия пол?
	Въпросът прозвуча безобидно, но тя знаеше по-добре. Той беше невинен колкото змията в райската градина. Дори се движеше като змия. Грабна бележника и обувките си, скочи, заобиколи го и се запъти към вратата. Далече от топлината на огъня, далече от миризмата на топящ се пчелен восък, далече от коварството, дързостта и приятната леност, чието име беше Уинтър, лорд Ръскин.
	Точно когато стигна до вратата, той каза:
	— Когато старият бедуин ме намери, бях полумъртъв.
	Шарлът не можа да спре веднага и се подхлъзна по гладкия дървен под. За малко да падне в краката му.
	— В действителност достойният Баракх през цялото време не ме е изпускал от очи — обясни Уинтър. — Следвал ме през пустинята и чакал кога ще се сбогувам с вярата, че мога да избягам. Тогава ме настигнал и ме върнал.
	Точно сега не биваше да се обръща. Той току-що й бе доказал, че е била права да не му вярва и да го подозира.
	— През нощта ме върза за седлото на една камила и ми обясни, че ми е направил добро, защото пустинята е безмилостна.
	Шарлът не си правеше никакви илюзии относно Уинтър. Ако сега не го изслушаше докрай, той никога вече нямаше да заговори за живота си. Този човек беше свикнал безогледно да налага волята си.
	Тя обаче не беше свикнала. Затова капитулира и даде предимство на любопитството пред сдържаността.
	— Разкажете какво стана по-нататък, милорд.
	— Баракх ме отведе в лагера на бедуините. Знаете ли нещо за бедуините, лейди мис Шарлът? — Опитът му да научи нещо за миналото й, като я нарича по име, се бе провалил и той се върна съвсем естествено към старото обръщение.
	Изглежда, не му пречеше, че слушателката му стои на вратата с гръб към него.
	— Децата ми разказаха някои неща — отговори Шарлът.
	— Тогава знаете, че бедуините са горд номадски народ и безстрашни воини. Прекосяват пустинята по пътищата на керваните и печелят хляба си, като пренасят стоки от едно пристанище до друго. — Поведението на Шарлът изобщо не го притесняваше. — Бих казал, че са доста богати. За съжаление имаше твърде много хора, които искаха да научат нашите тайни пътища през пустинята и да спечелят нашето богатство. Баракх беше водач на племето. Достоен стар мъж с непогрешим инстинкт. Винаги намираше правилния път, даже когато пясъчната буря бе заличила всички маркировки. Освен това знаеше как да укротява опърничавите роби и да прави от тях истински мъже.
	Шарлът облегна глава на рамката на вратата и бавно се обърна към него. Стената й даде необходимата опора.
	Той дори не я поглеждаше. Беше събрал възглавниците около себе си — с изключение на онези, които чакаха завръщането й, — и седеше като в гнездо. Гледаше към огъня и Шарлът виждаше само косата му.
	Странно, но той сякаш знаеше, че тя ще се поддаде — малко по малко и след дълга съпротива, но все пак ще се поддаде. Тя се върна бавно на предишното си място и остави обувките и бележника на края на килима.
	— Когато стигнахме до края на пътя, носех на гърба си белези от камшик, знаех как се оседлава клекнала камила и обичах стария Баракх като баща.
	— Като баща? — повтори невярващо Шарлът.
	— Спасих му живота. Напомнете ми да ви покажа белега от ножа, който беше предназначен за него.
	Шарлът капитулира безусловно. Заобиколи планината от възглавници и коленичи пред Уинтър като робиня, която моли почиващия си господар за услуга.
	— Тежка ли беше раната?
	— За малко не умрях. Но когато се възстанових, бях станал мъж. — Сиянието на огъня играеше по лицето му. Светлорусата коса светеше и омекотяваше златнокафявата кожа. Той се изправи с бавно, гъвкаво движение и свали ризата през главата си.
	Раменете му също бяха загорели от слънцето. Русите косъмчета на гърдите се стесняваха към колана на панталона, но мястото точно над сърцето беше голо. Там светеше бледо червен белег. Историята му беше драматична, но той не бе направил опит да се самоизтъкне. Ножът бе оставил дълга и дълбока резка. Без да се усети, Шарлът плъзна пръсти по белега, сякаш свидетелството за божата му я привличаше много по-силно от мъжкото му самочувствие.
	Изведнъж изпита ужас от себе си и отдръпна ръка. Ала Уинтър улови тънките пръсти и ги притисна към белега. Кожата под тях беше топла, белегът гладък и неподатлив. А под него… той пусна ръката й.
	Шарлът се облегна на гърдите му и го помилва. Не можеше другояче. Косъмчетата на гърдите му нямаха нищо общо с мекия, блестящ водопад на косата. Разбърканите къдрички сякаш канеха пръстите й да ги пригладят. Под тях се движеха твърди мускули. Могъщият гръден кош се повдигаше и спускаше равномерно. Дланта й се плъзна към ключицата, за да помилва шията му. Наболата брада я стресна и възхити едновременно. Шарлът плъзна пръсти по брадичката му и внимателно докосна устните. Тялото му внезапно се стегна и смелостта й се стопи. Ала когато се опита да отдръпне ръката си, той не й позволи. Хвана я здраво и тя не разбра как го бе направил. Само усети ръката му на талията си, усети как я привлече към себе си и двамата се отпуснаха на възглавниците.
	Силата му беше завладяваща. Твърде голяма, за да събуди в нея приятни чувства. Тялото му беше много по-различно от всяко друго, което бе виждала или докосвала. Никога преди не беше осъзнавала неопитността си с такава сила, както сега, докато усещаше близостта на тялото му. Той я бе притиснал до гърдите си и ако не беше толкова уплашена, можеше да го погледне в лицето. Отчаяно размишляваше как да постъпи. Как да се освободи от прегръдката? Как да си заповяда да се освободи? Защото всъщност не го искаше.
	— Шарлът… — Дъхът му помилва лицето й, пръстите му уловиха брадичката й, упорито притисната в гърдите му. — Погледнете ме, моля ви.
	Тя не беше страхливка. Веднага вдигна глава.
	И видя в кафявите му очи възхищение и нещо друго… много повече от възхищение. Нещо опасно. Нещо, което не беше виждала никога преди и въпреки това го позна.
	Страх… дали това беше страх… пропълзя в долната част на тялото й. Трябваше просто да го отблъсне и да стане. Но преди да приведе плана си в изпълнение, устните му намериха нейните.
	В пристъп на лудост тя бе помилвала устните му и връхчетата на пръстите й още тръпнеха от усещането. Но това не беше нищо в сравнение с бурята, която я връхлетя при първата й целувка. Копринени устни. Сухи, топли, нежни — и неумолими. Това беше много повече от докосване. То беше признание.
	Очите му бяха затворени и Шарлът си разреши да направи като него.
	Съсредоточи се върху това, което усещаше. Напрежението на мускулите му. Широките рамене, в които се беше вкопчила. Но щом свикна с тези усещания, веднага се случи нещо ново. Той притисна длан към гърба й и я привлече още по-близо до себе си. Пръстите му се заровиха в косата й, сякаш търсеха плячка и тя чу как нещо падна с лек звън на пода. Фуркетите й!
	Внезапно Уинтър дръпна косата й малко по-силно, тя отвори широко очи и посегна към ръката му.
	— Ох!
	— Извинете, моля — пошепна той още преди да е изрекла думата. Помилва нежно главата й и повтори: — Извинете, моля. Толкова съм несръчен. Шарлът… — Искаше да я целуне.
	Тя сложи ръка на устата му. И тогава, незнайно по каква причина, връхчето на езика му облиза дланта, й.
	Шарлът моментално издърпа ръката си и я изтри в една от възглавниците. Но влажната следа, оставена от езика му, не искаше да се изтрие.
	Никога досега не беше преживявала такава близост с мъж. Никого не беше гледала толкова отблизо. Трябваше да си напомни, че само преди седмица го смяташе за варварин. И че само до преди минута се държеше нагло и властно.
	Но целувката му не беше надменна. Нищо не й натрапваше, не я пренебрегваше. Целуваше я, сякаш тя беше съдбата му.
	— Шарлът. Още веднъж, моля. — Той повдигна лицето й. Поласкана против волята си, тя се наклони към него. Не й беше трудно. Вече й изглеждаше толкова познат. Топлите устни, кожата… вкусът му.
	Да, вкусът му. Той бе отворил устни, съвсем малко, но достатъчно, за да… за да я накара да направи същото. Тя дори не разбираше защо. Каква лудост я тласкаше да го посрещне, какво любопитство я теглеше по пътеката на порока. Може би привлекателната сила на екзотичното, склонността, от която винаги се беше опасявала. И сега изпробва вкуса му като десерт.
	Сладко — горчив като натурален шоколад. Топъл, чувствен, с аромат на кафе, грозде и… Уинтър. Шарлът отново затвори очи, готова да застене от щастие. И наистина простена, но причината беше шок. Езикът му се бе притиснал в зъбите й. Наистина бе шокирана!
	Без да се откъсне от устните й, сякаш не можеше да понесе да се отдели от нея, той проговори:
	— Шарлът… Шарлът, целунете ме. — Движенията на устните му я разтрепериха.
	— Нали това правя. — Ако прогонеше разума надалеч, можеше да остане при него и да помилва мускулестите рамене.
	— Още. — Гласът му беше дълбок и изискващ, но ръцете, които милваха косите й и се плъзгаха надолу по гръбнака, бяха меки и нежни.
	Още? Тя знаеше — или си въобразяваше, че знае, — какво иска той. Пренебрегна краткия полъх на здрав човешки разум, притисна се жадно към него и бавно мушна езика си в устата му.
	Той изстена, сякаш бе получил удар в сърцето. Обхвана я по-здраво и щастието да лежи в прегръдката му я отвори като роза под пролетното слънце. Сложи ръце на раменете му, зарови пръсти в косата и… уви крака около хълбоците му.
	По-късно щеше да се черви от необуздаността си. Сега трябваше да го направи. Сърцето и биеше все по-силно, кръвта шумеше в ушите й, а езикът и танцуваше като момиче своя първи валс. Ако това беше изкушението, вече знаеше защо толкова много жени ставаха жертва на плътската страст. Харесваше й да го целува. Прекрасно беше да усеща мъжа под себе си, готовността му да бъде прелъстен, вместо той да я прелъсти. Харесваше ръцете му, които милваха бузите й и галеха гърба.
	Той вдигна коляно и го мушна между краката й. Полата и фустите бяха сериозни препятствия, но настойчивостта му се усещаше съвсем ясно. Главата й забуча и тя се задъха. Изправи се и погледна в очите, му. Той я мамеше. Всяко от докосванията му, всяка нежност беше по план. Бузите му бяха зачервени, очите блестяха от страст.
	Той я прелъстяваше. Той я желаеше. Какво безумие.
	По дяволите. Този мъж я желаеше толкова силно, че беше готов на всичко.
	Разумът се върна изведнъж. Това не беше нещо специално. Тук нямаше магия. Всички мъже се опитваха да прелъстят гувернантките на децата си. Тя се освободи от ръцете му, претърколи се по планината от възглавници и тупна тежко на пода. Утре със сигурност щеше да има синьо петно.
	— Шарлът. — Той протегна ръка към нея.
	Тя стана и направи няколко крачки назад.
	— Не, милорд. — Косата падаше по гърба й на едри червени вълни. — Точно онова, от което се опасявах. И се оказах права.
	— Какво? — Той се облегна на възглавниците и я изгледа с присвити очи. — От какво сте се опасявали?
	— Не бива да си позволяваме подобни… интимности. Всичко, което искахте тази вечер, беше да ми разкажете историята на живота си и да чуете моята.
	Уинтър се надигна.
	— Във вашия живот има много повече неща от тъмните намеци, които чух от устата ви, лейди мис Шарлът.
	— Не. — Тя се оттегли още малко назад и прокара ръка по челото си. — Няма нищо, което трябва да знаете. Вече никога не бива да оставаме сами заедно. Така няма да се изложим на опасността да повторим тази глупост.
	— Аз пък ви обещавам, че ще повторим тази глупост, както я наричате.
	— Никога. Ще уведомя лейди Ръскин — гласът на Шарлът трепереше все по-силно, — че вече няма да работя като гувернантка в дома й.
	Той мълча толкова дълго, че тя се видя принудена да свали ръка от очите си и да го погледне.
	Той гледаше в друга посока. Беше се разположил удобно на възглавниците и се взираше в огъня, сякаш пламъците знаеха отговора.
	— Не е нужно да тревожите майка ми. Аз съм изцяло съгласен с вас. По-добре е да престанем да си играем на гувернантка и ученик.
	Нима това означаваше… велики боже, нима това означаваше уволнение? Шарлът се опита да изрази с думи опасенията си, но не събра смелост. Ако беше уволнена, по-добре да го узнае утре. Погледна за последен път сериозното му лице и избяга.
	Уинтър стана от възглавниците едва когато стъпките й заглъхнаха по коридора. Протегна се и си пожела бедуините да не бяха толкова строги блюстители на морала. Петте години без жена бяха прекалено дълго време и подлагаха на тежко изпитание душевното му спокойствие. Особено в този момент, когато бе взел решение коя ще е бъдещата му съпруга.
	Шарлът. Лейди мис Шарлът. Девица от най-добър произход и с безупречна репутация. Жена без семейство, което изключваше всякакви конфликти с лоялността. Съпруга за него, майка за децата. Жена, която щеше да се посвети изцяло на задачата да го направи щастлив. Както трябваше да бъде.
	Усмихвайки се, той започна да събира оставените от нея вещи. Книгата и обувките, които вечер след вечер събуваше с такава неохота. Щеше да й ги даде при следващия урок.
	За нещастие на английските жени беше разрешено да отказват на мъжете. Според него това беше недопустимо. Особено сега, когато ловният му инстинкт беше отстъпил пред нагона за сливане.
	Уинтър отиде в спалнята си, обу ботушите за езда и забърза надолу.
	Първата му жена не бе поискала от него да я ухажва, както правеха англичанките. Първата му жена се промъкна една нощ в палатката му, коленичи в краката му и му даде да разбере какво иска. Смела маневра, защото той имаше пълното право да я отблъсне. Тогава щяха да я заклеймят като уличница и да я изгонят от племето. Ала Дара беше умна жена и бе подбрала подходящата цел. Той се ожени за нея, прие умиращата й майка и й направи две депа.
	Като чу стъпките на Уинтър, слугата, който дежуреше в коридора, се надигна и му отвори входната врата. Мъжът вдъхна дълбоко свежия нощен въздух. Баракх винаги казваше, че Уинтър има очи на сокол, и беше прав. Той се запъти с твърда крачка към оборите, забелязвайки всичко около себе си. Хубава нощ за разходка на кон. И за спомени.
	Той не обичаше Дара, ала Баракх му обясни, че любовта е илюзия на западния свят. Истинският мъж не беше влюбен в жена си. Той живееше с нея, позволяваше й да го глези и й се отплащаше, както подобава. Ядеше, каквото му се поднасяше, търпеше крясъците й. Истинските приятели и спътници на мъжа бяха кучетата, конете и другите мъже.
	Баракх беше напълно прав. Ала когато Дара умря, мъката му беше много силна. Бе загубил жена, която не само готвеше и умееше да се кара, но и беше добра майка и умна съветница. Но главното беше, че с нея загуби котвата, която го задържаше в племето.
	Нощното небе беше обсипано със звезди. В обора гореше една-единствена лампа. Уинтър влезе и кимна на коняря, който майстореше нещо под светлината на лампата.
	— Пак сте тук, милорд — отбеляза с усмивка мъжът.
	— Да. — Уинтър отиде при коня си и му даде да го подуши. После влезе в бокса и го помилва. Трябваше да остави любимия си кон в Ел Бахр и макар че този жребец по нищо не отстъпваше на Джабир, болката от загубата не отслабваше. Също така силна беше болката от раздялата с арабските му приятели и свободния, изпълнен с приключения живот, който го бе направил мъж.
	На смъртното си легло Дара му предрече, че щом Баракх умре, той ще напусне племето. И се оказа права. През следващите четири години Баракх бързо се състари и една нощ изчезна в пустинята, за да умре от почетна смърт. Новият водач на племето беше твърде млад и твърде тесногръд. За него Уинтър беше само заплаха. Въпреки това той се опита да остане още известно време. Заради децата.
	Изведе Мийд от бокса, помоли Флетчър да му донесе юздата, нахлузи я хлабаво върху муцуната на коня и го възседна.
	— Имате лека ръка и този звяр ви слуша, милорд — отбеляза развеселено Флетчър. Както винаги, в ъгъла на устата му висеше студена лула. — Това е рядкост в наше време.
	Уинтър познаваше Флетчър достатъчно добре, за да знае, че не го ласкае. Откак се помнеше, старият Флетчър отговаряше за оборите и всички ценяха високо мнението му.
	Да, Флетчър беше прав. Уинтър имаше лека ръка за коне и всеки ден благодареше на твореца за душевното сродство с тези благородни животни. Справяше се добре и с камилите, но за съжаление този талант вече не можеше да му бъде полезен.
	— Точно като децата ми — каза той.
	— Прав сте. — Флетчър кимна и отново се зае с работата си. — Нощта е добра за един хубав галоп, милорд.
	Уинтър насочи Мийд навън към пасището, като внимаваше да не минава твърде близо до боксовете с кобилите. Мийд беше буен жребец — още една прилика между двамата. Когато писмото на Стюарт го намери в Ел Бахр, той загуби ума и дума. Майка му имаше проблеми с компанията! И до днес не разбираше как жена като нея, толкова добра в сделките, е могла да попадне в затруднено положение. Трябваше веднага да се върне.
	Точно навреме. Новият водач на племето постави изисквания, които Уинтър не можеше да изпълни. Когато керванът пристигна в пристанището на Ел Вай, малкото семейство се сбогува с досегашния си живот и замина за Англия.
	Животът в Англия се оказа точно толкова труден, колкото беше предвиждал. Даже още по-труден. С изключение на тази жена, Шарлът. Не очакваше да срещне такава жена. Добродетелна, натъпкана със знания и на всичкото отгоре с възхитителни трапчинки, чипо носле и тяло, което го подлудяваше. Под веещите се воали на танцуващите бедуински момичета беше открил не едно и две съвършени тела, но Шарлът беше точно за него. Тя му подхождаше.
	Но тя нямаше да влезе в палатката му и да се свие в края на леглото. Тази жена не разбираше нищичко от онова, което арабските момичета поемаха още с майчиното мляко. Неговата страст я изненада, а собствената й я обърка и уплаши. Вместо да приеме с благодарност огъня, който пламтеше между двамата, тя избяга.
	Накратко, щеше да се наложи да я ухажва. Уинтър изкриви лице. Трябваше да го направи. Ако й поднесеше правилната примамка, тя щеше да го следва като кобилка. Но колко приятно беше, когато жената се поставяше на разположение на мъжа без целия този цирк!
	Преди да пусне Мийд на воля, той погледна още веднъж към къщата и се опита да открие прозореца на Шарлът. Надяваше се, че тялото й копнее за неговото, както неговото копнееше за нея.
	На първия етаж почти всички завеси бяха спуснати. Нито следа от красивата жена с червена коса, която копнееше да види дори отдалеч. Но на третия етаж, където бяха настанени слугите, беше запалена светлина, а на тавана… Уинтър се стъписа.
	Някой се движеше бавно в голямото помещение със свещ в ръка.
	Беше опасно да се ходи там с открито пламъче и беше строго забранено. Ако вече имаха толкова много слуги, че третият етаж не бе достатъчен, значи беше време да намалят персонала. Утре щеше да говори с иконома.
	Но тази нощ беше само негова. Не искаше да мисли за нищо друго. Беше време за нощна разходка.


>	14

	Уинтър влезе подръка с майка си в препълнения салон на лейди Хауърд.
	— Искам отново да ти кажа, че не би трябвало да си тук. Не си поканен — пошепна Адорна и помаха зарадвано на една позната.
	— Да, да, знам. Лейди мис Шарлът също не би го одобрила. — След повече от седмица нощни уроци Уинтър знаеше достатъчно за светския етикет. Но знаеше и много други неща. Колко сладко ухаеше Шарлът и колко стегнато и пищно беше тялото й. Знаеше, че тя го желае, но няма представа колко опасно може да бъде това и докъде ще я доведе желанието. Знаеше всичко това от мига, когато я бе докоснал за първи път.
	— Шарлът е добро момиче, но е гувернантка. А гувернантката без добро име е служителка без място.
	Адорна се усмихваше сияещо на присъстващите в салона. Дългото, високо помещение беше изпълнено с бръмченето на десетки разговори. Миризмата на свещи се смесваше със стотина различни парфюма. Адорна и Уинтър привлякоха върху себе си десетки любопитни погледи.
	— Наистина нямах намерение да те покажа в обществото преди приема за кралското семейство. Но щом лейди Хауърд, тази змия, е решила през целия сезон да забавлява гостите си с истории за варварското ти поведение, съм принудена да действам. Затова се дръж прилично. Да дадем на обществото възможност да види лицето ти и да сложим край на глупавите приказки.
	Уинтър се усмихна нежно. Майка му фучеше като тигрица, която защитава малкото си, но нито веднъж не бе казала, че той не е варварин.
	— Ами ако не се получи?
	— Тогава значи съм загубила инстинкта си.
	— Какво? Наистина ли си го загубила?
	— Не ми се вярва. Въпреки това си поиграх с мисълта, че не е зле да поканя леля Джейн и чичо Рансъм. Но за нещастие двамата са на пътешествие в Италия.
	— Последния път, когато чичо Рансъм заведе леля Джейн на пътешествие в Италия, тя се върна доста дебеличка.
	— Оттогава е минало много време. Джейн ми разказа, че се случило веднага след като разгледала Микеланджеловия Давид. — Погледът на Адорна се загуби в далечината. — Статуята сигурно е много впечатляваща.
	— И аз мисля така.
	Адорна поговори още малко за силата на изкуството, после вдигна алабастровите си рамене.
	— Сигурно няма да им е приятно да прекъснат разходките си, но заради теб ще го направят, сигурна съм.
	Уинтър си спомняше чичо си Рансъм със смесица от възхищение и ужас. А леля Джейн, която уж беше човек на изкуството, често се превръщаше в истинска фурия.
	— Ако бях на мястото на лейди Хауърд, не бих посмял да се изправя срещу двамата, когато са в лошо настроение.
	— Дори само заради това си струва да ги повикам — отговори с усмивка Адорна.
	Уинтър знаеше, че майка му обича игричките и интригите в обществото, както и че много държи да запази водещата си позиция. Лека като елфа, Адорна прелиташе през всички бури и скандали.
	Самият той беше повече като чичо Рансъм. Достатъчно му беше да си живее в Остинпарк Мейнър, да отгледа децата, да язди и да дава на Шарлът уроци, които нямаха нищо общо с горещо обичания от нея етикет.
	Вместо това трябваше да ходи всеки ден в Лондон и да посещава клубове, боксови арени и театри. Навсякъде, където отиваха директорите на фирмата, се появяваше и Уинтър. Изпълняваше така добре ролята на надменен, глупав Август, че би бил украшението на всяка артистична трупа. Хилеше се на Шилботл, тупаше Ходжис по рамото, обзалагаше се със сър Дрейк и се напиваше с Рийд. След като зададеше достатъчно идиотски въпроси и всички се убедяха в неизкоренимата му глупост, отиваше във фирмата и проверяваше книгите.
	Засега не беше открил кое е копелето, което в негово отсъствие е откраднало пари от компанията. Дори още по-лошо. В книгите се бяха появили необясними печалби. Нямаше съмнение, че това се прави с цел злоупотреба. Но защо някой вкарваше тайно пари във фирмата? Дали за да заблуди ревизора или измамникът се бе уплашил от завръщането му?
	Майка му настояваше да посветят в търсенето и Стюарт. Твърдеше, че той знае за компанията повече от всеки друг и че в крайна сметка именно той е човекът, повикал Уинтър обратно в Англия. С писмо, в което описваше затрудненията на майка му и го молеше да се завърне.
	От гледна точка на Уинтър обаче Стюарт имаше повече основания от всеки друг да се противопоставя на намесата му. Уинтър не се доверяваше на никого. След смъртта на баща си бе оставил майка си да се оправя сама и сега трябваше да се реваншира. Или поне да заложи капан на измамника.
	И на Шарлът. Часове наред беше обмислял как да заложи капан на Шарлът, а засега беше получил само една целувка.
	Но времето беше добре вложено, защото целувката й му разкри желанията и мечтите на една недокосната жена. Съмняваше се, че лейди мис Шарлът разбира истински колко много ще се промени животът й — и то към добро.
	— Уинтър, позволи ми да ти представя лейди Смитуик — каза Адорна. — Сигурно си спомняш как си играл с децата й?
	— Разбира се! — Никога след това не бе виждал такава банда.
	— Лейди Смитуик. — Той се поклони дълбоко, поднесе ръката й към устните си и изписа на лицето си любезна усмивка.
	Лейди Смитуик беше на възрастта на майка му, но по нищо не приличаше на нея. Чергите на лицето й бяха плувнали в тлъстини, а когато се кискаше, цялото й тяло се тресеше. А тя тъкмо се кискаше, при което лицето и цялото й деколте почервеняха.
	— О, Адорна, защо не сте ми казали, че Уинтър се е превърнал в красив млад мъж?
	Адорна я потупа с ветрилото си по ръката.
	— Сигурна съм, че сте чула доста приказки по негов адрес.
	Лейди Смитуик опули очи.
	— Ами… да, да. Да не искате да кажете, че са верни?
	— Че е истински дивак ли? — Адорна се засмя тихо. — Той е от типа варвари, които разбиват сърцата на дамите, без изобщо да забележат.
	Не беше нужно да казва на Уинтър, че трябва да продължи игричката й. Той наклони глава и погледна прелъстително лейди Смитуик, като съвършено наподоби обожанието на момче, което се възхищава от светска дама.
	Лейди Смитуик се хвана за сърцето.
	— О, да, имате право, Адорна. Бихте ли почакали тук, моля ви! — Тя не беше в състояние да откъсне очи от Уинтър. — Дъщеря ми е възхитително младо момиче. Абсолютно невинна. Отивам да я доведа. — Посочи енергично пода и повтори: — Чакайте тук. Точно тук. Не се отдалечавайте.
	Адорна проследи лейди Смитуик с презрителен поглед и щом достойната дама се отдалечи достатъчно, хвана Уинтър под ръка и продължи да го развежда из салона.
	— Марта, колко се радвам да ви видя! Каква божествена шапка!… Лейди Деклън, веднага се вижда, че сте били на континента — тази аура на пътешественика! Божичко, лорд Ендрю, пребиваването в чужбина е направило от вас представителен млад мъж! — Адорна изкусно затрепка с мигли и младежът се изчерви. — Толкова добре изглеждате… Елате, скъпи мои, искам да ви представя сина си Уинтър. Нали знаете, обиколил е света. Затова… — Направи умела пауза и продължи: — Нали разбирате, има толкова неща да ви разкаже. Уинтър, бъди така добър и разкажи нещо.
	Синът й се опита да разбере какво я бе смутило за миг и откри в края на салона лорд Бъкнел с намръщено чело.
	Какво правеше този мъж? Ако беше влюбен в Адорна, защо не й признаваше любовта си? Майка му бе сигнализирала готовността си достатъчно ясно.
	— Уинтър, разкажи за… — Адорна се надигна на пръсти и изсъска в ухото му — Постарай се да ги забавляваш, докато се появи лейди Хауърд. Тя ни трябва, за да задуши слуховете, които вредят на доброто ти име. — Тя се отдалечи с лека стъпка и всички помислиха, че само му е предложила коя история да разкаже.
	Уинтър се засмя и кимна. И той искате да види лейди Хауърд, но по съвсем други причини.
	Първо да провери какви са слушателите му. Дами с широко отворени очи, равнодушни господа. Лесна публика. Ей сега ще им разкаже една ужасяваща лъжа.
	— Моите приключения са незначителни. Да победиш цял отряд пирати, за да спасиш кораб на Нейно величество, не е особено постижение, нали…
	— Лорд Ръскин, това е дъщеря ми, мис Феърчайлд. — Лейди Смитуик застана пред него, придружена от най-зашеметяващата блондинка, която беше виждал някога. Мис Феърчайлд беше страхотна, тя му се усмихна — и го остави студен.
	Единствената жена, която го интересуваше, беше вкъщи, при децата.
	— Моля ви, разкажете ни вашата история — произнесе с мелодичен глас мис Феърчайлд.
	— Само защото вие ме молите. — Уинтър я дари с пламенен поглед, тя се усмихна превзето и той отново се запита откъде английските дами вземаха безграничната си способност да се чувстват обожавани. — Пиратите от варварските крайбрежия са могъщи и безогледни. Преди всички е Абдул Андре Кантеб. Когато реши, че си произнесъл името му без нужното уважение, заповядва да отделят главата от тялото ти. — Лейди Деклън пое шумно въздух и Уинтър се поклони в нейната посока. — Така и предполагах. Мястото на такива истории не е в салона.
	— О, не, не! — възрази лейди Деклън, осъзнавайки, че всички я зяпат. — Само моментна слабост. Моля ви, разказвайте.
	— Както желаете, скъпа лейди Деклън. — Той й подаде ръка. — Все пак бих желал да седнете. За повече сигурност. Крехкото ви същество може би няма да издържи на шокиращата история.
	Изведнъж всички дами се сетиха, че са крехки същества, и господата се втурнаха да носят столове. Едва след като всички насядаха, Уинтър можеше да започне.
	— Първото, което видях от пиратите, беше черният флаг с червен ръб — червеното означава кръв, черното — смърт. Нападнаха ни изневиделица, взеха кораба ни на абордаж и нахлуха на палубата. Нашият капитан, най-смелият англичанин, обиколил световните морета, ни заповяда да се бием до последна капка кръв за честта на велика Британия. И всички смели мъже на борда изпълниха дълга си. Щяхте да бъдете много горди с нашите английски воини, уважаеми лейди и джентълмени, ако можехте да ги видите. — Уинтър огледа слушателския кръг със сияещо лице. Всички му се усмихнаха в отговор.
	— И вие ли се сражавахте? — попита лейди Смитуик.
	— Аз бях млад и неопитен. Умолявах капитана да се бия, но той ми заповяда да стоя настрана.
	— О! — Лейди Смитуик не скри разочарованието си.
	— Нашите момчета се биеха толкова смело, че Абдул Андре Кантеб трябваше да напусне капитанската си каюта, където млади робини му оказваха най-различни услуги.
	— Това не е история за салон — изсъска лорд Бъкнел и се отдели от навалицата. Единствен той не вярваше нито дума от страшната история и това личеше по саркастичната му усмивка.
	Уинтър сложи ръка на сърцето си и се поклони.
	— Простете ми, дами и господа, струва ми се, че прекалих.
	— Наистина прекали. — Адорна се усмихна невинно на Бъкнел. — Понякога човек не може да удържи чувствата си. Няма нищо лошо да се понесеш по течението на емоциите, нали?
	— Разбира се, че има — изфуча вбесено Бъкнел.
	Уинтър много искаше да проследи сблъсъка между Бъкнел и майка си, но слушателите му се размърдаха неспокойно и той трябваше да продължи.
	— Абдул Андре Кантеб се качи на нашия кораб. Гол до кръста, грозен като смъртта, злобен като самия дявол.
	— Как разбрахте, че е злобен? — попита Бъкнел.
	— Как няма да разбере! — защити сина си Адорна.
	— Шшт! — изсъска сърдито лейди Смитуик в посока към каращите се.
	Замълчаха, но Уинтър ги видя да си разменят злобни погледи.
	— Нашите моряци се биха на живот и смърт, но безбожният пират размахваше ятагана си като дух на злото — Уинтър демонстрира няколко особено опасни удара — и успя да стигне до ранения капитан.
	— О, капитанът е бил ранен? — почти изплака лейди Деклън.
	— Да, раниха го. С пистолетен изстрел. Рани го един подъл пират, който не посмя да влезе в директен двубой.
	— Имам отлични контакти с Адмиралтейството — намеси се Бъкнел. — Бих могъл да предложа вашия капитан за награда.
	— Корабът е бил търговски и вие знаете това много добре, милорд — изфуча Адорна и застана толкова близо до него, че лицата им се докоснаха.
	— Знам само, че вие, милейди… — Бъкнел спря и се огледа. Всички ги зяпаха. Хвана Адорна за ръката и заяви по-тихо: — Ще говорим навън.
	Двамата излязоха. Дамите събраха глави и зашушукаха.
	Уинтър повиши глас, за да привлече вниманието им.
	— Тогава бях голобрадо хлапе и нямах представа как се води морско сражение, но инстинктът ми подсказа какво трябва да направя. Грабнах ятагана на един умиращ и се хвърлих върху Абдул Андре Кантеб.
	— Оттам ли е белегът ви? — попита задъхано лейди Смитуик.
	— Този ли? — Уинтър попипа бузата си и кимна тържествено. — Да. Имам и още един, на гърдите, но чувството за приличие ми забранява да го покажа.
	Ако съдеше по жадното изражение на мис Феърчайлд, тя изобщо не би възразила да види белега на разголените му гърди. В този миг видя високата фризура на лейди Хауърд да се поклаща важно-важно между тълпата от гости и побърза да завърши историята си с няколко прочувствени думи. Млъкна точно когато тя застана пред него.
	Сигурно беше ужасно възмутена да го види в дома си. Особено как забавлява гостите й с дълбокия си романтичен баритон.
	Как само бързаше към него през тълпата — като слон сред стадо камили.
	Е, поне не беше глупачка. Това трябваше да й се признае. Знаеше, че й остава съвсем малко време да предотврати катастрофата.
	— Лорд Ръскин, вие сте един невъзпитан малък дявол! Значи все пак приехте поканата на съпруга ми? Той настоява да ви види веднага. Ще позволите ли да ви отведа на масата му?
	— Разбира се. Ще се радвам много да видя отново стария си приятел. — С удоволствие щеше да му заяви повторно, че трябва да контролира по-строго действията на жена си. Направи поклони на всички страни и изрече със сияещо лице:
	— Моля да ни извините, дами и господа.
	Дамите бяха ужасно разочаровани, а лейди Смитуик извика:
	— Не забравяйте да се върнете, лорд Ръскин!
	Уинтър се наведе и й целуна ръка.
	— За вас, мила госпожо. И за очарователната ви дъщеря.
	Лейди Смитуик въздъхна и го изпрати със замъглен поглед.
	Лейди Хауърд го хвана за ръка. Носеше ръкавици без пръсти, раменете й бяха голи, деколтето — много смело. Обикновено дамите се обличаха така само на голям бал. Но тя не беше никаква дама. Само пищна брюнетка без чувство за стил, с неутолим апетит и груб хумор.
	Уинтър се отвращаваше от нея и тя го знаеше, но не се вълнуваше особено. Лорд Ръскин беше на път да се превърне в лорд Байрон на сезона и много скоро дамите щяха да се бият коя да го покани на соарето си. Затова трябваше да се държи любезно с него.
	— Разказах на повечето от присъстващите тук гости за малкото ни посещение в Остинпарк Мейнър. — Говореше с театрален шепот, за да я чуят всички наблизо. — И днес очакваха с нетърпение да ви видят.
	Уинтър наклони глава и пошепна в ухото й.
	— Дойдох колкото може по-бързо. Но първо трябваше да взема няколко урока по добри маниери.
	— Уроци? Наистина ли? Истински уроци с истински учител? — Лейди Хауърд се усмихна трескаво. Признанието на Уинтър даде в ръцете й най-добрата клюка на сезона. — Уроците по добри маниери никога не са излишни.
	— С радост ще ви издам името на учителката си, лейди Хауърд. И вие можете да спечелите от опита и уменията на гувернантката ми.
	Лейди Хауърд отвори уста и отново я затвори. Значи дивакът имаше чувство за хумор. Досега не го беше забелязала.
	— Добре, дайте ми името й, за да й напиша препоръчително писмо — отговори безизразно тя.
	Уинтър се усмихна обезоръжаващо.
	За съжаление лейди Хауърд имаше феноменална памет.
	— Почакайте! Чух, че лейди Ръскин посетила онова вятърничаво училище за гувернантки и ангажирала мис Прайс да се грижи за децата й. Значи не е било само за децата. Било е за вас! — Тя отметна глава назад, проточи дългата си шия и се изсмя дрезгаво. После бързо влезе в задимения игрален салон и го отведе до масата, където лорд Хауърд траеше вист — и губеше, както личеше от жалката купчинка монети пред него.
	— Хауърд — изчурулика съпругата му. Мъжът трепна като от удар. — Виж кой е тук. Твоят стар приятел Ръскин.
	Хауърд изгледа Уинтър със зачервените си очи и изръмжа подозрително:
	— Ръскин? Какво, за бога, правите тук?
	— О, скъпи, дошъл е, защото междувременно е вземал уроци по добри маниери. — Гласът й преливаше от подигравка. Но Уинтър със задоволство установи, че не се подиграва на него. Лейди Хауърд продължи с нарастващ сарказъм: — И знаеш ли при кого взема уроци този едър, силен мъж?
	Хауърд отново трепна и отблъсна ръката й като досадна муха.
	Другите играчи вече слушаха любопитно и се подхилваха коварно. Всички знаеха какво търпи лорд Хауърд от жена си. Затова Уинтър побърза да се намеси:
	— Лейди Хауърд, моля ви да бъдете дискретна.
	Тя го изгледа отровно. Той отговори невъзмутимо на погледа й и тя не издържа.
	— Тази гувернантка не е никоя друга, а… — Наведе се и пошепна името в ухото на мъжа си. Хауърд втренчи поглед в картите си. Събра ги, смеси ги и започна да ги раздава с преувеличеното внимание на пиян. Ала ръцете му трепереха.
	— Така значи — промърмори той.
	Лейди Хауърд се усмихна, по-точно оголи зъби като хищник и с лицемерно внимание приглади косата му назад.
	— Не забравяй утре сутринта да посетиш децата. Нали знаеш, че ваканцията свършва и в понеделник трябва да се върнат в интерната?
	Хауърд изобщо не я чу. Лейди Хауърд въздъхна и изведе Уинтър обратно в коридора.
	— Какво означаваше тази малка сцена? — попита остро той.
	Тя отвори уста да обясни, но като видя израза на лицето му, размисли.
	— Няма значение. Стара история. Що се отнася до мен, трябва да кажа, че ме направихте много щастлива, лорд Ръскин. Значи онази високомерна снобка Шарлът Далръмпл е отново в Норт Даунс? Това ме радва дори повече от факта, че е попаднала във вашата къща.
	Умът на Уинтър работеше на пълни обороти. С намеците си за миналото на Шарлът лейди Хауърд бе успяла да отклони вниманието му от непосредствената задача.
	— Какво означава „отново в Норт Даунс“?
	— Семейство Далръмпл е едно от най-старите в Съри. — Тя го хвана подръка с подчертано внимание и пищната й гръд се притисна в рамото му. — Ще ми разкажете ли какво направи старият граф Портърбридж, когато неблагодарната хлапачка се появи отново след толкова години?
	Уинтър я въведе в празната стая за четене. Веднага трябваше да узнае истината.
	— И какво според вас, е трябвало да направи?
	— Ами например… да я накаже с пренебрежение… О, не… — Лейди Хауърд поклати глава. — Той е напълно лишен от финес. Нищо чудно да я е ударил или поне да я е наругал.
	— Не вярвам, че го заслужава.
	— Вие се шегувате, лорд Ръскин! — Домакинята огледа празната стая. — Знам, че не сте ме довели тук заради книгите. За съжаление не мога да си представя и че искате да ме прелъстите. Защото сте твърде почтен. Значи искате да чуете историята на нашата скъпа лейди Шарлът. — Показалецът с остър лакиран нокът се плъзна по бузата му. — А какво ще получа аз срещу това?
	Уинтър си беше изработил правилото винаги да има скрит коз срещу противниците си.
	— Вие играете с високи залози — отговори спокойно той и улови ръката й.
	Под дебелия пласт пудра бузите й побеляха.
	— Какво?
	— Ще ми кажете всичко, което знаете, милейди. А като ответна услуга аз ще се откажа да събирам дълговете ви.
	— Вие? Никога не съм ви написала разписка за дълг!
	— Въпреки това имам цяла купчина. — Очите му блеснаха тържествуващо. — Купих ги на добра цена и искам срещу тях подобаваща услуга. Затова още сега ще ми разкажете цялата история на Шарлът Далръмпл.


>	15

	— Искам още веднъж да чуя защо е невъзможно да се омъжите за татко.
	Като видя сериозното личице на Лейла, Шарлът с мъка потисна въздишката си. Пролетният дъжд валеше от сутринта и по прозорците на класната стая се стичаха мътни вадички. Учителката и учениците трябваше да се откажат от обичайната разходка и Роби и Лейла бяха като тигърчета в кафез.
	— Аристократите не се женят за гувернантки — обясни търпеливо Шарлът.
	— Но вие сте лейди мис Шарлът! Това значи, че сте аристократка.
	— Да, но бедна. Богатите мъже не се женят за бедни жени.
	— Не разбирам защо богатият мъж трябва да се ожени за богата жена — отбеляза дълбокомислено Роби. — Щом е богат, значи не му трябват повече пари.
	Децата не бяха в състояние да проумеят несправедливостта на пазара за женитби, но Шарлът с ужас установи, че колкото повече обясняваше, толкова по-малко разбираше и самата тя.
	— Мъжете си търсят жени, които им приличат. Точно като… птиците например. Птиците се женят за птици, конете — за коне.
	— Обаче конете не се женят — възрази презрително Лейла. — Те се чифтосват. — Изглежда това я наведе на нова идея, защото изведнъж впери остър критичен поглед в лицето на гувернантката си.
	О, не! Достатъчно лошо беше, че детето знаеше какво значи чифтосване. Но каквото и да ставаше в момента в умната главица на Лейла, Шарлът не бе в настроение да се занимава с него. Беше твърде заета да обмисля случилото се предишната вечер. Тя и Уинтър… сами в стаята… съвсем близо един до друг… страстни целувки.
	Господи, какви целувки. Сладко безумие. Устни, които се докосват нежно, тела, вплетеш едно в друго…
	Споменът би трябвало да е унизителен и да я смущава. Но не беше така. През нощта, сама в леглото си, не изпитваше смущение. Друго не й даваше да заспи. Странно теглене в долната част на корема, опити да докосва части от тялото си, които години наред беше пренебрегвала. А през деня? Би трябвало да се страхува от предстоящото уволнение. Вместо това се усмихваше без причини на себе си, даваше на децата необичайна свобода и носеше най-хубавите си обувки, защото другите бяха останали в старата детска стая. Мислеше за любов и женитба и за всичко онова, което лейди Шарлът Далръмпл нямаше право да притежава.
	Дисциплина. Сега имаше нужда от дисциплина. Гувернантката нямаше право да се омъжи за работодателя си. Освен това лорд Ръскин беше богат и красив аристократ. Значи бракът беше двойно невъзможен.
	Лейди Ръскин се опасяваше, че синът й ще направи грешка, която ще му попречи да заеме полагащото му се място в обществото. Затова я бе помолила да помогне. Шарлот правеше всичко необходимо, но междувременно й беше ясно, че екзотичните приключения допринасят съществено за неговата романтична, скандална аура. Това и начинът, по който я гледаше, стопляше тялото й и я караше да мечтае за нощи, изпълнени с нежни и страстни целувки.
	— Лейди мис Шарлът, защо лицето ви е червено и на петна? — попита Роби.
	Дисциплина. Сега имаше нужда от дисциплина — и от нещо, което да отклони вниманието на възпитаниците й от постоянно сменящия се цвят на лицето й.
	— Бие двамата напредвате така бързо, че много ми се иска да го отпразнуваме. Може би с една история от „Хиляда и една нощ“. Би ли ви харесало?
	Роби засия. Лейла се прозя.
	— Ти не искаш ли да чуеш историята, Лейла? — попита учудено Шарлът.
	— Напротив! — извика Лейла.
	— Една дама винаги говори с умерен тон. — Шарлът беше казвала тези думи толкова пъти, че сега излязоха автоматично от устата й, докато оглеждаше изпитателно момиченцето. Бузките на Лейла бяха хлътнали, очичките й се затваряха. Шарлът сложи ръка на челото й.
	— Лошо ли спа тази нощ?
	— Да. Не. — Лейла неспокойно мърдаше на стола. — Не знам.
	„Държи се странно, но няма температура“, помисли Шарлът.
	— Да не би да те е страх от домашния призрак? — попита тя колкото можеше по-небрежно.
	Момичето реагира по много необичаен начин. Уплашено, но и с някакво особено веселие.
	— Наистина ли имаме домашен призрак? — попита Лейла. — Чух за това, но си помислих, че не е вярно.
	— Страхотно! — намеси се въодушевено Роби. — А има ли верига, с която да дрънчи? Носи ли главата си подмишница? Охка ли? Или оставя кървава следа?
	— Роби! — Шарлът беше възмутена. — Престани с тези ужасяващи приказки! Кой ги наговори всички тези глупости?
	Ала ентусиазмът на Роби не можеше да бъде спрян.
	— Всеки знае, че призраците правят така.
	— Вероятно този „всеки“ е новият ти приятел от свещеническия дом? — попита подозрително Шарлът.
	Преди една седмица Роби се запозна със сина на викария и оттогава двамата общуваха доста често. Алфред изглеждаше кротко и послушно момче. Баща му беше образец на почтеност и преданост, макар и не твърде учтив, но все пак божи слуга. Затова Шарлът не бе възразила срещу първия приятел на Роби в новата родина.
	За Лейла обаче честите отсъствия на Роби бяха проблем. Освен това момчетата бяха обсъждали неща, за които не беше редно да се говори.
	— Алфред каза, че на тавана се движат светлини. Ето така! — Роби плъзна показалец нагоре по гърба на Лейла. Момичето изпищя и посегна да го удари. Той, естествено, беше готов да отговори на удара, но Шарлът го хвана за яката.
	— Проблемите не се решават със сила — рече укорно тя, обърната към Лейла.
	— Той започна!
	— Не съм!
	— Ако знаете какъв късмет имате, че сте двама. — Шарлът се усмихваше на сгорещените, гневни детски лица и си спомняше колко силно беше желала братя и сестри и колко самота щеше да й бъде спестена, ако имаше поне брат като Лейла. — В Англия няма нито едно дете, което да е израсло като вас в Ел Бахр. Щом кажете на някого за това, ще се сблъскате не само с любопитство, но и с грубо недоверие. Но през целия си живот ще имате някого, който знае какво е да живееш в пустинята. Това ви свързва завинаги. Не бива да застрашавате тази връзка с глупави караници.
	Децата я зяпаха смаяно и за момент Шарлът повярва, че наистина ги е убедила.
	След това обаче Роби заби лакът в ребрата на сестра си.
	— Алфред казва, че призраците много обичат да плашат мършави момичета.
	Двамата не бяха разбрали нищо. Шарлът нямаше намерение да се откаже, но се налагаше да води борба на два фронта едновременно. В момента основната тема беше призракът.
	— Някой тук има развинтена фантазия — отбеляза тя с надеждата да сложи край на слуховете. — Няма призраци, а дори и да имаше, не биха се осмелили да влязат в дома на баща ви.
	— Особено когато тук е баба — заяви тържествено Лейла.
	— Баба е в състояние да прогони всеки призрак.
	Двамата се закискаха развеселено.
	— Стига вече — каза спокойно Шарлът и кискането веднага престана. Засега не беше намерила начин да се справи с откритото неуважение на децата към Адорна. Работодателката й явно нямаше представа какво да прави с внезапно появилите се внуци, а и не се опитваше да измисли нещо. Отнасяше се към тях като към ориенталски рядкости и ги изучаваше с неприкрито любопитство. Лейди Ръскин сама трябваше да вземе решение да участва по-отблизо в живота на внуците си — в противен случай щеше да си остане прицел на подигравките им.
	— Донеси свещите, Роби — нареди Шарлът.
	Огънят в камината гонеше успешно студа в стаята. Шарлът поведе децата към дървената пейка, стоплена от пламъците. И тримата имаха нужда от почивка.
	Между пейката и камината беше постлан тесен, дълъг килим. Дебел, с красиви шарки… истинско изкушение. Шарлът неволно си представи Уинтър, който всяка вечер се изтягаше на килима в старата детска стая. Нареждаше възглавниците, усмихваше се, говореше й. Безумно красив мъж… и без всякакво чувство за приличие. Понякога, когато беше отпуснат и доволен, й напомняше за собственото й детство, когато родителите й още бяха живи и тя приемаше предизвикателствата самоуверено и без колебание. Тогава правеше, каквото си иска, без да се бои от укори. Оттогава бяха минали много години, но все още не беше забравила.
	— Лейди мис Шарлът, какво ви е? — попита Роби. Шарлът се събуди от мечтите си и видя, че двамата я зяпаха въпросително.
	— Мисля, че днес ще четем лежешком — каза тя, учудена от смелостта си. Но като погледна Лейла, разбра, че имаше право да го стори. Детето изглеждаше толкова уморено, че сигурно щеше да заспи.
	— Страхотно! — Роби моментално се просна на килима и протегна крака към огъня.
	Лейла го последва и се притисна до него, но той я бутна настрана.
	— Тук ще легне лейди мис Шарлът.
	Лейла не отстъпи нито на сантиметър.
	— Тогава ти й направи място.
	— Деца! — Една-единствена дума, но Роби и Лейла я разбраха много добре. Моментално се разделиха и направиха достатъчно място на Шарлът. Тя се намести между тях, макар че съмненията й се засилваха. Гувернантките не си позволяваха подобни неща. Познаваше момичета, уволнени за много по-дребни простъпки. Но Адорна и Уинтър бяха останали през нощта в Лондон и не можеше да се очаква, че ще се върнат скоро при този дъжд. Спокойно, никой нямаше да я види в тази недостойна поза.
	До края на деня сигурно нямаше да види Уинтър.
	Шарлът въздъхна и се отпусна на килима. Усети дебелата вълнена материя под гърба си и си помисли, че би трябвало да се чувства глупаво. Но да легне доброволно съвсем не беше същото като да я съборят насила и да я укротят с целувки.
	Не беше същото и не й изглеждаше глупаво. Подът й даваше опора, огънят топлеше краката й, а таванът със стари фрески беше радост за очите. На лицето й изгря усмивка.
	Роби заби лакът в ребрата й.
	— Лейди мис Шарлът, няма ли най-после да четете?
	— Започвам. — Шарлът отвори книгата и намери мястото, където бяха спрели миналия път.
	Роби вдигна коляно и сложи другия си крак върху него. Докато Шарлът четеше, стъпалото му се движеше в такт с думите. Лейла се сгуши в нея и опря буза на рамото й. А Шарлът забрави мрачния ден и се пренесе в една чужда страна, където тя беше босоног крадец, открил ракла със съкровища и освободил красива жена.
	Когато свърши, в класната стая се възцари тишина. Тя погледна Роби и момчето й се ухили в отговор, сякаш се радваше на някаква детска пакост, която тя не разбираше. Лейла лежеше от другата й страна, щастливо заспала. Шарлът помилва нежно бузката й и приглади нападалите по челото къдрици. После леко се изтегли нагоре, взе една възглавница от пейката и я мушна зад гърба си. В този момент от другия край на класната стая се чуха ръкопляскания. И без да погледне, Шарлот знаеше кой може да реагира по такъв начин. Но нещо насочи погледа й натам, като привлечен с магнит.
	Уинтър седеше на стол в сянката и изглеждаше доста заплашителен.
	— Много забавно, мис Шарлът. Наслада за очите и ушите.
	Необузданият любовник от старата детска стая беше изчезнал. Днес очите му бяха подути, в погледа светеше коварство. Той изръкопляска отново и Шарлът разбра, че не я хвалеше за четенето, а искаше да я сплаши.
	Този човек я бе целувал. Сигурно му е било скучно и е решил да провери дали може да я прелъсти, за да се поразсее. Тя се бе оказала твърде слаба, затова сега той щеше да оценява работата й двойно по-строго.
	Случаят му бе дошъл на помощ — връщайки се вкъщи, бе заварил прехвалената мис Прайс в недостойна поза. Само заради една незначителна целувка тя беше тръгнала по наклонената плоскост.
	Сигурно ще я уволни. Но тя ще си отиде с достойнство, без да занемарява задълженията си.
	— Моля, по-тихо, милорд. Ще събудите Лейла. — Задържа Роби, който се готвеше да изтича при баща си и обясни: — Остани спокоен, като истински джентълмен.
	Роби седна и поздрави баща си отдалеч. Шарлът стана грациозно, макар че отдавна беше загубила навика си да седи на пода. Взе една възглавница от пейката, мушна я под главичката на Лейла и я покри с тънко одеяло. После попита с равнодушие, което никак не съответстваше на емоционалното й състояние:
	— Не ви очаквахме, милорд. Как се прибрахте в тази буря?
	Идиотски въпрос. Дрехите му изглеждаха съвсем сухи. Вероятно се бе преоблякъл, защото косите му бяха влажни, а стъпалата, както се очакваше, боси. Как иначе би могъл да се промъкне така безшумно?
	— Трябваше да дойда — каза тихо той. — Горях от нетърпение да ви разкажа за триумфа си.
	— Какъв триумф? — попита подозрително Шарлът.
	— Снощи бях на соаре у лорд и лейди Хауърд и с помощта на добрите си маниери — и на чара си — спасих доброто си име.
	— Превъзходно, милорд. — Шарлът скри овлажнелите си ръце в гънките на полата и не посмя да го погледне. — Знаех, че ще се справите.
	— И всичко това благодарение на вас, лейди мис Шарлът. — Той прегърна Роби и продължи поучително: — Виждаш ли, Роби, ако слушаш гувернантката си, скоро ще станеш истински английски джентълмен. Трябва само да следваш няколко глупави правила. — Уинтър разроши косата на сина си и попита: — Как напредва той, лейди мис Шарлът?
	— Много добре. — Шарлът нервно приглади полата си. — Децата ви са умни и жадни за знания. Лейла дори се съгласи да се научи да язди с дамско седло, при условие, че аз й преподавам.
	Уинтър смръщи чело.
	— Преди да ви позволя да учите дъщеря ми, Шарлът, трябва да видя как яздите самата вие.
	Наистина ли искаше да я види как язди? Значи нямаше да я уволни? Може би изобщо не я презираше? Шарлът изпита огромно облекчено, но не го показа с нищо.
	Ала следващите думи на Уинтър задушиха в зародиш плахата й благодарност:
	— Щом децата се развиват добре, значи е време да ги покажем в обществото. Да, виждам, че сте ужасена, лейди мис Шарлът, но вярвам — не, знам, — че нашите съседи са много възмутени от отсъствието ни от неделната служба в Уестфорд Вилидж. — Уинтър я погледна с някаква странна настойчивост и заключи: — Утре е неделя. Според мен няма по-подходящо място да проверим уменията им от божия дом, където всички са в приповдигнато настроение.


>	16

	Когато в неделя сутринта Уинтър, децата и Шарлът влязоха в старата каменна черква, енориашите протегнаха шии и ги зяпнаха любопитно. Шарлът се чувстваше като овчица сред глутница вълци. Уинтър тайно потъркваше ръце. Днес щеше да узнае много важни неща за упорито мълчащата за миналото си лейди Шарлът Далръмпл и най-вече защо го бе излъгала за произхода си.
	Не, всъщност не го беше излъгала, но и не му отговори със същото, когато той й разказа куп неща за себе си, за пътуванията си и младежкото си лекомислие.
	И какво получи в замяна? Нищо. Младата дама продължи да мълчи и неволно го заблуди. Беше повярвал, че тя няма семейство, а се оказа, че роднините й живеят само на пет мили от Остинпарк Мейнър. В действителност норманската черква с четириъгълна кула се намираше в земите на граф Портърбридж — чичото на Шарлът.
	Уинтър се усмихна на една беззъба стара дама, която го зяпаше заплашително. Чарът му изобщо не я впечатли. Продължи да го гледа унищожително, скръстила ръце в черни ръкавици в скута си, със строго опънато черно боне.
	— Много е приятно тук — пошепна той в ухото на Шарлът.
	Тя не му обърна внимание. Естествено. Никога не се бе държала така строго официално. Гърбът изправен като свещ, брадичката упорито вирната, с колосани поли под сивата вълнена рокля. Той нямаше представа каква сянка тегне над живота й — но всички в тази черква го знаеха.
	На повечето пейки бяха поставени табелки със семейните имена. Посетителите изглеждаха, сякаш са се сраснали с местата си или пейките са били направени специално за тях.
	Във въздуха тежеше неодобрение. Потискаща атмосфера. Даже светците по прозорците зяпаха Шарлът, която вървеше по средата на църковния кораб.
	Децата му веднага го усетиха. Лейла пъхна ръчичката си в неговата. Роби се приближи до Шарлът и хвана ръката й, сякаш искаше да я защити. Момчето имаше добри инстинкти. Уинтър изпита гордост за сина си.
	Ако не беше лейди Хауърд, Шарлът сигурно щеше да продължи да го лъже. Докога ли? Сигурно завинаги, с тази нейна непоколебима дискретност. Вероятно щеше да го води за носа до края на дните му.
	Не, че беше толкова глупав да вярва във всяка дума на злобната лейди Хауърд. Затова при първия удобен случай притисна Адорна до стената и я разпита подробно. Това се оказа грешка. Направо полудя, когато Адорна започна да усуква. Сега се питаше какво ли е пропуснала да му каже скъпата му майчица. Толкова беше зает да крие намеренията си от нея, та изобщо не си помисли, че тя също може да крие нещо от него. Но сега беше убеден, че майка му също има своя тайна. Уинтър поведе семейството си към първата редица. Доколкото си спомняше, виконт Ръскин и семейството му седяха отляво. Вдясно от столетия насам — поне от времето на Уилям Завоевателя — седеше граф Портърбридж.
	Днес той седеше в края на пейката. Жена му и осем от четиринадесетте им деца се бяха наредили до него. Уинтър се вгледа за миг в профила му. Старият гледаше право напред неподвижен и мрачен. Все едно даваше знак на свещеника да започне проповедта. Излъчваше нетърпение, но и незначителност, богатство, но не и образование. Посивелите коси и вежди бяха пригладени с помада, яркочервена рязка от бръснача загрозяваше брадичката му. Жакетът беше от скъп лондонски шивач, но не правеше раменете му по-широки, както жилетката не беше в състояние да удържи корема му. Съвършено олицетворение на провинциален еснаф, каза си злобно Уинтър. Несигурен тиран, неспособен да носи с достойнство високото си обществено положение. Сигурно изобщо нямаше да забележи влизането им, ако в черквата не беше станало толкова тихо.
	Всички чуха ужасения вик на лейди Портърбридж:
	— О, божичко!
	Уинтър веднага прецени характера на дамата: всяко отклонение се възприемаше като добре дошло разнообразие и почивка от пустото всекидневие. Жалко същество.
	Лорд Портърбридж бавно обърна глава. При това внимаваше да не пречупи високата колосана яка и да не развали възела на черната сатенена вратовръзка. Погледна втренчено Уинтър, но не го позна. Погледът му се премести към Шарлът и белезникавата му кожа моментално се оцвети в тъмночервено. Неволно тропна с тока на ботуша си по плочите.
	Уинтър хвърли бърз поглед към неподвижното, бледо лице на Шарлът и осъзна, че е направил грешка. Нямаше причини да хвърли тази жена на вълците. Достатъчно рани бе понесла. И точно от този мъж, който сега я посочи с пръст и излая разярено:
	— Ти?
	Във връзката между Шарлът и чичо й нямаше нищо цивилизовано — както и в неговите чувства към гувернантката на децата му. Но сега беше длъжен да я защити.
	Ала тя не направи нито крачка назад. Дори не посегна към ръката му, както би постъпила всяка друга жена, търсеща закрила.
	Невероятна жена.
	Трепереща, но спокойна, тя остана гордо изправена и проследи с поглед чичо си, който се изправи и се запъти насреща й като войнствено търкаляща се бъчва.
	Уинтър бързо застана между двамата и отговори на заплашителното „Ти!“ с добре изиграна веселост:
	— О, да, милорд, аз съм. Много се радвам да ви видя. Каква изненада, че ме познахте след толкова години.
	Портърбридж спря, но Уинтър беше сигурен, че ако бе продължил, щеше да се опита да го изблъска от пътя си. Добре, че беше цяла глава по-висок от него.
	Въпреки разликата в ръста възрастният мъж не сметна за нужно да прояви дори елементарна учтивост към нахалника, осмелил се да застане на пътя му.
	— Кой, по дяволите…
	— Аз съм Ръскин, милорд. — Уинтър взе ръката му и я раздруса. — Вашият съсед от Остинпарк Мейнър. Доскоро живях в Ел Бахр. Да знаете колко много имам да ви разказвам. Но ще се наложи да го оставим за по-късно. Вижте, свещеникът влиза. — Викарият, който не искаше сцена в църквата си, бързаше да се качи на амвона. — Хайде да седнем и да дадем добър пример на хората.
	През това време присъстващите жени и мъже ги зяпаха безсрамно. Не всеки ден се случваше да преживеят такъв спектакъл.
	Лицето на Портърбридж се зачерви още повече, гласът му изгърмя:
	— Сър, в черквата присъства само едно лице, което има нужда от добър урок.
	Уинтър отговори с подчертан чуждоземен акцент:
	— Да, милорд, познавам слабостите си, но все пак си останах англичанин и съм готов да извикам на дуел всеки, който твърди, че не съм! — Усмихна се и добави невинно: — Естествено, вие имате право да изберете оръжията.
	Най-после Портърбридж разбра кой стои пред него, а след бърз оглед установи, че Уинтър е не само обиден, но и опасен.
	— Нямах предвид вас, сър!
	— Не се чувствам засегнат. — Уинтър го изгледа отвисоко. — Същото важи и за децата ми, и за гувернантката им. Познавам славата ви, милорд, и вярвам, че няма да проявите такава бездънна глупост… това ли беше коректният израз, мис Далръмпл?
	— Съвсем правилен, милорд, макар и неучтив — потвърди със спокоен глас Шарлът.
	— Благодаря ви. Нека си довърша изречението: не вярвам, че ще проявите бездънната глупост да ме предизвикате.
	Портърбридж местеше поглед от Уинтър към племенницата си и обратно и лицето му постоянно сменяше цвета си. Очевидно изпитваше силно желание да се разкрещи на Шарлът, но не смееше, защото се боеше, че този внезапно завърнал се от далечната чужбина съсед ще го смачка като скорпион под копитата на камила.
	Кипящ от гняв, Портърбридж кимна на Уинтър и се запъти обратно към мястото си. Сега вече Шарлът не можа да се удържи и направи реверанс.
	— Добро утро, чичо.
	Лордът отново почервеня като рак и се обърна към нея, но Уинтър я хвана за лакътя и я натисна да седне на пейката. Без да се бави, викарият започна службата. А темата беше… завръщането на блудния син.
	През целия си досегашен живот Лейла не се беше чувствала толкова зле. Мразеше проклетата Англия. Всичко в нея. Ужасната църква, пълна с хора, които я зяпаха и си шепнеха. Остинпарк Мейнър с тъпите му правила и слугите, които открито наричаха нея, баща й и брат й чужденци, сякаш те бяха глухи и не можеха да ги чуят. Целият зелен и вечно дъждовен Съри. Мразеше дебелото палто, кадифената рокля и ужасните фусти, в които мръзнеше. Много добре бе чула как една стара дама каза, че била грозно мършава.
	Не харесваше дори баба си.
	Момиченцето стоеше зад една колона и се взираше с гневен поглед в хората, които се разхождаха по църковния площад. Всички носеха шапки и дебели дрехи… и най-вече тъпите английски обувки, от които я боляха краката. Всички се усмихваха, сякаш се харесват, но тя чу как две жени си говореха и разбра, че те не харесват никого. Изричаха ужасни неща с мек, кротък глас, какъвто лейди мис Шарлът искаше да чува от нея, и това правеше приказките им още по-грозни.
	Но най-лош от всички беше онзи дебел мъж. Той мразеше лейди мис Шарлът. Не стига, че беше грозен, ами имаше и огромен корем. Лейла очакваше, щом излязат от черквата, да се нахвърли върху лейди мис Шарлът и да я набие. Но той стоеше настрана и само я наблюдаваше гневно, защото го беше страх от татко й. Двете жени се забавляваха със страха му. Разправяха, че мъжът е подлец и че им доставя удоволствие да наблюдават как се опитва да избегне спор с баща им.
	После обаче попитаха защо старите познати на лейди мис Шарлът разговарят с нея. Нима не знаят, че е лоша и заслужава да й се накарат здравата? И защо Шарлът се е закачила като репей за лорд Ръскин? (Лейла беше на мнение, че по-скоро баща й е залепнал за лейди мис Шарлът. Това не беше по-прилично, но грозните приказки на жените бяха още по-ужасни.) Дали Шарлът най-сетне се е вразумила и ще се омъжи за първия мъж, който я поиска? Само че зъбите й са твърде дълги — твърдяха жените (според Лейла лейди мис Шарлът имаше прекрасни зъби) — и ако си е въобразила, че може да улови лорд Ръскин на въдицата си, много се лъже. Той е добра партия и тя изобщо не го заслужава.
	Лейла не разбра нищо от приказките им, освен че я правеха нещастна. Никой не се интересуваше от нея. Когато предложи татко й да се ожени за лейди мис Шарлът, тя си представяше, че двамата ще седят заедно, а тя ще седи в средата и те ще й четат, ще я прегръщат и целуват и всичко ще бъде наред.
	Вместо това татко и лейди мис Шарлът имаха очи само един за друг! Той я следеше с поглед като кученце. Тя пък се правеше, че не го гледа. През цялото време всеки следеше какво прави другият. Това не беше правилно. Не си го представяше така.
	Весели момчешки крясъци отклониха вниманието й. Устните й затрепериха, очите й се напълниха със сълзи.
	Роби й беше брат, но изобщо не го беше грижа, че тя е нещастна. Разхождаше се подръка с Алфред, тъпия му нов приятел, който я наричаше глупаво момиченце и никога не й позволяваше да играе с тях.
	Никой не я обичаше. Затова щеше да си отиде. Да се върне в Ел Бахр.


	Мистър и мисис Бъртън, най-близките приятели на родителите й, вървяха срещу Шарлът през изсъхващите локви на църковния площад и тя се подготвяше за ужасна сцена.
	Ала нищо подобно не се случи. Мисис Бъртън сърдечно й протегна ръце.
	— Шарлът, мила, откога сте отново тук?
	Едрата жена я заключи в обятията си и Шарлът отговори сърдечно на прегръдката.
	— От няколко седмици, мисис Бъртън.
	— Ще прегърнете ли и стария Бърт? — изръмжа с усмивка мъжът й.
	— Естествено. — Припомни си как си беше представяла завръщането си в Съри и потрепери. Години наред беше страдала от кошмари. А сега мисис и мистър Бъртън я прегръщаха пред очите на цялата клюкарстваща община и не една, а цели две от старите й приятелки дойдоха да я поздравят.
	— Ако ни бяхте писали, Шарлът… — Говорейки за миналото, мисис Бъртън смръщи чело. После оправи панделката на шапката й, сякаш беше още дете. — Трябваше да ни пишете.
	Когато избяга, Бъртънови не й предложиха помощта си. Никой не пожела да й помогне. В младежкия си гняв и болка тя вярваше, че е изоставена от всички. Днес за първи път си помисли, че всичко се е разиграло твърде бързо и хората са се парализирали от изненада. Ако имаха малко време, сигурно нямаше да одобрят поведението й, но въпреки това щяха да й помогнат. Освен това… вероятно бяха очаквали тя да се допита до тях, да помоли за съвет.
	Като видя тъжните лица на Бъртънови, й стана ясно, че се е заблуждавала, като е смятала, че няма кой да й помогне. Че трябва да разчита само на себе си.
	— Много съжалявам, мисис Бъртън — промълви съкрушено тя. — Обещавам да се променя.
	— След като ви видях отново, съм спокойна. Ще имаме време да си говорим надълго и нашироко. Значи сте гувернантка на децата на този красив млад мъж? — С обичайната си весела усмивка тя потупа Уинтър по бузата. — Обзалагам се, че не можете да си спомните за мен, млади Ръскин!
	Уинтър взе ръката й и се поклони.
	— Разбира се, че си спомням, мадам. Как бих могъл да забравя дамата, която сияе като златната светлина над дюните?
	Мисис Бъртън избухна в смях и много хора прекъснаха разговорите си и се обърнаха да ги погледнат.
	— Ах, млади Ръскин, колко сте променен. Някога бяхте мелодраматичен герой, замислен и мрачен.
	Уинтър приглади косата си назад и обицата на ухото му блесна под слънчевата светлина. Шарлът забеляза как акцентът му стана по-ясен — и по-романтичен.
	— Сега съм само… как се казваше… невъзможен.
	— Велики боже! — Мършавият, старомодно облечен, изрядно чист мистър Бъртън се засмя дори по-силно от жена си. — С тази дълга коса и златния пръстен на ухото ми е трудно да различа дали сте момче или момиче.
	— Трябва да ви кажа, че момичетата правят разлика. — Уинтър сърдечно протегна ръка на възрастния мъж.
	Мистър Бъртън я разтърси и хвърли развеселен поглед към Шарлът.
	— Веднага се вижда.
	Шарлът беше готова да потъне в земята от срам.
	— Но, сър, той нямаше предвид мен!
	Бъртънови отново избухнаха в смях.
	Уинтър сложи ръка на гърба й като горд собственик. Възмутена, тя отстъпи настрана, а той й се усмихна, сякаш беше завладяна плячка. Сякаш можеше да я вземе по всяко време!
	Шарлът се улови, че си представя целувките му.
	Дисциплина. Сега имаше нужда от дисциплина. От достойнство. И от самообладание.
	Трябваше да престане да мисли за целувките им, но беше длъжна да му благодари, че я беше отървал от чичо й, лелите и братовчедите. Никой друг не би посмял — а и не би пожелал — да се противопостави на лорд Портърбридж. Чичо й беше безкрайно неприятна личност и никой не смееше да спори с него, камо ли да направи нещо по-сериозно.
	Тя огледа скритом граф Портърбридж и групата важни личности, които го заобикаляха. Чичо й никога не забравяше обидите. Най-добре веднага да си изяснят отношенията.
	Шарлът събра цялата си смелост, повдигна полите си и отиде при чичо си. Той й обърна гръб.
	Когато жените и мъжете около Портърбридж си зашепнаха шокирано, смелостта я напусна и тя спря.
	Уинтър промърмори някакво проклятие и направи крачка към лорда. Шарлът го хвана за ръкава и изрече високо:
	— Не!
	Той я погледна втренчено. Гневът правеше очите му златни.
	— Не — повтори тя. — Само ще влошите нещата.
	— Тя е права, млади човече — намеси се мистър Бъртън. — Старият граф става от ден на ден по-лош. Няма смисъл да го гневите още повече.
	Уинтър погледна Шарлът и произнесе през зъби:
	— Той ви причини болка.
	— Не наистина. Случката беше неприятна, признавам, но нищо повече.
	Шарлът се изненада много, когато осъзна, че това беше истината. Унижението беше болезнено, но не я доведе до срив.
	— Бърти е прав. Злобният стар негодник ще бъде много доволен, ако се намесите и вие. — Мисис Бъртън го потупа по гърба и бързо смени темата. — Кои деца са под вашата опека, Шарлът?
	— Това е едното. — Шарлът показа Роби, който безгрижно си играеше с Алфред и още няколко момчета. Ала не откри никъде Лейла и изпита внезапна тревога. Най-сетне я забеляза, облегната на една колона на църковния портал, и се успокои. — Лейла е ей там.
	— Какви красиви деца! — извика въодушевено мисис Бъртън.
	— Наистина. — Шарлът все още мислеше за Лейла и прие комплимента, сякаш ставаше въпрос за собствените й деца. Изобщо не забеляза как Уинтър и Бъртънови се усмихнаха многозначително.
	Мисис Бъртън я помилва по бузата.
	— Драмата вече завърши и хората започват да се разотиват. И ние трябва да си вървим. Готвачът ще побеснее, ако закъснеем за обяд. О, мила, прекрасно беше, че се срещнахме. Когато дойде свободният ви ден, заповядайте у нас.
	Както винаги, мисис Бъртън се бе напарфюмирала твърде силно, а бледорозовата сатенена шапка беше просто ужасна. Тя предпочиташе ухание на рози, розови чантички и шапки и розови градини — все неща, които някога караха Шарлът да се смее. Сега копнежът стегна гърлото й и тя кимна, неспособна да отговори.
	Когато мисис и мистър Бъртън се отдалечиха, Шарлът отново се огледа за Лейла и я вида сама зад колоната на църковния портал да наблюдава играта на брат си с момчетата.
	— Моля да ме извините, милорд, отивам да взема Лейла.
	Когато Шарлът се приближи, момиченцето изпъна крехкия си гръб и изпълненият с надежда поглед я улучи право в сърцето. Лейла се чувстваше изоставена и Шарлът я разбираше много добре. Спря пред нея, коленичи и я прегърна.
	— Ще си идем ли скоро вкъщи? — попита шепнешком Лейла.
	— Ей сега. А тази вечер ще прочетем още една история от „Хиляда и една нощ“.
	Лейла се притисна още по-силно до нея.
	— Да, моля ви, искам да чуя нещо от дома.
	Велики боже!
	— Домът ти не е там, миличка. Домът ти е тук.
	— Не. — Лейла сложи главичка на рамото й и уморено затвори очи. — Моят дом е там, където има магия.
	Дом. Магия.
	Кога за последен път беше изпитала това чувство?
	Но тя беше длъжна да се погрижи Лейла да се чувства добре. Целуна я по челото и си каза, че трябва да измисли нещо много специално, за да й покаже магията на Англия.
	— Хайде да вървим. — Стана и улови ръчичката на Лейла. — Отиваме си.
	Отново бе усетила магията на дома… и това я плашеше.


>	17

	Докато конете препускаха по изровения път, ужасът на Шарлът изчезна. Ала всеки път, когато поглеждаше Уинтър, настанил се удобно насреща й, силният, задушаващ страх се връщаше. Не можеше да разбере. У него нямаше нищо магично. Държеше Лейла в скута си и тъкмо обясняваше на децата англиканската божествена служба. Повечето хора щяха да го определят като просветен баща на семейство.
	Добре де, той я беше целунал. Опитваше се да я прелъсти. Но когато ставаше въпрос за децата му, се държеше по съвсем друг начин. Напълно цивилизовано. В момента единственото варварско у него бяха пробитото ухо и босите нозе.
	Напразно се бореше със себе си. Трябваше да избяга от него, защото той искаше да проникне в тайната й и да я омагьоса. Когато каретата спря пред терасата на Остинпарк Мейнър, тя заговори решително:
	— Бъртънови ми напомниха, че не съм взела нито един свободен ден. След днешната ни среща, при която проявиха такава любезност, не би било зле да ги посетя веднага.
	— Сега ли? — попита Роби. Един слуга отвори вратичката и момчето скочи гъвкаво на земята. — Нали се видяхте с тях само преди минути! — извика той, сякаш Шарлът беше някъде далеч.
	— Обещахте да ми прочетете една история — напомни й Лейла.
	Шарлът помилва ръката й с такава бързина, че издаде нервността си.
	— Да, обещах. И ще го направя веднага щом се върна. Бавачката ще се погрижи за вас. Ще вечеряте и ще се разходите — но само ако навън е сухо.
	Потокът от думи целеше да задуши в зародиш всички възражения, но противно на очакванията й Уинтър не каза нито дума. Мълчанието му беше ледено.
	Само да можеше да свикне да го залива с думи! Но тя мразеше празните приказки и крякащите жени. И сега прояви такава несръчност, че Лейла я гледаше с разширени от изненада очи. Уинтър вдигна дъщеря си във въздуха и я предаде в ръцете на слугата. Той се засмя и я щипна по бузата, за да му се усмихне. Уинтър му махна да се отдалечи.
	После затвори вратичката на каретата.
	Шарлът гледаше ръката му на вратата с ужас и — което беше още по-лошо — с прилив на възбуда. Вътрешността на каретата беше луксозна, но твърде тясна за трепереща жена и едър мъж, който изглеждаше решен на всичко.
	Не, сигурно не бе разбрала правилно поведението му. Вероятно се държеше така само защото притежаваше твърде силен закрилнически инстинкт.
	— Не е нужно да ме придружите до Бъртънови, милорд. Мога да стигна и сама.
	Уинтър се облегна назад, скръсти ръце под гърдите и я погледна обвинително.
	— Дължите ми обяснение.
	— Никакво обяснение не ви дължа. — Слугите навън със сигурност гадаеха какво означава това затваряне в каретата. Когато погледна навън, ги видя да стоят по стълбите и да разговарят оживено. — Може би вие също имате намерение да отидете някъде? — продължи тя с надежда.
	Той погледна през нея, сякаш не беше казала нищо.
	— Граф Портърбридж е главата на вашето семейство.
	Кочияшът се отдели от групата слуги и почука предпазливо.
	— Къде трябва да ви закарам, милорд?
	— Никъде. Вървете си.
	— Това беше грубо. — Укорът беше само претекст да спечели авторитет. Или, още по-добре, да смени темата.
	— Скийтс! — извика Уинтър.
	Мъжът се обърна изненадано.
	— Да, милорд?
	— Моля, вървете си.
	Шарлът се ядоса на себе си. Заради нея бедният човечец съвсем се бе объркал.
	— Както желаете, милорд — отговори Скийтс.
	Сега ще отиде в кухнята и ще разкаже най-новата клюка, каза си Шарлът. Това беше повече от сигурно.
	— Отворете вратата — помоли меко тя. — Какво ще си помислят слугите?
	Очевидно на Уинтър му беше безразлично. Въобще не реагира на молбата й. Щеше да каже това, което бе решил, и нямаше да я остави на мира, докато не получи отговор.
	— Вие, лейди мис Шарлът, сте от семейство Далръмпл от Портърбридж Хол.
	В каретата беше доста студено. Последните дъждове и черните облаци бяха задържали ниските температури. Въпреки това на горната й устна избиха ситни капчици пот и тя затърси кърпичката си.
	— Ще ме пуснете ли да сляза, ако ви отговоря?
	Той пренебрегна опита й да преговаря. Коравият му поглед поиска отговор. Нима й беше ядосан? Ако се съдеше по изражението му, да.
	— Жените имат нужда от закрила — изрече мрачно той. — Не мога да разбера защо родният ви чичо ви е позволил да ходите сама от къща на къща, лесна плячка за всеки мъж, който ви пожелае?
	Безсрамник! Нахалник! Не питаше за желанията й, държеше я тук като затворница и на всичкото отгоре й заявяваше, че е безпомощна.
	Да не би пък да намекваше, че е лека жена? Сигурно защото му бе позволила да я целуне. Така й се падаше.
	Достойнство. Грация. Самообладание. За пореден път Шарлът показа, че това са най-важните женски добродетели.
	— Аз не съм лесна плячка, милорд. В Англия няма нито един аристократ, който се осмелява да мисли, че съм.
	— Значи сама се грижехте за себе си?
	— Точно така! — отговори гордо тя и вирна брадичка.
	— Но това е право и задължение на чичо ви. Вие сте на двадесет и шест години, неомъжена и недоволна. Чувствате се зле.
	— Не е вярно!
	Мъжът пое дълбоко въздух.
	— Е, добре. Даже в Ел Бахр има хора, които занемаряват дълга си.
	Лека-полека Шарлът се отпусна. Той не изглеждаше вече гневен, само замислен. Вярно, не беше добре постоянно да сменя настроенията си, но може би това беше краят на разпита. Ако се съгласеше с него, може би щеше да престане да я обижда. Затова му отговори с леко треперещ глас:
	— Да, сигурна съм, че има.
	— Но аз знам какъв е моят дълг. Затова от този миг нататък поемам отговорността за вас — заяви Уинтър.
	Шарлът го погледна като ударена от гръм.
	— Вие? Отговорност за мен? Не ви позволявам!
	— Нямам нужда от позволението ви. — Той се наведе бавно към нея и коленете им се срещнаха. Шарлът трябваше да вдигне глава, за да го погледне в очите. — Вие сте моя служителка.
	— Това не ви дава право…
	— Понякога мъжът не чака някой да му даде право. Понякога трябва да си го вземе сам.
	Шарлът беше готова да се разкрещи от безпомощна ярост. Но наблизо със сигурност имаше още слуга. Освен това Лейла можеше да я чуе и после как би могла да я убеди, че истинската дама говори тихо и умерено? Затова понижи глас, докато зазвуча учтиво, поучително и така студено, че той би трябвало да се смрази.
	— Проблемът с вас, милорд, е, че изричате подобни твърдения, без да забелязвате колко са неуместни.
	Той я погледна изненадано. Красивото му лице се помрачи.
	— Разбира се, че забелязвам. Но ми е все едно.
	Мъжът беше много по-едър от нея, благословен със самочувствие, красиво лице, пари и мъжественост. Живееха в свят, доминиран от мъже. Шарлът отново изпита чувството, че се задушава. По гърба й потече вадичка пот.
	— Наистина ли не съм прав? Нима в Англия не е дълг на мъжа да се грижи за роднините си от женски пол?
	Боже, как го мразеше!
	— Обикновено мъжете се грижат за дъщерите си, но никой не очаква от тях да направят същото за лелите или племенниците си. Това би било твърде голям товар.
	— За някой бедняк да. Виждам момичетата, които работят в нашата къща, и разбирам, че трябва да допринесат за издръжката на семействата си. Но вашият чичо е богат човек.
	— Богатството е относително понятие. Всички притежания на баща ми минаха в ръцете на следващия наследник по мъжка линия.
	— Баща ви е бил най-големият син. Граф Портърбридж преди сегашния граф.
	Сега я шантажираше. Непременно искаше да узнае истината, но тя отговори със студена учтивост:
	— Да, затова съм лейди Шарлът.
	— Значи парите и земите са отишли в ръцете на чичо ви. Не разбирам как при това положение твърдите, че не е богат.
	— Да, богат е, но има много деца.
	— Аха! — Уинтър кимна. — Толкова ли е потентен?
	Сега вече гневът й изби на повърхността.
	— Защо винаги, когато има много деца, се казва, че мъжът е потентен, а когато бракът остане бездетен, хората обявяват, че жената е безплодна? — Отвратена, тя затвори очи. Каква лудост я накара да изрече дълбоко скритите си мисли? По дяволите! Сега, поощрен от лошия й пример, Уинтър сигурно ще си въобрази, че може да говори каквото си иска по темата за потентността! Ала когато отвори очи, той изглеждаше напълно сериозен. — Това беше крайно неприлично от моя страна. Моля, запомнете, че в обществото не се говори открито за… за…
	— За правене на деца? — помогна й с усмивка той.
	— За потентността — поправи го твърдо тя. — В доброто общество не се говори за потентността на мъжа или жената. По никакъв повод.
	— Лейди мис Шарлът, какво щеше да стане с мен без вашите напътствия?
	Сега пък й се подиграваше!
	Преди да го укори, той бе осенен от идея.
	— Вие ми отказахте да поема отговорност за вас. Твърдите, че сте в състояние сама да се грижите за себе си, без да ви води мъж. Ако ми разкажете историята си, може пък да се съглася с вас.
	Шарлът го погледна изумено.
	— Нямате право да ме държите тук като заложница! — И веднага посегна към вратата.
	Той улови ръката й и я задържа. Не толкова силно, че да й причини божа, но не й позволи да си отиде.
	— Искам да знам защо сте съвсем сама на този свят, лейди мис Шарлът.
	Трябваше веднага да разпознае израза на лицето му. Достатъчно често го беше виждала. Откакто се бе върнал от Лондон, постоянно я наблюдаваше, но не защото я желаеше, а от вулгарно любопитство. Някой в Лондон се беше раздрънкал.
	— Готова съм да се обзаложа, че вече знаете.
	— Не получавам достатъчно от вас, лейди мис Шарлът. — Той впи в нея жаден поглед. — Никога не получавам достатъчно от вас.
	Очевидно искаше да чуе подробности. Всъщност, какво значение имаше? Щом толкова искаше да знае, защо да не му разкаже? Тогава поне щеше да я остави да си върши работата.
	Шарлът издърпа решително ръката си от неговата. Отдръпна се назад, изпъна гръб и скръсти ръце под гърдите си.
	— Какво по-точно искате да чуете? Всичко или само подробности около позорното ми бягство от Портърбридж Хол?
	Той се наведе към нея, сякаш все още се страхуваше, че ще му избяга.
	— Мисля, че всичко.
	Тя се загледа в изтръпналите си пръсти и по навик ги изпъна.
	— Бях единствено дете, много глезено. Имах кърмачка, бавачка, гувернантка и купища играчки само за мен. Всички тайни кътчета в Портърбридж Хол бяха мои. Имах си пони и препусках на воля в моите земи. — Детството й беше златно време. Можеше да говори за него само с монотонен глас, за да се отдалечи от спомените. Защото ако ги допуснеше…
	Не, нямаше да си спомня.
	— Мама и татко бяха убити от светкавица, когато бях на единадесет години.
	Уинтър се опита да улови ръката й, но тя се дръпна сърдито.
	— Нали искате да знаете? Ето, разказвам ви. Само не ме докосвайте.
	Поведението й не му хареса, това се виждаше. Широкото чело се набръчка, кожата около белега побеля.
	Но, както се очакваше, не направи нищо, което би могло да застраши продължението на тази пикантна история. Нали тепърва щеше да му сервира пикантната хапка!
	Тя издържа на погледа му, докато той кимна и се отдръпна назад. Тогава продължи:
	— Земите вече не ми принадлежаха. Голямата къща не беше моя. Чичо ми и семейството му се нанесоха в моя дом и бяха толкова много, че за мен не остана място. Казаха ми, че вече не съм бебе и не ми е необходима детска стая. В люлката, където бях настанила куклите си, сложиха техните деца. Големите заеха стаята ми за игри. Чичо ми заяви, че вече няма да купува играчки, защото имам прекалено много. Бавачката и гувернантката ми бяха уволнени. Чичо не пожела да им плаща повече, за да се грижат за всичките му деца, и те си отидоха. Трябваше да деля спалнята си с двама братовчеди. Единият всяка нощ мокреше леглото си. Двамата непрекъснато се биеха. Нямах нито едно място, където да остана сама. Никой не се грижеше за мен. — Това звучеше малко като самосъжаление и тя побърза да добави: — Те не се грижеха дори за собствените си деца.
	Уинтър свали ръкавиците си и ги хвърли на седалката.
	— Какво направихте?
	— Какво да съм направила?
	— Беснеехте ли от гняв? Искахте ли си обратно играчките?
	— Не. Разбира се, че не. Бях толкова объркана… Днес, като гледам назад, си мисля: бедното дете. Толкова объркано. На прага на съзряването, а няма кой… — Тя затвори уста. Не искаше той да проникне в душата на уплашеното, самотно момиче. Сигурно щеше да се наслаждава на състоянието й. Да предъвква болката й. Всички жадни за скандал се наслаждаваха.
	— Разбирам страха ви.
	Нямаше да допусне мекият тон и дружелюбните очи да я заблудят. Това беше разпит от най-бруталния вид.
	— Беше ме страх от всеки и от всичко — кимна спокойно тя. — Мислех, че цялото семейство е срещу мен. Крещяха, биеха се, непрекъснато се караха. Не разбирах защо се държат така. Никога дотогава не бях виждала такива хора. Не ги разбирах.
	— А днес? Днес разбирате ли ги?
	— Живях в много различни семейства. Някои щастливи, други не. Някъде е шумно, другаде не толкова. Някои сякаш са си поставили за задача да се направят един друг нещастни — така е в семейството на чичо ми. Не го разбирам, но знам, че е така.
	— Аз мисля, че моето семейство е щастливо — проговори той замислено. — Във всеки случай мама е щастлива, че съм отново у дома. А децата ще бъдат щастливи, когато свикнат. Вярвате ли, че ще стане така, лейди мис Шарлът?
	— Вашите деца са възхитителни.
	— Не искате ли да знаете дали аз съм щастлив?
	Тя се опита да се усмихне, но само опъна устни.
	— Трябва да сте щастлив, милорд. Много щастлив.
	Подигравката й не му хареса и акцентът му се изостри.
	— Още не.
	Шарлът стисна зъби и се опита да запази сдържаността си. Нямаше друг начин, защото той все още беше варварин.
	— Опитвах се да се крия от тях. Изпълнявах всичко, което ми възлагаха леля и чичо, но другите деца непрекъснато ми създаваха проблеми. Чичо ми се караше и аз го намразих. Проблемът беше, че той много приличаше на татко. Но татко беше съвсем друг. Той обичаше мама, обичаше и мен. А сегашният граф Портърбридж не обича никого… или отлично умее да крие чувствата си. Като го гледам, винаги ме заболява зъб.
	Тя млъкна и Уинтър веднага разбра, че нямаше намерение да му разкаже края на историята. Чувстваше се като замаян. Изпълнен със съчувствие и разбиране. Той беше най-близкият й човек, мъжът, който щеше да се ожени за нея. Вярно, тя още не знаеше какви са намеренията му, но трябваше поне да разбере, че може да разчита на него. И да му се довери.
	Освен това той нямаше намерение да я обвинява в нищо. Тази история й беше нанесла дълбока рана — това личеше по цялото й поведение. Чувствителното му сърце веднага бе разбрало, че тази жена е понесла много страдания и обиди, затова сега всяка проява на дружелюбие я прави подозрителна.
	— Историята ви е много близо до онова, което си мислех.
	— Наистина ли? — попита остро тя.
	Без съмнение беше ядосана, защото не желаеше да му разкрие нищо от миналото си. Но като чуеше колко е трогнат от историята й и какво благоволение възнамерява да й окаже, сигурно щеше да се утеши.
	— Вече съм сигурен, че плановете ми са правилни.
	— За какви планове говорите?
	— Ще се оженя за вас. — Когато изрече решаващите думи, той я погледна с очакване и с радост забеляза, че тя загуби ума и дума. Честта, която й оказваше, я парализира и разшири очите й от изненада. Продължи любезно, за да й даде възможност да се овладее: — Вие сте подходяща за мен. Добре възпитана. Красива. Изключително учтива. — Той направи пауза, но тя не се усмихна. — Освен това ви трябва съпруг.
	Тя не избухна в ликуване, не му благодари, не се хвърли в прегръдката му в изблик на радост. Може би не го разбра, или си мисли, че той е равнодушен. Затова се постара да обясни:
	— Освен това аз ви желая и вие ме желаете. Убеден съм, че в леглото ще си доставим взаимно най-висшето удоволствие.
	Най-сетне тя реагира. Лицето й се обля в червенина. Но защо сведе глава като нападаща камила?
	— Аз нямам нужда от съпруг, милорд. — Всяка сричка беше произнесена поотделно и надлежно подчертана.
	— Не говорете глупости — отговори с лек смях Уинтър.
	Периферията на шапката й затрепери и треперенето бързо се пренесе към раменете и ръцете й.
	Обезпокоен, Уинтър се опита да улови крехките й пръсти и да ги стопли в своите.
	Шарлът го отблъсна с гневен жест, достоен за неговата малка необуздана Лейла. Отдръпна се от него и заговори трескаво:
	— Веднъж вече чух подобно изявление. — Пое дълбоко въздух и обясни — Казаха ми, че съм подходяща партия, възпитана, добродетелна, затова ми оказват честта да поискат ръката ми, въпреки че съм бедна. Че ми дават възможност да изразявам благодарността и дълбоката си преданост всеки ден до края на живота си.
	Очевидно се беше изразил погрешно.
	— Аз очаквам…
	— Не ме интересува какво очаквате. — Тя не крещеше, гласът й не звучеше нецивилизовано, но треперенето не преставаше. В сърцето й бушуваха емоции, които не беше в състояние да контролира. — На седемнадесет години бях покорна млада жена. Правех, каквото ми кажеха, даже когато това означаваше да се превърна в нищо, в празно място, което мъжете наричат съпруга. Но не издържах и взех съдбата си в свои ръце. — В погледа й имаше такава сила, че той се вцепени. — Не можете да ме измамите, милорд. Вие знаете всичко. Но който и да ви е разказал историята ми, със сигурност е забравил най-доброто.
	Най-доброто средство да я успокои беше да изрази искреното си съчувствие.
	— Всяка част от вашата история изглежда като трагедия.
	Ала съчувствието само я обиждаше.
	— Сега ще чуете една част, която не е. — Тя престана да трепери. — Тази част беше триумф. Аз… аз си отидох. Напуснах къщата на чичо си само с една пътна чанта и се качих на пощенската карета за Лондон.
	Уинтър потрепери. Почувства се ужасно, като си представи седемнайсетгодишната Шарлът сама в каретата на път за големия град. Макар да знаеше, че историята й завършва добре — или ще завърши добре, когато тя приеме предложението му, — много искаше да я предпази от ужаса и самотата, които беше изстрадала. Толкова силни бяха чувствата му към нея.
	— Отидох при една позната — продължи да разказва тя. — От буржоазното съсловие. Дамата гореше от желание синът й да се издигне в обществото. Затова ме назначи. По същите причини, по които представлявах подходящ материал за женитба. Когато узна, че съм избягала, синът й вече бе постигнал забележителни успехи, затова ми позволи да изпълня задачата си докрай.
	Напрежението на Уинтър се поразсея.
	— Значи е била добър човек.
	— Тя беше свиня. Намали възнаграждението ми. Като компенсация за скандала.
	Как му се искаше Шарлът да сподели с него всички свои травматични преживявания, за да й докаже разбирането си.
	Но по причини, които не можеше да проумее, тя си оставаше предпазлива и сдържана.
	Когато му говореше за жените, Баракх спомена и това. Обясни как понякога жените не проумяват, че мъжете са загрижени на първо място за тяхното добро. Уинтър не бе преживял подобно нещо и отхвърли думите му като измислица. Сега обаче изпрати безмълвно извинение на Баракх. Той седеше отдясно на Аллах и несъмнено се смееше на глупостта му.
	— Съжалявам, че положението ви е било така отчаяно. Съжалявам и че все още сте нещастна.
	— Не съм нещастна — отсече студено тя.
	Уинтър пренебрегна този отговор.
	— Аз съм мъж. Вие сте жена. Трябва да вярвате, че аз знам кое е най-доброто за вас.
	Тя се разтрепери отново.
	— Ще се омъжите за мен. Това е единствено правилното и най-доброто в случая.
	— Няма да избера този път, даже да означава сигурност и приемане в обществото. — Упорството й за пореден път събуди в сърцето му желание да я укроти. — От девет години се оправям сама в живота, милорд. И ще продължа така до края на живота си.
	Той я погледна смаяно.
	— Това значи ли, че ми отказвате?
	— Това не е отказ, милорд. За мен вашето предложение не означава нищо.
	Той й позволи да отвори вратичката на каретата. Стълбичката беше спусната и тя слезе. Един слуга веднага се втурна да й помогне.
	Уинтър я изчака да стъпи на земята.
	— Независимо от вашето възмущение и… равнодушие, лейди мис Шарлът, аз съм убеден, че вие ме обичате.
	Тя се обърна към него, но периферията на шапката скриваше лицето й.
	— Според мен вие изобщо нямате представа какво е любов, лорд Ръскин.


>	18

	Обичам го. Шарлът вървеше с бързи крачки по алеята, на път към най-далечния ъгъл на градината. При стария дъб сред моравата. Или на пейката във френската градина. А може би и в Америка, макар че Атлантикът беше сериозно препятствия за жена с нейното телосложение.
	По-добре да отиде в детската стая и да продължи да изпълнява задълженията си, все едно, че не се е случило нищо. Точно така. Не се беше случило нищо. Дълбоко в сърцето си тя беше подготвена да се разочарова от Уинтър. И това се случи. Вече не беше влюбена в него. Трябваше да продължи, сякаш никога не се бяха целували.
	Обичам го. Глупости! Нима можеше да обича мъж като него? Мъж, изоставил майка си, напуснал страната си, захвърлил маниерите си през борда. Какво си въобразяваше той? Че е някой паша, стоящ над обществото и морала? Не, не можеше да обича мъж като него.
	Тя забеляза, че размахва ръце като безумна и върви с огромни крачки, и се спря. От движенията й земята се тресеше.
	Велики боже, защо му бе разказала истината за живота си така детайлно и страстно? Нали си беше изработила начин да говори за живота си — сухо, сякаш миналото е престанало да й причинява болка, сякаш никак не й е мъчно, че е прогонена от мястото, където е израснала. Като се преструваше на равнодушна, поне спасяваше гордостта си. А сега беше изгубила достойнството си. Той имаше право да си въобразява, че тя го обича!
	Когато отхвърли първото предложение, кандидатът поне не твърдеше, че тя го обича. Даже щеше да се изненада и да се обиди, ако бе проявила подобни чувства към него. Тя, естествено, не заговори за любов. Даже ако той си беше направил труда да я ухажва, по онова време тя беше твърде разумна, за да приеме, че го прави и по други, не толкова егоистични причини.
	Обичам го. Този жалък Уинтър си мислеше, че тя го обича. Вероятно искаше брак без венчавка, затова пък с продължителна и страстна първа брачна нощ. Но Шарлът не беше глупачка. Не, тя беше достатъчно възрастна и достатъчно умна, за да се хване на този прастар трик.
	— Мис Далръмпл? — извика я конярят, когато тя мина покрай оборите.
	Шарлът спря неохотно.
	— Какво има, Флетчър?
	— Трябва да говоря с вас.
	Но тя не искаше да говори с него. Не искаше да говори с никого, особено ако беше от мъжки пол, но Флетчър беше добър човек, освен това винаги се изразяваше кратко. Щом настояваше да й каже нещо, значи имаше сериозна причина.
	— С какво мога да ви помогна? — попита тя.
	— Аз искам да ви помогна. — Едрият слаб коняр с вечно мрачно лице посочи оградения двор на обора със студената си лула.
	— Знаете ли, че момиченцето язди кобилата ви?
	— Момиченцето? — Шарлът го изгледа стъписано. — Да не говорите за… Лейла?
	— Точно за нея.
	— Това… това е невъзможно! — Шарлът отиде до оградата. Конят, показан от ратая, не беше пони, а темпераментна млада кобила с височина пет стъпки и блестяща кафява козина.
	— Кога?
	Флетчър работеше отдавна при семейството и си бе завоювал правото да казва истината. Но като забеляза колко уплашена е Шарлът, я успокои, както правеше с конете.
	— Веднага ми стана ясно, че някой е яздил Бития. Видях следите. Отначало не разбрах кой и как. Но едно от момчетата ми каза, че видяло елфа с криле да препуска по поляната.
	— Ама че глупости! — Лейла не беше елфа и за момент Шарлът се успокои. Може би конярят се беше излъгал.
	— Права сте. Виждал съм куп елфи, но нито една от тях не можеше да язди. Извинете, мадам. Затова продължих да се оглеждам. — Флетчър пъхна лулата между зъбите си и смукна, сякаш още гореше.
	— Сигурен ли сте, че е била Лейла?
	— Слабичко момиченце, шест педи високо, едри кости, красива коса. Точно така изглежда, нали?
	Шарлът притисна лудо биещото си сърце. Какво би станало, ако Лейла претърпи злополука и никой не знае къде трябва да я търсят? При мисълта как безпомощното дете пада и губи съзнание или плаче безпомощно от болки, Шарлът се облегна на боядисаната в бяло ограда.
	Флетчър я изчака да се опомни от първата уплаха и продължи:
	— Язди след вечеря, когато децата са с бавачката. Добре ще е да се скарате на Грания.
	— Предполагам. — Шарлът го погледна с присвити очи. — Вие, естествено, я спряхте.
	Флетчър изпухтя.
	— Не, не я спрях. Момиченце, което язди този млад звяр без седло и юзда, не може да бъде спряно. Никога не съм виждал момиче да язди така, мис. Никога не съм виждал дете, което да се разбира така с конете. Аз съм стар човек и мога да ви кажа, че това е дар от небето. — Той почука с лулата си по оградата. — Само си помислих, че трябва да знаете.
	— Напълно сте прав — отговори Шарлът. — Благодаря ви.
	Разходката бе веднага забравена. Запъти се обратно към къщата. Трябваше незабавно да говори с Лейла. Да й обясни на каква опасност се излага. Притисна челото си с две ръце, готова да се разплаче. Вината беше само нейна. Още първия ден бе обещала на Лейла да я научи да язди с дамско седло и не бе удържала на думата си. Знаеше, че детето обича конете, но не бе обърнала достатъчно внимание на желанията му и то — буквално казано — бе взело юздите в свои ръце.
	Още по-лошо беше, че в последно време гувернантката беше постоянно разстроена и унесена в романтични мечти. Освен това се уморяваше бързо, защото денем преподаваше на децата, а вечер се бореше с Уинтър. Вярно, плащаха й много добре и до деня на приема беше длъжна да работи двойно. Естествено, тя разбираше, че Лейла копнее за близък човек. Бедното дете страдаше от носталгия и се опитваше да замени с нещо живота, който бе оставило в Ел Бахр. Шарлът я разбираше много добре и беше длъжна да й помогне. Всичко останало можеше да почака.
	Шарлът влезе с бързи крачки в къщата и веднага отиде в детската стая. Намери Роби пред камината да лъска ботушите си.
	— Не прави това, Роби — изрече тя механично. — Повикай някой слуга да ги вземе. Ще ги изчистят долу.
	Лейла стоеше до прозореца и държеше и ръце дървеното конче, което й бе подарила Шарлът. Гледаше го втренчено и вероятно обмисляше следващата езда.
	Грания не се виждаше никъде. Незабавно щеше да я уволни.
	Разкъсвана между желанието да прегърне Лейла и напора да я раздруса и да й се скара, Шарлът клекна пред момиченцето. Лейла я погледна втренчено и Шарлът попита:
	— Можем ли да си поговорим сериозно, скъпа?
	— Ще си имаш ядове — промърмори полугласно Роби.
	Шарлът не му обърна внимание. Трябваше да се посвети изцяло на Лейла.
	— Хайде да седнем на пейката, искаш ли?
	Лейла се отпусна на твърдия под. Очевидно все още изпитваше страх.
	— И тук е добре. — Шарлът седна до нея, пренебрегвайки неудобствата, предизвикани от корсета, и сложи ръка на рамото й. — Искам да ти кажа, че още утре ще започнем уроците по езда.
	Лейла я изгледа подозрително.
	— Как така?
	— Ти каза, че обичаш да яздиш, и аз обещах да те уча.
	Лейла се взря замислено в дървеното конче, после отново вдигна глава към гувернантката си.
	— Не ми трябват уроци. Аз мога да яздя.
	Роби остави ботушите и застана пред тях.
	— Тя иска да те научи как да яздиш като английска госпожица, глупаче!
	— Тя не е глупаче — укори го Шарлът. Когато осъзна, че е твърде строга, го потупа по рамото и добави: — Тя е толкова умна, че може да бъде само твоя сестра.
	Роби изкриви лице, сякаш се опитваше да реши дали са го обидили или похвалили.
	Доволна, че за момент го е накарала да замълчи, Шарлът продължи да убеждава Лейла.
	— Като се научил да яздиш с дамско седло, ще излизаме всеки ден на езда.
	Лейла вдигна рамене.
	Шарлът усети как смелостта я напуска. Защо момиченцето изглеждаше толкова равнодушно? Щом не държеше да излиза на езда с нея, значи изобщо не се интересуваше от мнението на гувернантката си.
	— Всяка сутрин. — Лейла присви очи. — Когато баща ти е тук, можеш да излизаш и с него.
	— Татко не язди с дамско седло — отговори Лейла.
	— Но ако поиска, ще го направи — ухили се Роби.
	Благодарна за този отговор, който никога нямаше да й хрумне, Шарлът подхвана нишката:
	— Не знам дали може или не. Мъжете яздят по друг начин.
	Лейла сви колене и ги обхвана с ръце.
	— А ще мога ли да се изправям върху коня?
	— Какво? — Шарлът я погледна объркано.
	— Попитах ще мога ли да се изправям върху коня.
	Шарлът пребледня.
	— Защо ти е да правиш такива работи?
	— Винаги правим така — обясни въодушевено Роби. — Изправяме се, после увисваме отстрана. Упражнявали сме се и да се промушваме между краката на коня. — Горд с уменията си, той направи няколко крачки по стаята и така силно заприлича на баща си, че Шарлът сърдито затвори очи. — Аз съм много добър в стрелбата по движеща се цел.
	— И аз! — извика Лейла.
	— Дамата винаги говори тихо… — подхвана обичайната си лекция Шарлът. Как да обясни на дете, участвало в безумни тренировки на кон в пустинята, че не е редно да повишава гласа си? — Стреляла си с пистолет? Ти си стреляла с пистолет?
	С широка усмивка Роби й даде да разбере, че не се сърди на стъписването й и има намерение да навлезе в подробности.
	— Татко умее да стреля с лък и стрела, но още не ми е показал.
	Шарлът не можеше — и не искаше — да повярва.
	— Баща ти те е карал да стреляш с пистолети, докато висиш отстрана на коня?
	Лейла се обърна към Роби и Шарлът потръпна от безмълвното съгласие между двамата.
	— Татко първо ни научи да си служим с пушка и пистолет, а после ни пусна да яздим с оръжие. — Лейла направи умела пауза. — Беше го страх да не нараним коня.
	Шарлът стана и направи няколко крачки по стаята.
	— Значи е още по-лошо, отколкото си мислех.
	Децата избухнаха в смях и тя ги фиксира със строг поглед.
	— Нима искате да ме ядосате, деца?
	— Не, лейди мис Шарлът — отговориха в един глас двамата.
	— Трябва да говоря с баща ви. — През цялото време знаеше, че ще се наложи да говори с Уинтър. Трябваше да му признае за провала си с Лейла и за бягството на детето в обора. Но първо… първо трябваше да помисли как да го стисне за гърлото и да го попита, защо, в името на всичко свято, е научил деца на тази крехка възраст да яздят и да стрелят като цигани!
	Надяваше се след сцената в каретата да не се яви толкова бързо пред очите му, но въпросът с Лейла беше по-важен от собствените й емоции.
	— Кога ще отидете при него? — попита Роби.
	— Веднага щом поговоря с мисис Сиймс как да намерим бавачка, която изпълнява съвестно задълженията си.
	Лейла погледна мрачно и Шарлът отново коленичи пред нея.
	— Лейла, искам да те помоля да ми дадеш дума, че вече няма да яздиш без придружител.
	— Нали ти казах, че ще си имаш ядове — ухили се Роби.
	Лейла вдигна мършавите си рамене.
	— Лейла, моля те. — Шарлът помилва косата й, после я хвана за брадичката. — Аз те обичам и ме е страх, когато яздиш сама.
	— Вече няма да бягам. — Лейла вдигна лице към нея. — Наистина ли ме обичате?
	Шарлът погледна тясното, малко личице и кимна сериозно.
	— Да, много.
	Господи, това беше самата истина! Тя бе нарушила първото правило на гувернантките. Беше си позволила да обикне възпитаниците си, сякаш бяха нейни собствени деца. Но какво можеше да направи? В миг на невнимание двамата се бяха промъкнали в сърцето й. Ако наистина искаше да я обърка, Уинтър трябваше да я обвини, че обича децата му. Да, това беше истината. Не Уинтър беше предизвикал този болезнен възел в гърдите й, не той будеше у нея чувство на гордост. Децата му. Естествено.
	Тя разпери широко ръце… и изчака една дълга секунда.
	Лейла се хвърли първа в прегръдката й и се уви около нея като млада лозичка, намерила липсващата й опора.
	— И аз ви обичам, лейди мис Шарлът.
	Роби последва сестричката си и я прегърна толкова силно, че я заболя.
	— И аз ви обичам много, лейди мис Шарлът!
	Двамата вдигнаха лица към нея. Шарлът ги целуна и прегърна и получи две влажни целувки по бузите. Отдели се от тях със сълзи на нежност в очите, като отчаяно се надяваше, че не е направила грешка, като им е разкрила сърцето си. Защото гувернантките се заменяха лесно, особено когато отказваха на господарите си. Ала лейди Ръскин й бе обещала, че може да остане с децата, докато завършат образованието си, и Шарлът възнамеряваше да й напомни за дадената дума. Точно така. Тя щеше да се бори за тези деца.
	Лейла изтри сълзата от бузата й.
	— Не сте ли щастлива?
	— Много съм щастлива. Толкова щастлива, колкото не съм била от години. — Шарлът се усмихна на децата и се надигна. — Вие ме направихте щастлива.
	— Ще се срещнете ли сега с татко? — попита Роби.
	— Непременно. — След признанията на децата срещата щеше да мине по-леко. Тя обичаше тях, не него. — Но първо трябва да ви намеря добра бавачка.


>	19

	След като назначи нова бавачка и се накара здраво на Грания, Шарлът закрачи по коридора към старата детска стая. Щеше да й бъде трудно да застане срещу Уинтър, но вече не се плашеше от предложения за женитба и голословни твърдения, че го обича. Страхът й не беше нищо повече от инстинктивно опълчване срещу поредното безсърдечно, нежелано предложение.
	Вратата беше отворена. Шарлът остана в коридора, докато се подготви. Изпъна корсета си, изправи гръбнак. Достойнство, грация, равнодушие. Това бяха основните добродетели в общуването с Уинтър. Това бяха истинските фундаменти на характера й.
	Тя влезе и завари детската стая празна. Слънцето влизаше свободно през прозореца и падаше върху изтъркания паркет и старите завеси. Килимът, възглавниците и масичката бяха издърпани до камината. Шарлът разбра, че тъмнината на нощта и сиянието на огъня в камината бяха придали атмосфера на стаята. Магията, под чиято власт беше попаднала, се оказа прост трик.
	— Лорд Ръскин? — извика тя в посока на затворената врата в другия край.
	Когато никой не отговори, Шарлът изпита облекчение. Ако той беше излязъл, щеше да си спести неприятна сцена… или по-скоро продължението на последната неприятна сцена.
	Прогони решително неловкостта си и отново си заповяда: достойнство, грация, равнодушие. Трябваше само да си припомни тези добродетели и Уинтър нямаше да успее да я извади от равновесие.
	— Лейди мис Шарлът? — Гласът му я изтръгна от размишленията. Уинтър застана на вратата в обичайното си облекло — панталон, риза без яка, боси крака. Лицето му изразяваше радост. — Не ви очаквах толкова скоро.
	Шарлът не разбра какво имаше предвид, но веднага се ядоса.
	— Очаквали сте ме? Защо сте ме очаквали?
	Той се усмихна снизходително.
	— Променили сте мнението си. Приемате предложението ми и ще живеете с мен до края на дните си.
	Достойнство? Грация? Може би. Но равнодушието я напусна. Дощя й се да му издере очите. Защо я смяташе за безгръбначно животно?
	— Не.
	— О! Тогава имате друг претекст.
	— От вас зависи дали ще го изтълкувате като претекст, милорд. Но не вярвам, че новината за самостоятелните препускания на дъщеря ви е толкова незначителна.
	Усмивката му угасна и той вдигна вежди. Шарлът проследи с дълбоко задоволство физиономията на обидения мъж. Много добре. Един от двамата винаги страдаше. Сега беше негов ред.
	Той отстъпи крачка встрани и й махна да се приближи.
	— Влезте тук. Сега.
	Шарлът се запъти към него. Макар да се мразеше за проявената нетактичност — как можа да го конфронтира без никакъв увод с такава страшна новина, — тя изпитваше злобно задоволство, че го е свалила от високия пиедестал на мъжествеността и го е приравнила с останалите хора. Когато мина покрай него, той сложи ръка на кръста й и я бутна напред.
	В сравнение с детската стая това помещение беше малко, по-малко дори от нейната спалня. Очевидно е било предназначено за бавачката на Уинтър. Тясното легло беше изхвърлено. Целият под беше покрит с дебел килим в златно и смарагдовозелено, с големи червени пискюли. Виждаха се няколко късокраки масички с наредени по тях документи.
	По цялата стая бяха разхвърляни червени и златни кадифени възглавници. Под прозореца беше опънат пухеник, а над него от тавана висеше мрежа.
	Подозренията й се затвърдиха. Беше попаднала в спалнята му.
	Уинтър затвори вратата с трясък. Шарлът се обърна гневно, но той тикна показалец под носа й.
	— Не се оплаквайте, лейди мис Шарлът. След като ми хвърлихте на главата такъв важен факт, ще си носите последствията.
	Тя не беше от жените, които се плашат от подобни жестове, и реагира само със студения, пренебрежителен поглед, с който укоряваше и най-нахалните подрастващи.
	— Какви биха могли да бъдат тези последици, милорд?
	— Искам да чуя защо Лейла и излязла на езда без надзор!
	Коленете й поддадоха и тя се отпусна на купчината възглавници, надявайки се, че ще изглежда случайно.
	— Никой не й е позволил, милорд. Аз… аз не удържах на обещанието си да й давам уроци по езда, затова тя е взела нещата в свои ръце. Промъкнала се в обора и излязла на езда без седло и юзда. — Като си представи малкото момиченце на гърба на кон, по-едър от възрастен мъж, сърцето й отново спря. Ако беше паднала…
	— Велики боже! Но малката язди като джин. — Уинтър погледна Шарлът и се усмихна едва забележимо. — Като демон — поясни той и се отпусна на пода до нея. — Научих я да язди като пустинните народи и се гордея със смелостта й. Но е кошмарно да си представя, че препуска без надзор и прилага тези техники.
	След като децата й разказаха за номерата, които владеят, Шарлът се боеше, че Уинтър няма да приеме тревогата й сериозно. Но явно и той си представяше ужасни неща като нея. Това я утеши и тя се опита да утеши и него.
	— Не се е случило нищо лошо. Накарах я да обещае, че вече няма да язди сама, само с мен. Но не искам да подлагам на изпитание честната й дума. Още от утре ще започна да я обучавам как се язди с дамско седло.
	Уинтър седна на пети и се удари по челото.
	— Направих всичко, за да я спася от брака с онзи ужасен дребосък, а съм я изложил на опасност да бъде убита от английски кон!
	— Аз поемам пълната отговорност, милорд. Трябваше да се уверя, че бавачката е през цялото време при децата… — Изведнъж осъзна думите му и замлъкна. — Какво искате да кажете с това, че сте я спасили от брак с… вероятно с някакъв мъж?
	— Казва се Хамал Сихам. — Уинтър изрече името с такава омраза, че Шарлът се отдръпна уплашено. — Този син на коза, който стана водач на племето след смъртта на Баракх. Моят уважаван бедуински баща… Хамал изобщо не може да се сравни с него. Макар че е страхлив като заек, се опияняваше от собствената си глупост и ако аз не бях скрил хората на сигурно място, всички щяхме да загинем в пясъчната буря.
	— Този Хамал Сихам… по-млад ли е от вас?
	Уинтър скръсти ръце.
	— Много по-млад.
	Шарлът беше обучавала достатъчно млади мъже, за да знае какво става в главите им.
	— Вие сте го унизили.
	Както винаги, когато беше развълнуван, Уинтър заговори със силен акцент.
	— И по какъв тактичен начин, скъпа мис Прайс, трябваше да му обясня, че е неспособен и за малко да отведе в ада почти стотина мои добри приятели?
	— Няма такъв начин. Всичко е напразно.
	— Надсмивате ли се над мен, мис Прайс? — Гласът му прозвуча като заплашителен шепот. Шарлът отговори също така тихо и с известна предпазливост, защото чакаше ей сега да се разрази буря.
	— Не, милорд. Моят опит ме е научил, че е невъзможно да възпиташ подрастващо момче, на което е дадена абсолютна власт. То си е въобразило, че е най-висш авторитет, и се смята за непобедимо. Тежко на онзи, който постави авторитета му под въпрос!
	Уинтър я погледна втренчено, но не каза нищо.
	— Вие сте отвели хората на сигурно място и той ви е намразил. Но не разбирам защо е поискал да се ожени за Лейла. — Тя беше толкова ужасена, че едва произнесе тези думи.
	— Тази воняща купчина овчи тор се осмели да поиска от мен да му дам дъщеря си за жена в знак на добрата си воля. Трябваше да ги сгодим, щом дойде първият й месечен цикъл.
	Състраданието се оказа по-силно от смущението и дълбоко вкоренената сдържаност и тя пошепна задавено:
	— О, Уинтър…
	Дано само не бе чул това интимно обръщение. И дано никога вече не спомене месечния цикъл, защото не би посмяла да му се скара.
	Той наистина не чу, че тя го бе нарекла на малко име.
	— Хамал вече имаше две жени.
	Това признание я накара да загуби дар слово.
	— Тогава разбрах, че трябва да се прибера вкъщи. Мама имаше нужда от мен. Трябваше да се върна в Англия още преди месеци, но реших, че е по-добре децата да растат на чист въздух и без мъчителни ограничения. Едва Хамал ми натрапи решението. Направих го заради Лейла. — Уинтър се взираше в някаква невидима точка над дясното рамо на Шарлът и очевидно говореше със себе си. — Никога не бих дал дъщеря си на такъв човек. Осъзнах, че тя няма място в света на бедуините. За Роби и мен животът в пустинята предоставя безгранична свобода, но за Лейла… По-добре дамско седло.
	Досега не знаеше истинските причини за завръщането му, а и не можеше да си представи каква жертва е направил за дъщеря си. Но сега не беше време да му се възхищава. Имаха друга работа, и то спешна.
	— Моля ви да убедите Лейла, че дамското седло е по-добро за нея.
	Уинтър се върна бързо в действителността и погледът му се устреми към нея със злобно задоволство.
	— Невъзможно. Лейла е разумно дете. Права е да смята дамското седло за глупост. То създава неравновесие при язденето.
	Нямаше смисъл да спори с него. По-добре да насочи вниманието му към очевидното.
	— Може би сте прав, но това е единственият начин, по който яздят жените в Англия.
	По лицето му пролича, че се готвеше да я поласкае.
	— Не мога да повярвам, че една разумна жена се подлага на такова мъчение. Жената трябва да се застъпи за правото си да язди така, както бог е отредил за всички — по един крак от всяка страна на коня.
	Шарлът не се хвана на сладките му приказки.
	— Може би, милорд. Но този ден още не е дошъл и аз няма да бъда първата жена, която ще седне по мъжки на седлото. Ако не си спомняте предишната ни дискусия, ще ви припомня, че изпаднах в немилост и бях отхвърлена от обществото. Ако видят дъщеря ви на мъжко седло, ще постъпят с нея по същия начин като с мен. — През ума й мина страшна мисъл и тя добави бързо: — Освен това трябва категорично да й забраните да се изправя на гърба на коня. Това би било връх на дързостта.
	— Пфу! — Уинтър издърпа ризата от колана си и я смъкна през главата. — Мадам, вие нямате кураж.
	Тя беше сама с мъж, който тъкмо се събличаше. В спалнята му. По-скоро би могъл да й каже, че има твърде много кураж или твърде малко ум в главата си. Той раздвижи рамене, ребрата образуваха вълни под гръдния кош, златната коса се разпиля по раменете. Устата й пресъхна и стаята изведнъж се смали. Тя се стегна и направи опит да стане.
	— Сега ще ви оставя да се измиете, милорд.
	— Да се мия? — Великолепен в своята голота, той я изгледа гневно. — Даже аз, съвършеният варварин, знам, че не е прилично да се мия пред зрители. — Наведе се многозначително към нея и заяви: — Но ако имах жена, щях да се мия заедно с нея.
	Шарлът въздъхна уморено. Беше прекарала тежък ден и не желаеше да го удължава с пубертетски номера.
	— Значи сме на едно мнение. Утре ще започна да давам на Лейла уроци по езда.
	Гримасата му изразяваше или разочарование, или възражение.
	— Не съм казал, че сме на едно мнение. Що се отнася до възпитанието на дъщеря ми, имам доверие във вас, но за уроците по езда не съм толкова сигурен. Утре ще ми покажете умеете ли да яздите.
	Тя не искаше това. Откакто бе напуснала Портърбридж Мейнър, беше яздила твърде рядко и мисълта, че Уинтър ще я определи като неспособна, я потискаше. Но трябвайте да признае, че той има право да я провери. Освен това нямаше избор. Изправи се колкото може по-грациозно, независимо от силното усещане за неравновесие и заяви:
	— Добре. Така да бъде. Сега ще ви оставя на вашите… Сега ще си отида.
	Той също стана и ръцете му се насочиха към панталона.
	— Не. — Тя протегна ръце, сякаш искаше да го задържи далече от себе си. — Не докато съм в стаята.
	Начинът, по който й се усмихна, разруши всичките й надежди, че действията му са плод на незнание. Той улови китката й и проговори обвинително:
	— Лейди мис Шарлът, вие сте плаха.
	— Не, аз се държа прилично — отговори твърдо тя и издърпа ръката си.
	— Престанете. Ще си причините болка. — Той приближи ръката й до гърдите си и положи пръстите върху едното зърно.
	— Защо мъжът държи да обвини жената, когато се опитва да я прелъсти, а тя се отбранява?
	— Такава е мъжката природа.
	Доброволното признание я изненада, но не промени нищо в поведението му. Все още притискаше ръката й към зърното на гърдата си и описваше с нея малки кръгове. Тя стоеше като истукан и го гледаше със засилващ се гняв. В началото той се усмихваше, но постепенно усмивката отстъпи място на настойчиво очакване. Ресниците му бяха полуспуснати, ноздрите потръпваха, устните му леко се отвориха.
	Косъмчетата на гърдите му дразнеха дланите й, а зърното, отначало меко и гладко, се втвърди и щръкна. Когато осъзна физическата му реакция, тя вече не можеше да го гледа в лицето. Без да бърза, той премести ръката й върху другата си гърда и повтори същите движения.
	Странно, но нейните гърди също реагираха. Тя не разбираше и не харесваше тази реакция, но зърната на гърдите й се втвърдиха и щръкнаха. Опънаха тънката долна риза и се устремиха към Уинтър, сякаш изискваха вниманието му. Той не можеше да види какво става, защото тя носеше всички дрехи, необходими да пазят добродетелта й. Въпреки това изпита неприятното чувство, че той знае какво става с нея. И още по-неприятното усещане на наслада.
	Пубертетските му номера не останаха без ефект.
	В тишината на стаята се чуваше само неравномерното му дишане. Той вдигна свободната си ръка и посегна към гърдата й. Топлината й проникна през многото пластове дрехи. Палецът му се раздвижи и тя въздъхна в очакване. Но той не я докосна, само палецът му закръжи така, че тя да го усети почти физически. Почти. А тя искаше да знае какво точно ще се случи.
	Трябваше да сложи край на тази лудост, преди да е започнала.
	— Лорд Ръскин, поведението ви е неприемливо.
	— Но аз нямам нищо против да ме докосвате.
	Решена на всичко, тя присви очи в тесни цепки.
	— Може би ще имате нещо против, ако аз направя онова, което ми се иска.
	Уинтър веднага пусна ръката й.
	— Добре. Направете, каквото ви се иска.
	Да му зашлеви шамар. Той знаеше, че тя иска да го удари. Господ знае, че го заслужаваше. Но даже с негово позволение не би могла да го направи. Животът й, основан върху дълбоко вкоренена учтивост, забраняваше подобни прояви на насилие. Може би имаше и други причини, но сега нямаше да мисли за тях.
	— Шарлът? — Гласът му беше коприненомек и изкусителен, а ръката, която държеше толкова близо до гърдите й, се върна назад. — Все още ме докосвате.
	Ръката й. Защо все още беше върху гърдата му? Шарлът се отдръпна рязко и скри ръка зад гърба си. Беше готова да го убие с поглед, но не смееше да го докосне. Омразен, дързък, властен хищник. Тя бе влязла по своя воля в спалнята му и той бързаше да извлече изгода.
	Вероятно сега се пръскаше от удоволствие, но гласът му прозвуча с искрено уважение и без излишни емоции:
	— В колко часа желаете да излезем на езда?
	Защо й говореше така небрежно, сякаш помежду им не се бе случило нищо?
	— За утре съм поканила учителка по рисуване — отговори тя, покашля се и допълни: — Най-добре да излезем в единадесет. Ако сте съгласен.
	— Напълно.
	Или тази, или предишната сцена бяха сетивна измама. Никой не беше в състояние да премине така рязко от гореща страст към бездушна учтивост. Или?
	Може би той беше. Може би дългият опит правеше завръщането в ежедневието не толкова изнервящо. Тя все още не смееше да го погледне, затова не знаеше в какво настроение е.
	— Трябва да знаете, че преди да ангажирам младата дама, обсъдих въпроса с лейди Ръскин — продължи тя.
	— Каква млада дама?
	— Учителката по рисуване. Аз не съм много добра, затова помолих лейди Ръскин да потърсим учителка с талант. Въпреки това не желая да мислите, че съм неспособна, защото рисувам лошо и ми е трудно да науча Лейла да чете.
	— Естествено, че не. — В гласа му звънна веселие.
	Това я улесни да преодолее нервността си и да вдигне глава. Трябваше да му каже още нещо.
	— Щом започнахме този разговор, искам да отговоря на обвиненията, които ми отправихте в каретата. — Двамата се гледаха право в очите. Неговият поглед беше жаден и натрапчив. Тя беше достатъчно интелигентна, за да осъзнае, че се е изплъзнала само защото той го е допуснал. Ако му кажеше…
	Не, нямаше да му позволи да я сплаши. Въпросът беше твърде важен.
	— Кажете — окуражи я той.
	Да не би да очаква проява на покорство? Този мъж преливаше от самоувереност и това й вдъхна смелост да заговори:
	— Аз обичам не вас, а децата ви.
	Уинтър я зяпна смаяно. После избухна в луд смях.
	— Много се радвам да чуя, че обичате децата ми. Това е нещо, на което много държа у бъдещата си жена.
	Защо смъртоносният и удар не бе улучил целта?
	— Аз отхвърлих вашето предложение — доколкото може да се нарече така.
	— Да, отхвърлихте го. — Уинтър кимна и повтори: — Отхвърлихте го.
	За втори път този ден трябваше да го остави.
	— Лейди мис Шарлът, мисля, че имам нещо за вас.
	Шарлът се обърна като ужилена и видя, че той държеше в ръце обувките й. Грабна ги и се запъти към вратата, решена да не се мярка повече пред очите му.


>	20

	Уинтър знаеше, че гувернантката се старае да го избягва, доколкото може, и нарочно оставаше постоянно близо до нея… за да не й позволи да забрави присъствието му. В обора настоя да й помогне да се качи на седлото и дълго задържа ръка върху ботуша й. Погледът му не се насищаше да следи жената, която обичаше децата му — и него.
	— Позата ви е естествена — установи одобрително той.
	— Точно така, седи добре на коня. — Флетчър по обичая си почука с лулата по оградата. — Но ако питате мен, отдавна не се е упражнявала.
	Шарлът се изчерви и Уинтър с мъка скри усмивката си. Неговата Шарлът можеше всичко и й беше крайно неприятно да признае, че има някои пропуски. Това качество го възхищаваше — както и повечето и друга качества. Тя беше готова да стане негова съпруга, макар да твърдеше, че не иска съпруг. Защо отказваше да повярва, че той знае кое е най-доброто за нея?
	Флетчър погледна към небето.
	— Добър ден за езда, милорд. Слънцето е силно и е изсушило всички локви.
	Уинтър също погледна към небето.
	— Наистина хубав ден — съгласи се сериозно той. Шарлът все още го наблюдаваше бдително. Сигурно се опасяваше, че той ще плъзне ръка по бедрото й. Затова я попита ведро: — Не намирате ли и вие, че денят е хубав, лейди мис Шарлът?
	— Мисля, че трябва да побързаме, лорд Ръскин, защото урокът по рисуване ще свърши, преди да се върна.
	— Да, това е много важно — кимна все така сериозно Уинтър.
	Гласът й прозвуча трезво:
	— Децата учат по-добре, когато времето им е строго разпределено, милорд.
	— Вече ви казах, че по тази точка сте абсолютно права — отговори многозначително той.
	Шарлът погледна укорно ръката му върху ботуша си и подкара коня.
	Уинтър избухна в тих смях и отстъпи назад.
	— Първо по главния път, после ще завием зад живия плет и ще поемем през полето — извика подире й той.
	Шарлът вдигна ръка в знак, че е разбрала, и препусна надолу по алеята.
	— Какво мислите, Флетчър? — попита Уинтър.
	— Мисля, че ако не внимавате, ще яздите това конче цял живот — отговори без задръжки конярят.
	Уинтър се засмя и го удари по рамото.
	— Точно това възнамерявам. — Възседна Мийд и препусна в галоп след Шарлът.
	Флетчър го проследи с поглед и промърмори презрително:
	— С конете се оправяш, милорд, но от жени не разбираш нищичко. Дано като получиш няколко удара по главата, да разбереш някои нещица. Госпожицата ще ти стопи самочувствието, готов съм да се обзаложа.
	Ако беше чул предсказанието на Флетчър, Уинтър щеше да се изсмее. Тази сутрин се чувстваше непобедим. Слънцето грееше, въздухът беше ясен и свеж, той яздеше темпераментен кон, макар и със седло и юзда. Прекрасен ден за лов на най-трудния дивеч.
	Лесно можеше да настигне Шарлът, но остана на известно разстояние, за да я наблюдава как язди. Виждаше се, че отдавна не се е упражнявала, но се нагоди без усилие към ритъма на бързия галоп и си възвърна сигурността. Седеше изправена на седлото и държеше юздите както трябва. Владееше жребеца, без да прибягва до помощта на камшика. Изглеждаше крехка, но в действителност беше силна, а старомодният тъмносив костюм за езда подчертаваше прекрасната й фигура.
	Шарлът спря в края на входната алея и го изчака. Без да го погледне, попита с хладна небрежност:
	— Е, отговарям ли на изискванията ви?
	— Да, напълно.
	Уинтър изобщо нямаше предвид ездаческото й изкуство. Киселата й физиономия показа, че го е разбрала.
	— Според мен ездата е най-голямото удоволствие за облечен човек — заяви той.
	Шарлът го удостои с поглед, който би уплашил всеки що-годе чувствителен мъж.
	— Може би трябва да се изразя по-прилично: за човек с обувки. — Уинтър избухна в луд смях и се наслади на възмущението й. После зави надясно, по пътя към Уестфорд Вилидж и Лондон. Шарлът пришпори коня си, за да не изостане. Това също го разсмя. Беше сигурен, че тя не иска да говори с него. Но не искаше и да язди зад него, дори това да означава, че се налага да търпи омразната му компания.
	Господи, каква жена!
	Насреща им се появи затворена карета и двамата ездачи минаха в противоположния край на пътя. Уинтър позна семейния герб и смръщи чело. Шарлът спря да диша.
	Каретата изтрополи покрай тях — и спря.
	Проклятие? Какво искаше Хауърд? Пари ли му трябваха? Или жена му беше изнамерила някоя нова клюка?
	Ами ако и тя беше в каретата? Забележките й по адрес на Шарлът бяха изпълнени с омраза. Дали враждебността й беше на лична основа, или просто израз на женската жестокост и желанието да унижи възможната съперница?
	Вратичката на каретата се отвори и Хауърд протегна глава навън.
	— Ръскин — извика сърдечно той, — каква случайност да ви видя тук!
	Уинтър спря и го погледна втренчено. Преди много време този мъж беше най-добрият му приятел, а днес го пращаше по дяволите.
	— Наистина е случайност да ви видя на моя земя.
	Хауърд примигна смутено.
	— Надявах се да ви срещна. Тъкмо изпращам децата на училище.
	— Вие? — Уинтър не знаеше какъв е станал Хауърд, но някак си не му подхождаше да върши нещо, от което няма изгода.
	Две тесни млади лица се притиснаха към стъклото и Хауърд закима така усърдно, че би убедил и най-недоверчивия човек.
	— Да, те учат в Буритън, Хемпшир. — Погледна покрай Уинтър и продължи сърдечно: — Каква щастлива случайност, Шарлът!
	Шарлът? Наричаше я Шарлът? Не мис Далръмпл или лейди Шарлът?
	— Не съм те виждал от години — рече със същия тон Хауърд.
	— Точно девет години, милорд.
	Хауърд беше облечен в официален костюм с копринена жилетка, колосана яка и копринена вратовръзка, ботушите му бяха безупречно излъскани. Прекалено е официален за такъв път, реши Уинтър. И защо оглежда така Шарлът, макар да се мъчи да прояви дискретност?
	— Добре изглеждаш — каза лордът.
	— Добре съм.
	Двамата си говореха от разстояние. Шарлът не бе пожелала да се присъедини към двамата мъже. Уинтър не беше наясно с всички подробности на учтивото поведение, но веднага разбра, че Шарлът нарочно се държи неучтиво. Защо беше толкова груба с лорд Хауърд?
	Едрият мъж се поколеба, очевидно не знаейки какво да каже. В този миг от каретата се чу ясен детски глас:
	— Татко, ще пристигнем ли скоро?
	Бащата се усмихна на момиченцето и доколкото Уинтър можа да прецени, усмивката му беше изпълнена с обич.
	— Още сме доста далече, миличка, но ще побързаме. — Обърна се отново към пътя и попита несигурно: — Искаш ли да се запознаеш с децата ми, Шарлът?
	Враждебността й изчезна в миг. Не би могла да я разпростре и върху децата. Придвижи коня си напред и отговори:
	— С най-голямо удоволствие, милорд.
	— Възхитително — изръмжа Уинтър.
	Хауърд се направи, че не го е чул. Вече изобщо не му обръщаше внимание, имаше очи само за Шарлът и двете малки момиченца, които спуснаха прозорчето и поздравиха непознатата дама възпитано и предпазливо.
	— Това са двете ми дъщери. Лейди Мери и лейди Емили — представи ги гордо Хауърд.
	Уинтър разбра, че Хауърд обожава децата си. Обаче… обожаваше и Шарлът, и то по много по-непрактичен начин. Все още не знаеше каква е била връзката между неговата гувернантка — бъдещата му жена! — и този жалък самохвалко и играч. Знаеше само, че това не му харесва.
	А Шарлът… Тя стисна тънките ръчички на момичетата и заговори с тях меко и внимателно, за да ги успокои. Ала усмивката й трепереше и Уинтър повярва, че очите й са овлажнели.
	— Прекрасни деца — каза Уинтър на Хауърд.
	Лордът не можеше да откъсне очи от трогателната сцена между Шарлът и момиченцата.
	— Не очаквахте това от мен, нали?
	Уинтър гореше от желание да му отговори, както заслужаваше, но възпитанието на Шарлът си каза думата. А може би и болката, която бе усетил под елегантната външност на другия мъж.
	— Дъщерите ви са уморени. Имат нужда от почивка. Отведете ги в къщата и поискайте нещо освежително. Дъщеря ми и синът ми в момента имат уроци, но съм сигурен, че едно прекъсване ще им се отрази добре.
	— Много любезно от ваша страна, Ръскин.
	Уинтър не се чувстваше много добре и си обеща никога вече да не приема Хауърд в Остинпарк Мейнър.
	— Наблизо е. Хайде!
	— Да, татко, моля те! Трябва да отида до едно място — изплака по-малкото момиче. Беше най-много шестгодишно и още не можеше да се владее.
	Хауърд изкриви лице.
	— Трябва да тръгваме — каза той на Шарлът. — Ще се върнете ли скоро?
	— Не — отсече Уинтър. — Да тръгваме, Шарлът!
	Тя не възрази. Не го погледна укорно, не му се скара за грубостта. Вместо това кимна послушно и се сбогува с децата.
	Хауърд изглеждаше шокиран. Погледът му се местеше от Уинтър към Шарлът и обратно. Когато Уинтър му кимна многозначително, той се сви като спукан свински мехур. Уинтър и Шарлът препуснаха по пътя и той ги проследи с мрачен поглед.
	Погледът му окончателно изнерви Уинтър и той изпита облекчение, когато пътят направи завой и ги скри от очите на мъжа в каретата.
	Усещаше, че Шарлът е напрегната, и вярваше, че напрежението й не е израз на враждебност, а по-скоро на разочарована любов.
	Обзе го гняв. Трябваше да й поиска сметка, да поиска обяснение, да я принуди да признае… какво? Че е била домашна учителка на Хауърд и той я е целувал? Глупости. Хауърд беше по-възрастен от нея и тя бе казала, че не го е виждала цели девет години. Може би бе излъгала или не смяташе правилно? Може би е срещнала Хауърд в друго домакинство и той е станал нахален. Или е флиртувал с нея някога, някъде…
	Уинтър препускаше редом с Шарлът и не откъсваше поглед от лицето й.
	Тя яздеше като по учебник. Беше съсредоточила цялото си внимание в коня и седеше на седлото изправена и спокойна. Беше толкова бледа и с отсъстващ вид, че внезапно излязлата насреща им кола щеше да я блъсне, ако в последния момент не бе отклонила коня си встрани.
	Не е било само флирт, каза си ужасено Уинтър. Тя е много разстроена от срещата.
	По дяволите, сигурно е имала афера с него!
	Искаше му се да вдигне глава и да зареве като ранен тигър. Афера! Бъдещата му жена е имала афера? Немислимо!
	Тя не го забелязваше. Беше прекарал дни и часове в усилия да завладее вниманието й, беше постоянно близо до нея, а сега тя изобщо не забелязваше присъствието му. Да не говорим за справедливия му гняв. Продължаваше да препуска механично. Устните й бяха здраво стиснати, между веждите и се бе вдълбала дълбока бръчка. Сякаш изпитваше силна, неизличима болка.
	А той… вместо да я изгони от къщата си, жадуваше да я прегърне и да я утеши. И да пребие от бой негодника Хауърд. Нещо не беше наред с него.
	Може би Шарлът е обичала Хауърд?
	Двамата препускаха в мълчание до отвора в живия плет, през който можеше да мине кон. Зад него се простираха земите на Уинтър — безкрайни пасища, групички дървета, бърз поток. Когато изчезнаха зад живия плет, Уинтър въздъхна облекчено.
	Не, каза си решително той. Не е възможно жена като Шарлът да е била влюбена в мъж като Хауърд. Той е глупак и слабак, на всичкото отгоре е женен. А тя е дама, която се жертва пред олтара на почтеността.
	Без да престава да я наблюдава, Уинтър насочи коня си към хълма, на който растеше самотен стар дъб. Щом изкачи възвишението, слезе от коня. Шарлът гледаше през него. Той върза двата коня за един увиснал клон и протегна ръце към нея.
	— Слезте от коня, лейди мис Шарлът.
	Тя изпълни заповедта и доброволно се остави в ръцете му. Не я усещаше като разсеяна или неутешима или прелъстена жена. Усещаше я точно като жената, за която щеше да се ожени.
	Той, лорд Ръскин, роден от Адорна и Хенри Ръскин, приет от синовете на пустинята, воин и майстор на конете, не можете да се ожени за жена, която живее със спомени за друг мъж. Такава жена никога не би могла да му стане вярна спътница.
	Въпреки това Уинтър не можеше да се откаже от намерението си да се ожени за Шарлът. Искаше да се грижи за нея. Сигурно влажният английски въздух беше размекнал мозъка му.
	— Какво правите, милорд? — Приглушеният й глас най-сетне стигна до ушите му.
	Той погледна надолу към нея, но единственото, което видя, беше шапката й — невероятно голяма, с колосана периферия и воал.
	— Държа ви — отговори той, пусна я и й позволи да отстъпи крачка назад. — Когато бях малък, това място беше утеха за душата ми. Вижте! — И протегна ръка, за да й покаже гледката.
	— Да. — Тя застана на най-високата точка и се огледа. — Прекрасно е, но не ми казвайте, че цял живот е било утеха за душата ви. По-голямата част от живота си не сте прекарали тук.
	Лекият бриз погали лицето й и бледнината отстъпи място на здрава руменина.
	Уинтър сложи ръце зад гърба си и обясни:
	— Идвах тук в духа си. Винаги виждах това място. Възвишенията приличат на царевично зелени дюни. Пасищата цъфтят богато и хранят пчелите, добитъка и конете с все същата щедрост. Тук-там се виждат къщи и обори, между тях се вият пътища, правят лениви завои и отвсякъде долита сладкият шум на живота.
	Сякаш говореше нейната душа.
	— И аз виждах същото през дългите години на изгнанието… затварях очи и виждах земята, която обичах. А когато оставах сама, плачех от мъка по дома.
	Уинтър се огледа и разбра: от възвишението се виждаха не само неговите земи, но и имението на граф Портърбридж. Шарлът виждаше земята, на която беше израснала.
	И двамата бяха прекарали дълги години в изгнание, но той се беше наслаждавал на свободата си, докато тя беше осъдена на затвор. Затвор, в който сърцето и душата на цивилизования човек се задушават.
	Сигурно това е била причината, поради която е завързала връзка с Хауърд. Трябваше да се постарае да пренебрегне този факт, колкото и да го болеше, че не се е запазила за него.
	Ядосан от извиненията, които непрекъснато намираше за нея, той й обърна гръб. Красотата й му пречеше да разсъждава трезво. Сигурно не всички я смятаха за красива. Беше твърде дребна, а косата й беше червена. Имаше няколко лунички, което отблъскваше повечето мъже. Но на него му харесваше. Въпреки недостатъците й у нея имаше нещо, което привличаше всеки мъж. Какво ли бе причинила на жалкия Хауърд? Най-привлекателното у нея, заключи дълбокомислено Уинтър, е това неопределимо излъчване на невинност.
	Обърна се отново към нея, присви очи и се вгледа в очертанията й на фона на небето. Вятърът развяваше воала й. Нима беше възможно да се е измамил в невинността й? Нима беше възможно да се е измамил в нея?
	— Говорете — заповяда той с режещ глас, но тя изобщо не трепна.
	Няма да посмее да ме направи на глупак, каза си гневно Уинтър, но в следващия миг се запита дали тя изобщо е забелязала, че той е на прага на яростен изблик.
	Крайно време беше да чуе истината.
	— Лорд Хауърд беше мъжът, за когото чичо искаше да ме омъжи.
	— Не. — Той отрече инстинктивно и с ужас. — Хауърд… Нима сте обичали Хауърд?
	Шарлът го погледна втренчено. Прекрасното й лице беше почти скрито под грозната шапка.
	— Какво говорите? Никога не съм обичала лорд Хауърд. Казах ви: трябваше да се омъжа за него.
	— Не, обичали сте го. Нали видях как го гледахте долу на пътя. И той ви гледаше по същия начин — с желание. Вярно, държахте се студено с него, но болката не може да се скрие. Сигурно е било любов, или може би… — Добре, че успя да спре навреме.
	Шарлът избухна в смях. Не се смееше често и смехът й не беше нито невинен, нито лек и радостен. Смееше се, както се смее жена на глупав мъж. Смееше се на него.
	— Не се омъжих за Хауърд, защото го смятах за слаб и глупав мъж. Той си въобразяваше, че е много по-добър от мен, защото очакваше титла и наследство. Още тогава ми беше ясно, че ще пропилее наследството си. Доколкото чух, е станало точно така.
	— Права сте.
	— Той не повярва в отказа ми. След като му заявих, че не го искам, се опита да ме целуне. На публично място. Пред очите на всички. — Шарлът се потърси отвратено. — Искаше да ме бележи като своя собственост, за да променя решението си. Не го направих, макар че много хора започнаха да ме смятат за пропаднало момиче.
	— Но вие не сте такава!
	— Според обществото е достатъчна една най-обикновена целувка.
	Уинтър се отпусна. Признанието й го изпълни с безкрайно облекчение, но объркването си остана.
	— Виждам, че все още тъгувате.
	Точно така. Това беше тъга. Нежната й кожа отново побледня.
	— Не тъгувам за лорд Хауърд. Тъгувам, защото… — Тя се загледа отново към пътя, за да скрие сълзите в очите си. — Днес видях пътя, по който можех да тръгна. Да се омъжа за него… сигурно би било поносимо. Поне никога нямаше да ме бие. Има жени, които търпят много по-лоши неща. Откакто го отблъснах, рядко някой се е отнасял с мен по този начин. Ако се бях омъжила за него, щях да… — Тя преглътна мъчително. — Винаги съм мислила, че от мен ще излезе добра майка.
	Заля го вълна на облекчение. Деца! Тя искаше деца! Естествено. Всички жени искаха деца.
	Той щеше да й подари цял куп деца. Не се съмняваше в себе си. Щеше да го направи с най-голямо удоволствие.
	С две крачки се озова при Шарлът и я заключи в обятията си.
	Тя остана напълно неподвижна. Не се отбраняваше, не го окуражаваше. Може би жените имаха по-специални инстинкти, но Шарлът даже не знаеше какво да прави с утехата.
	Вече нямаше да я командва. Вместо това я привлече към себе си и започна да разтрива гърба й.
	Мина доста време, докато тя се отпусна. Лека-полека сковаността й изчезна.
	Той продължи да я масажира, без да каже дума. Шарлът се облегна на гърдите му.
	Шапката й го удари в брадичката. Той изръмжа и повдигна лицето й към своето.
	— Това нещо трябва да изчезне. — Развърза панделките и изведнъж се обърка. Смутиха го нейните големи зелени очи, обрамчени от тъмни, влажни мигли. Меките, леко отворени устни. Трапчинките и начинът, по който го гледаше. Сякаш искаше целувката му. От всички неосъществени желания, които пламтяха в сърцето й, това беше най-лесно за изпълнение. Той я притисна още по-силно до себе си и докосна устните й със своите. Съвсем леко, както първият слънчев лъч докосва дюните.
	Устните й се раздвижиха под неговите.
	Отговор. Сладък отговор. Кръвта зашумя във вените му. Направи движение, за да задълбочи целувката… и удари шапката й, която се свлече на тила. И двамата посегнаха да я хванат. Той успя да улови панделката. И когато романтичният миг отмина, двамата избухнаха в смях.
	Засмяхме се заедно, отбеляза доволно Уинтър. Това беше сериозен напредък.
	Подаде й шапката и каза:
	— Време е да се връщаме. Пък и искам да разбера дали мъжът, за когото не сте поискали да се омъжите, си е заминал.
	— Да. Не е зле да се върнем и да прекарате малко време с приятеля си. — Шарлът завърза панделката под брадичката си и заключи: — Но аз съм гувернантката. Моето място е в класната стая.
	Уинтър й помогна да се качи на седлото. „Не за дълго, Шарлът — мислеше си самодоволно. — Много скоро мястото ти ще е в моята спалня.“


>	21

	— Мама се е върнала.
	Забележката на Уинтър върна Шарлът в действителността. Тя се огледа и забеляза Адорна, изправена на терасата сред голям куп кутии за шапки. Слугите тичаха забързано насам-натам.
	— Скъпи мои — извика тя, щом двамата наближиха, — какъв прекрасен ден за езда!
	Шарлът беше отдавна в този занаят и веднага усети съмнението в гласа на работодателката си. Адорна не беше особено зарадвана, че синът й е излязъл на езда с гувернантката. Начинът, по който огледа двамата, издаде, че е забелязала промяната във връзката им.
	Шарлът хвърли поглед към Уинтър, за да разбере дали е забелязал неодобрението на майка си. Ала той само сияеше от радост да я види отново.
	Може би не бе чул лекото пренебрежение в гласа й… Мъжете бяха известни с неумението си да забелязват и най-очевидните знаци. А може би просто не го беше грижа.
	Шарлът го погледна отново. Този път той отговори на погледа и сърдечно й се усмихна.
	Ясно. Този мъж не се интересува какво си е помислила майка му. Изобщо не го беше грижа за хорското мнение. Бе направил на лейди Шарлът Далръмпл предложение, което беше в противоречие с всички светски правила, макар че можеше — и трябваше — да се ожени за богата и високопоставена дебютантка.
	— Да, лейди Ръскин — кимна спокойно Шарлът, — денят наистина е прекрасен за разходка. Лорд Ръскин пожела да провери ездаческите ми умения, преди да ми повери Лейла. Нали знаете, трябва да я науча да язди с дамско седло.
	Тя успя да слезе от коня, преди Уинтър да й се притече на помощ, и бързо изкачи стъпалата към терасата.
	— Смятам, че е доволен от мен, и още утре ще започна да обучавам детето.
	Уинтър изкачи стълбата с обидено изражение. Шарлът застана редом с Адорна и се обърна към него:
	— Позволявате ли да започна с уроците, милорд?
	Той я изгледа злобно.
	— Разбира се. Аз ще ви придружа.
	— Скъпо момче — намеси се Адорна, — не ми се вярва, че утре ще си свободен. След вечерта у лейди Хауърд, на която постигна забележителен успех, хората непрекъснато ме питат за теб. — Тя сложи ръка на рамото на Шарлът и продължи:
	— Вашите уроци имат ефект, скъпа. Уинтър се държа толкова очарователно, че цял Лондон иска да се запознае с него. Особено дамите. Пощенската ми кутия е препълнена с покани.
	Шарлът разбра: Адорна търсеше подходяща жена за сина си. Дали да не й каже, че подкрепя тази идея с цялото си сърце?
	— Това означава, че трябва да замине за Лондон още утре.
	— Лондончани и техните желания не ме интересуват, майко — отговори съвсем спокойно Уинтър. — Ако отида, ще отида заради компанията.
	Шарлът сметна, че моментът е подходящ да се оттегли, и направи лек поклон.
	— Моля да ме извините, но трябва да отида да видя как са децата.
	В къщата цареше полумрак и мина известно време, докато очите й привикнат с липсата на светлина. Някой я повика от галерията.
	— Шарлът!
	Точно на лорд Хауърд ли трябваше да попадне!
	По време на обратния път почти бе забравила за него и възможното му присъствие в къщата. Сега си пожела да бе прекосила помещението бързо, все едно не е чула вика му. Но вече не можеше да избегне тази без съмнение неприятна среща.
	— Починахте ли си добре, милорд? Надявам се, че са ви поднесли освежителни напитки?
	— Да, много благодаря, но аз съм тук, за да…
	По дяволите учтивостта. По-добре да го прекъсне.
	— А на децата ви? Отведоха ли ги в класната стая?
	— Да, благодаря, малките си играят, а аз слязох тук и зачаках…
	— Тогава трябва веднага да отида при тях. Децата се нуждаят от постоянен надзор, милорд, а аз ценя мястото си на гувернантка. — Тя направи реверанс и понечи да се отдалечи.
	— Би могла да заемеш място до мен. — В големите му очи имаше тъга, тонът му умоляваше. — Аз бих могъл да те направя щастлива.
	Шарлът се отдръпна стреснато. Той искаше да я направи своя любовница! Някога го харесваше. Спомни си, че беше много горд с титлата и произхода си — толкова самонадеян, че я вбесяваше още преди да си отвори устата. Днес лицето му беше белязано от алкохола, някакво голямо нещастие бе унищожило без остатък надменността му и тя не можеше да изпитва към него нищо друго, освен съчувствие.
	— Благодаря, но аз съм доволна от сегашното си място.
	Той я последва.
	— Говоря сериозно. Ще те назнача като гувернантка. Ще се грижиш за дъщерите ми.
	Шарлът почти си пожела да види отново стария Хауърд — гордо изправен, въобразяващ си, че стои по-високо от всички. Защо беше станал толкова жалък? Що за ужасен брак бе неговият, та се унижаваше така пред нея, макар че след грозната сцена преди девет години се бе заклел никога вече да не й проговори?
	— Ще взема предвид предложението ви, в случай, че ситуацията тук се промени. — Тя изтича нагоре по стълбата, съзнавайки, че той гледа след нея. Но в момента не искаше нищо друго, освен да избяга от мъжа, когото смяташе отговорен за страшната промяна в живота си.
	След като го бе видяла още веднъж, бе осъзнала, че не е била права. Решителността на чичо й да я ожени незабавно и без зестра и нейната ожесточена съпротива бяха станали причина за нещастието му.
	Едва когато изчезна от погледа му, тя се отпусна. И установи, че дори тази мелодраматична сцена не е в състояние да я разтърси. След преживяното през последните дни — по вина на Уинтър — се чувстваше странно спокойна. Какво толкова бе направил той? Нищо особено. Просто я прегърна и я притисна до себе си. Без хищнически намерения. Само я държеше здраво. За момент забрави арогантността му и натрапчивата му решителност да я направи своя жена. Беше просто… мил. Много мил. Целувката също беше прекрасна и ако шапката й не бе паднала…
	О, я престани, заповяда си енергично тя. Не бе отговорила истински на целувката и никой не би могъл да я обвини, че го е прелъстила.
	Когато отвори вратата към класната стая, Лейла я поздрави с радостен вик, а Роби я помоли да го освободи от настъпващите вражески женски войски.
	Най-после се бе върнала в нормалното ежедневие.
	Лорд Хауърд не дойде да повика дъщерите си, затова след кратък разговор с учителката по рисуване Шарлът реши да почете на децата. Надяваше се присъствието на Емили и Мери да събуди честолюбието на Лейла и да я накара да прочете нещо. Беше готова да се закълне, че малката познава всички букви и умее да ги свързва в думи, но момиченцето упорито отказваше да чете.
	Може би трябваше да помоли Памела за съвет. Памела обучаваше малки деца и сигурно знаеше как да подтикне момиченцето към четене.
	Шарлът потърси изданието на „Хиляда и една нощ“ и за своя изненада намери книгата не в чантата си, а на пода до нея.
	— Вероятно съм проявила невнимание — каза тя и изтри грижливо кожената подвързия. — Книгите не бива да лежат по пода. Всички знаете това, нали?
	— Да, лейди мис Шарлът — отговори веднага Лейла. — Ще ни прочетете ли една история?
	Шарлът поправи изкривената й плитка и попита:
	— Това ще ти хареса ли?
	— Това ми харесва най-много от всичко.
	— А на мен ще ми хареса ли? — обади се бледничката лейди Мери.
	— Разбира се, че ще ти хареса — увери я Лиша.
	От това момиче ще излезе добра гувернантка, помисли си развеселено Шарлът. Ясно и делово обясняваше на всеки какво го очаква.
	Шарлът отвори книгата и остави на децата време да се разположат удобно. Роби се отстрани от момичетата, но остана достатъчно близо, за да може да чува историята. Лейла се притисна към гувернантката си, Мери и Емили последваха примера й. Докато четеше, Шарлът често-често поглеждаше към двете момиченца. Лейди Мери изглеждаше малко плачлива, а лейди Емили — мрачна, но и двете имаха добри сърца и слушаха с интерес. Като си помислеше за живота им, сърцето й се късаше от болка, но тя не можеше да им даде това, от което се нуждаеха — истинска майчина любов. Сегашното й място беше стократно по-добро от онова, което й предлагаше лорд Хауърд.
	Вратата на класната стая се отвори и мисис Сиймс провря глава през отвора. Шарлът очакваше, че лорд Хауърд ще повика дъщерите си, но икономката очевидно бе дошла за друго. Изгледа я мрачно изпод изпъкналото си чело, а устните й бяха толкова стиснати, че мустачките й потръпваха.
	— Мис Далръмпл! — изсъска тя. — Лейди Ръскин желае да говори с вас в галерията. Незабавно!
	Стресната от тона на икономката, Шарлът скочи.
	— Да не би да има някакви проблеми с децата?
	Мисис Сиймс изпухтя презрително.
	— Не ми е наредено да кажа.
	— Не мога да оставя децата без надзор — възрази Шарлът.
	— Новата бавачка ще дойде след минута, а лейди Адорна не търпи закъснения.
	Нещо се бе случило. Смелостта я напусна. Ами ако Уинтър бе разказал на Адорна за предложението си? Сигурно беше това.
	Шарлът щеше да увери работодателката си, че никога няма да се омъжи за арогантен мъж като Уинтър. Все едно колко дълго я е държал в прегръдката си. Но да я уволнят… би било катастрофа за доброто й име. И за общото начинание с Памела и Хана.
	— Ето я и нея. — Мисис Сиймс избута бавачката пред себе си. — Идвайте, мис Далръмпл.
	Шарлът забърза по коридорите и стълбищата. Мисис Сиймс вървеше по петите й като овчарско куче пазач. Щом стигнаха галерията, Шарлът се поколеба.
	— Къде…?
	— В дългия салон.
	Там не можеше да се състои среща на четири очи, както си я представяше досега. Там щеше да има и други хора. И наистина — зад вратата се чуваха половин дузина гласове.
	— Влизайте. — Гласът на мисис Сиймс беше студен като лед. — Очакват ви.
	— Кой?
	Мисис Сиймс отново изпухтя.
	— Ще видите.
	Първото лице, което се яви пред очите й, беше чичо й, граф Портърбридж, който се пръскаше от злобно задоволство, до него седеше леля й, следваха свещеникът, жена му, половин дузина от блюдолизците на чичо й и братовчедът Орфорд. В средата седеше Адорна. Тя хапеше гневно устни и се взираше право пред себе си с едва прикрито отвращение. Всички погледи се устремиха към Шарлът. По лицето на Адорна се изписа чувство за вина, примесено с облекчение.
	Какво се бе случило?
	— Шарлът, скъпа… — Обичайното добро настроение на Адорна бе изчезнало.
	— Винаги съм знаела, че тя ще свърши зле — обади се леля Пипър.
	Адорна се обърна към нея и изфуча:
	— Млък, Пипър! — Няма да търпя грубости в дома си.
	Леля Пипър се оцвети в тъмновиолетово и замълча. Доволна, че е укротила глутницата, Адорна продължи:
	— Шарлът, скъпа, тези добри хора ми съобщиха нещо, което много ме обезпокои.
	Донос, значи. Ами да, след дългата поредица от недискретност. За които беше виновен Уинтър. Скандалният разговор в картинната галерия. Целувката в старата детска стая. Безумната сцена в спалнята му…
	— Видели са ви да целувате Уинтър на хълма.
	Шарлът я погледна смаяно.
	— Кога?
	— Да не би да се е случило няколко пъти? — изгърмя Орфорд. Чичо Портърбридж замахна и цапна сина си зад ухото. Адорна притисна пръсти към слепоочието си.
	— Днес, Шарлът.
	— Днес? — След всички мигове на страст между нея и Уинтър общественото мнение се бе възмутило от една добродетелна целувка!
	— Вярно ли е? — попита Адорна.
	Смаяната Шарлът не бе в състояние да отговори.
	— Свещеникът и съпругата му са видели мръсната сцена — изгърмя Портърбридж. — Да не би да се съмняваш в думите им?
	В този момент Шарлът проумя, че общуването с Уинтър я е направило нецивилизована. Всяка интимност между гувернантка и джентълмен беше неприемлива. Всяка интимност, дори да е напълно безобидна. Тя беше първата, готова да се подпише под това правило… преди два месеца. Сега помнеше само емоционалните моменти, споделени с Уинтър. И благодареше на бога, че клюкарите не бяха видели нито един от тях.
	В противен случай не би могла да стои пред съдиите си с ясен поглед и без да се изчерви, да признае:
	— Да, вярно е. Тази сутрин Уинтър ме целуна.
	Хаосът, който последва, напомни на Шарлът сцените след отказа й да се омъжи за лорд Хауърд. По-лошото беше, че Уинтър имаше славата на варварин и това правеше историята още по-пикантна.
	Гласът на леля Пипър се удряше в ушите й като крясък на хищна птица. Свещеникът държеше догматична реч. Адорна напразно се опитваше да надвиха гостите си.
	Шарлът отговори на погледа на чичо си със спокойна упоритост и презрение. Този път нямаше измъкване. Вече никой нямаше да я назначи на работа. Трябваше да си потърси друга професия, да промени името си или да напусне страната. Тъкмо когато крясъците си извисиха в кресчендо, някой затръшна вратата с такава сила, че всички млъкнаха стреснато. Всички глави се обърнаха в една посока.
	На прага стоеше Уинтър. Зад него бе застанал Хауърд.
	— Искам някой да ми обясни какво означава този шум. Вие! — Той посочи с пръст леля Пипър. — Искам да ми обясните защо сте дошли в къщата ми и крещите до бога.
	Леля Пипър обичаше да е в центъра на вниманието, но не непременно в центъра на вниманието на мъж, който кипи от гняв и е развален от чуждоземни влияния.
	— Става въпрос… за вашата гувернантка.
	— Лейди мис Шарлът?
	— Ами… да. Лейди Шарлът… мис Далръмпл.
	Шарлът също беше човек — и сега се наслади злобничко на смущението и уплахата, с които леля й стоеше пред крайно напрегнатия Уинтър.
	— Тя… видели са я… да…
	Орфорд реши да се притече на помощ на жалката си майка.
	— О, за бога, мамо, та той е само един проклет чужденец! Тя — пръстът му посочи обвинително Шарлът — се прояви отново като уличница, каквато си е отдавна. Тази сутрин ви е целунала, и то така, че всички да я видят.
	Лорд Хауърд пое шумно въздух и погледна обвинително Шарлът, сякаш беше съпругът рогоносец. Уинтър направи няколко крачки напред и застана плътно пред братовчеда на Шарлът.
	— Помня те. Ти си момчето, което на погребението на баща ми каза, че той бил селянин, а аз съм бил копеле. — Замахна и заби юмрук в лицето на Орфорд. Жените изпищяха. Уинтър сграбчи Орфорд за яката, преди да е паднал. — Това беше за баща ми.
	Отново замахна и го удари от другата страна.
	— А това е за лейди Шарлът. — Пусна го и Орфорд се строполи със стон на пода. Когато се опита да се надигне, Уинтър проговори предупредително: — Ако станеш, ще се наложи да те ударя трети път.
	Орфорд прояви здрав разум и изпадна в безсъзнание. Уинтър огледа присъстващите.
	— Е, кой ще ми обясни какво се е случило? Все още не разбирам.
	Заповедническият му поглед накара присъстващите да сведат глави. Единствено Адорна остана спокойна.
	— Доброто име на гувернантката е задължително — обясни тя. — И трябва да остане ненакърнено. Шарлът е била видяна тази сутрин да те целува. Не за първи път целува мъж без благословията на брака. Това вреди на доброто й име, затова трябва да я уволним.
	Уинтър погледна Шарлът и тя кимна.
	— Съжалявам, милорд, но е точно така. Нашата размяна на нежности е неприемлива за обществото и аз не мога да се надявам на снизхождение.
	Уинтър смръщи чело. Объркването му нарасна.
	— Наистина не разбирам. Мамо, обясни ми. Наистина ли според английското общество една целувка на хълма е достатъчна да разруши живота на лейди мис Шарлът?
	Адорна безпомощно кършеше ръце.
	— Точно така.
	— Тогава значи е приемливо тя да стои с мен в спалнята ми, докато се събличам?


>	22

	— Не можахте да запазите за себе си тази пикантна хапка, нали? — Побесняла от гняв, Шарлът тичаше по коридора. Само да се махне по-далече от припадащите жени и шокирания шепот в галерията. — Непременно ли трябваше да им разкажете, че съм била в спалнята ви, докато сте се събличали?
	Уинтър я следваше по петите в посока към стълбата.
	— Не биваше ли да казвам, че съм се събличал?
	Тя стъпи на първото стъпало, обърна се и посегна към парапета. Вкопчи се здраво в старото дърво, за да не замахне с юмрук към него.
	— Нямаше нужда изобщо да говорите. Преди да дойдете, се опасявах, че ще се наложи да напусна Англия, за да си намеря нова работа, но сега се боя, че за мен няма място дори на континента!
	— Не ви трябва никакво място. Нали ви казах, че ще станете моя жена!
	Шарлът изкачи още едно стъпало, за да бъдат лицата им на едно ниво.
	— Не искам да стана ваша жена!
	— Когато обявих, че съм поискал ръката ви, всички в галерията бяха дълбоко впечатлени от рицарството ми.
	— И от великодушието ви. — Пламтящият гняв угасна и отстъпи място на студен бяс. — Освен майка ви, естествено, която направо изпадна в ужас.
	— Преувеличавате. — На лицето му се изписа ласкателна усмивка. — Виждал съм я и по-ужасена.
	Грозно подозрение стегна гърлото й.
	— Вашата примитивност е преструвка. Как не го разбрах по-рано? Вие сте коварен, подъл… Задавате въпроси, чиито отговор ви е известен. Правите грешки, макар че отлично знаете как трябва да се държите.
	— О! — Той разпери ръце. — Мъжът научава много неща, когато допуска да го смятат за глупав и несръчен.
	Подозрението й се потвърди. Възмущението й избликна като вулкан.
	— И това ви се струва смешно!
	Усмивката му угасна.
	— Кое? Че моята бъдеща жена не иска да се омъжи за мен? Не, не ми се струва смешно. В никакъв случай. Не исках да ви изложа толкова безогледно, лейди мис Шарлът, но вместо да кажете на тези хора, че ви оказвам честта да станете моя жена, вие заявихте, че напускате. Нямах избор.
	— Вие знаехте какво правите!
	— Признавам, че мисленето ми е като на синовете на пустинята, но не съм глупак.
	— Не, глупачката съм аз. — Тя изтри овлажнялото си чело и се опита да преодолее усещането, че е паднала в капан. Досега не беше вярвала, че Уинтър сериозно иска да се ожени за нея. — Защо, защо искате да стана ваша жена? Нямам пари. Не съм красавица. Толкова отдавна работя като гувернантка, че съм забравила какво е да си жена. Защо аз?
	— Между нас има страст — отговори просто той.
	— Между мъжете и жените винаги има страст.
	Уинтър се ухили.
	— Ето че разкрихте незнанието си. Страст като нашата е рядкост. Тъкмо това, заедно с факта, че ме обичате, ви прави съвършената съпруга за мен.
	Като й говореше по този начин, той разкриваше, че гледа на нея като на вещ, която трябва да притежава. Тази мисъл й отне дъха.
	— Аз не ви обичам.
	— А, да. Обичате единствено и само децата ми. — Усмивката му стана още по-нагла.
	Този човек я докарваше до отчаяние. Владееше всяка ситуация и умееше да обръща всяко нещо в своя полза. Изобщо не му хрумваше да се вслуша в онова, което тя му говорете. Самочувствието му беше неразрушимо. Тя трябваше да направи нещо, да каже нещо, което да раздруса отвратителното му самомнение. Всяко абсурдно обвинение беше правилно, стига да изличи тази ужасна усмивка от лицето му. Уинтър Ръскин имаше нужда от добър урок.
	— Вие ме преследвате. Крадете ми целувки. Не аз, а вие — тя го посочи обвинително с пръст, — вие ме обичате.
	Уинтър я погледна стреснато. Очите му се присвиха.
	— Шарлът…
	Тя разбра веднага, че изстрелът беше сбъркал целта. Любезният тон и начинът, по който сложи ръка на бузата й, бяха предупреждение.
	— Бих могъл да ви излъжа, Шарлът, но би било жалко да започнем брачния си живот с лъжа. Вие сте интелигентна и много скоро ще откриете истината. А тя вероятно ще ви нарани. — Пръстите му се плъзнаха към тила й и задържаха главата й неподвижна. — Това е факт, който научих в пустинята и който английското общество предпочита да премълчава. Всички приказки за романтика и истинска любов между мъжа и жената са глупости.
	— Това ли научихте в пустинята? — попита невярващо тя.
	Междувременно се бяха появили слушатели. Леля й. Свещеникът. Лорд Хауърд.
	Шарлът би трябвало да се чувства унизена, но съвсем не беше така. Завладя я чувство, което досега й беше чуждо.
	— Значи мъжете и жените не се обичат?
	— Жените обичат. Жените са добри в това.
	Пръстите му масажираха схванатия мускул между тила и рамото й.
	— Истинският мъж се грижи за жена си.
	— Аха. Значи мъжът се грижи за жена си. — Чувството се разпространи и задуши последните остатъци от здравия й разум.
	— Грижи се истински. — Личеше му, че се старае да прояви добра воля. — Моят пустинен баща Баракх го обясняваше много добре. Жената обича мъжа си. Животът й се върти около него — той е нейното слънце. Обаче мъжът, значи слънцето, не обича жена си. Той й свети, топли я, закриля я, но слънцето не може да обича, както обича жената.
	— Значи трябва да се омъжа за вас, за да бъда осветявана, топлена и закриляна, така ли?
	Той я погледна щастливо и леко притисна рамото й.
	— Ето че най-после разбрахте!
	Шарлът беше готова да направи всичко, да плати каквато и да е цена, само да можеше да го подиграе. Но вече познаваше твърде много домакинства. Беше виждала твърде много брачни двойки. Познаваше равнодушието на мъжете и изгубените илюзии на жените.
	— Да не мислите, че не съм знаела, че мъжът не може да обича жена си? Че вие не само не ме обичате, но и не можете да ме обичате?
	— Но вие казахте…
	— Много добре знам какво казах. Това не беше нищо. Само пристъп на меланхолия, който отшумя. — Чувството беше станало прекалено силно и с години трупаният цинизъм и горчивина избиха на повърхността.
	Акцентът му се засили.
	— Не разбирам.
	— Естествено, че не разбирате. Не ви е нужно. Вие сте слънцето, а аз съм една носеща се във въздуха прашинка.
	— Не съм казал такова нещо.
	— О, извинете, че не съм разбрала правилно златните ви думи, лорд Слънце. — Тя преглътна и се опита да потисне отчаяното треперене на гласа си. — Но държа да ви кажа, че съм още по-неутешима, защото разбрах думите ви съвсем правилно.
	— Вашата преувеличена болка е неразбираема за мен. — Той обхвана раменете й с две ръце, задържа я и я погледна в очите. — Искам веднага да ми обясните.
	— За да разберете, лорд Слънце, трябва да се поставите на мое място. Да вникнете в мислите ми. Да слезете на нивото на една недостойна жена. Жената няма право да си избере съпруг. Поради някакви смешни причини е длъжна да се омъжи и да живее с някакъв надут, нагъл, жалък хлапак като вас, който очаква тя да го обича.
	Уинтър не отговори нищо на тази обида. Само я гледаше слисано. Очевидно не беше в състояние да проумее откъде бе избликнал този внезапен поток от думи.
	Шарлът също беше учудена от поведението си. Сигурно дълго бе трупала тази болка в себе си.
	— Има обаче едно „но“! Между нас никога няма да има любов. Страстта, която изпитвате към мен, не е в сърцето ви, а в съвсем друг орган. И когато този орган се задоволи, аз вече няма да изпълнявам смислена функция в живота ви, освен като майка на децата ви и като събеседница на масата. Няма да се радвате, когато вечер се прибирате вкъщи, но аз имам право да копнея за вас, когато пътувате по „важни“ дела. Обаче не ми е позволено да ви досаждам с изблици на чувства. И най-вече в никакъв случай не бива да скандализираме изисканото английско общество с какъвто и да било израз на привързаност. Или — бог да пази! — да водим разговор на друга тема, освен „Я ми подай зеленчуците, ако обичаш“ или „Ох, парите пак свършиха“. Да, милорд, сигурно и аз трябва да се смятам за щастлива, че ми е оказана честта да се омъжа за креатура като вас.
	Той примигна стреснато.
	— Вие сте луда!
	— Луда или бясна от гняв?
	— Не знам.
	— Аз също. — Вече не можеше да го гледа. Той й призна, че е знаел какво прави, като я компрометира. Нанесе й непоправима вреда с уж необмислените си приказки.
	Зрителите следяха страстната й реч със зяпнали уста.
	Но най-лошото беше болката, която бушуваше в сърцето й.
	Защо? Би трябвало да е обръгнала на разочарованията. Нямаше право да се надява.
	Никога. От всички илюзии, на което гувернантката не биваше да се поддава, надеждата беше най-изкусителната и най-измамната. Тя беше мечта, която гувернантката не можеше да си позволи.
	За съжаление Шарлът бе забравила това основно правило.
	— Историята се повтаря. — Тя махна ръцете му от раменете си и тръгна нагоре по стълбата с гордо изправен гръб.
	Уинтър хвана края на полата й.
	— Каква история? Чия история?
	Шарлът се олюля, но запази равновесие.
	— Моята. Трябва да се омъжа, или ще бъда изхвърлена от обществото. Вие се жените за жена, която няма право да иска каквото и да било от вас, защото вие сте нейният спасител. Няма никакво значение, че именно вие я докарахте до ръба на пропастта. Вие сте спасителят — нали можехте просто да я оставите да падне! Затова всички ви се възхищават, а вие сте готов сам да се тупате по рамото за великодушието си. — Тя погледна презрително ръката, която държеше полата й. — Чакайте. Нали отдавна го правите! О, да, вие сте толкова щастлив, че никога вече няма да похабите и една мисъл за щастието на жена си. Привилегията да се грее от отблясъците на вашето великолепие би трябвало да е достатъчна за всяка жена.
	Публиката пристъпи по-близо, любопитна да чуе всяка дума. Изумена от дързостта на племенницата си, леля Пипър се облегна на стената. Чичо й местеше смаян поглед от Шарлът към жена си и обратно. Адорна притискаше пръсти към устата си. Хауърд бършеше запотеното си чело.
	В някакво далечно ъгълче на душата си Шарлът съзнаваше, че прави сцена, която ще влезе в безславните анали на английското общество. Това беше клюката на сезона! Но в момента й беше все едно. Днес даваше пълна свобода на онази част от съществото си, която досега беше потискала и затваряла.
	— Вече знам, че съм пропиляла девет години от живота си. Днес щях да живея много по-добре, ако тогава се бях омъжила за лорд Хауърд.
	Ударът улучи.
	Уинтър се озова с един скок до нея. Лицето му побеля от гняв.
	— Аз не мисля така.
	— Важно е какво мисля аз. — Шарлът се наслаждаваше на вкуса, който оставяше успешното й драматично изпълнение пред благодарна публика. Вече нищо не я възпираше. Загуби и последните си задръжки. Обърна се към публиката и обяви: — Казвам ви, лорд Ръскин — и знайте, че това е сериозно решение: утре ще застана с вас пред олтара и ще произнеса брачните клетви, но никога няма да споделя леглото с вас.
	Бесният гняв на Уинтър веднага се уталожи. Той не реагира на провокацията й. Нито дума, нито трепване на мускулче, нищо.
	Бездействието му я подтикна към върхово драматично изпълнение.
	— Разбрахте ли ме? Готова съм да се омъжа за вас, но никога няма да бъда ваша жена в истинския смисъл на думата.
	Той остана все така неподвижен. Само горната му устна потръпваше едва забележимо.
	Преди много години родителите й я бяха завели в лондонската зоологическа градина. Посетиха изложба на диви животни. Шарлът стоя дълго пред царствения лъв, който не се помръдваше, макар че следеше напрегнато всяко нейно движение. Обясниха й, че той дебне и е готов да скочи върху всеки, който посмее да го дръпне за опашката.
	Като Уинтър. Шарлът беше отдавна чаканата плячка на голямата котка.
	Едва сега й стана ясно каква глупост е направила. Но вече беше твърде късно да вземе думите си назад.
	Мис Прайс бе загубила самообладание. И търпение. Изкачи едно стъпало, после още едно, без да го изпуска от очи. Публиката в коридора си шепнеше полугласно. Всички следяха със затаен дъх как Шарлът се отдалечава от вкаменения Уинтър.
	Когато повярва, че се е отървала от него, тя се обърна рязко и побягна. По дяволите достойнството! Никога не беше бягала така бързо. Само да се скрие по-далече от любопитните зрители!
	Знаеше, че той не я е последвал. Бързият поглед от горната площадка й показа, че той все още стои на мястото си и гледа след нея. Тя забърза към детската стая, но по средата на пътя смени посоката и затича към спалнята си. Не чуваше стъпки зад себе си, но знаеше, че той непременно ще я настигне и тогава…
	Уинтър улови ръката й и я обърна към себе си. Притисна гърба й към стената и сложи ръце от двете страни на главата й.
	— До първата ни брачна нощ ще се примирите с мисълта, че ми принадлежите.
	Пак тази омразна самоувереност! Какво си въобразяваше — че като е толкова грамаден и силен, лесно ще я подчини на волята си? Макар и уплашена до дън душа, тя вирна предизвикателно брадичка и го фиксира с гневен поглед.
	— И какво ще направите? Ще ме изнасилите ли?
	— Не, разбира се. — Той сведе глава и горещият му дъх погали лицето й. Гласът му прозвуча като гальовно ръмжене на тигър: — Няма да стане нужда да прилагам насилие, лейди мис Шарлът. Не забравяйте, че ви целунах. Под проклетия корсет и скованото приличие се крие жена, в чиито вени тече свежа, гореща червена кръв. Устните ви трепереха под моите. Вие жадувахте целувката също както аз. Не знам с колко мъже сте събирали опит…
	Този човек непрекъснато я вбесяваше! Защо трябваше да й напомня за глупостта й, защо говореше по такъв начин за мига, който тя съхраняваше като съкровище в сърцето си, въпреки опустошителните последствия?
	— Освен Хауърд не съм целувала друг мъж.
	— О, така ли? — Той сложи длан на бузата й. — Значи никакви мъжки истории.
	Трябваше ли да направи това признание? Защо му бе позволила да й го изтръгне? Но какво от това? У него нямаше и капчица изисканост. Той беше само един проклет грубиян — поне досега беше мислила така. Тя се врътна рязко и успя да се изплъзне от ръцете му. Опитът за бягство завърши само след миг с удар в малка масичка, на която стоеше крехка синя порцеланова ваза.
	Той я последва с демонстративна небрежност и я притисна между масичката и стената, преди да е хукнала по коридора.
	— Внимавайте, лейди мис Шарлът. Нали не искате да счупите скъпоценната китайска ваза на мама? — Протегна ръка и помилва брадичката й. — Това ще създаде допълнителни емоции на гостите. Нали не искате да видят какво правим?
	Миризмата на коне и кожа й напомни за нежната целувка на хълма. Но сега ситуацията беше коренно различна. Тя извърна глава.
	— Не, не искам. Но твърде рядко получавам онова, което искам. — Изсмя се горчиво и макар че в следващия момент се отврати от този изблик на самосъжаление, си каза, че поне веднъж и тя има право на такова чувство.
	Без да обръща внимание на безплодните й опити да му избяга, той се наведе, за да я погледне в очите.
	— За мен ще е блаженство да ви дам онова, за което копнеете, и това ще стане през първата ни брачна нощ.
	Казвайки това, златният варварин, жадният пустинен лъв й се усмихна самонадеяно.
	— Когато застанем пред олтара и разменим брачните клетви, ще треперите от копнеж по мен. Обещавам ви, че ще вкуся всяка частичка от прекрасното ви тяло, ще ви целувам и милвам пламенно и страстно, докато гърдите ви се втвърдят, а между краката ви потече сладък сок.
	Господ да го убие! Как да остане равнодушна при този изблик на вулгарност? Но още по-лошо беше, че зърната на гърдите й наистина се втвърдиха и между краката й овлажня. Трябваше да впрегне цялата сила на волята си, за да издържи на погледа му. Незнайно как, успя да овладее гласа си и изсъска:
	— Това е точно онзи вид неприличен разговор, от който ви предупреждавах да се пазите.
	— Не мога да си спомня да сме говорили някога по тази тема, лейди мис Шарлът. — Той смръщи чело, сякаш размисляше, а пръстите му притиснаха мястото, където сърцето й биеше лудо. — Не беше така. Вие ме предупреждавахте да се пазя от конкретни комплименти. Заявихте ми, че не бива да проявявам откровеност и да критикувам изисканите английски нрави, но никога не сте ми забранявали да изразявам с думи любовта си към моята жена.
	Какво да му каже? Откъде да започне? Искаше да изкрещи в лицето му цялата си омраза, но се боеше, че тънкият й глас няма да е достатъчен. Всичко, което успя да каже, беше:
	— Тогава ви го забранявам сега.
	— Преди първата ни брачна нощ ще ми забраните още куп неща, лейди мис Шарлът, но аз няма да ви послушам. Първо ще казвате „не“, а после ще ме умолявате да ви взема, но думите ви няма да са нищо повече от женски дъх срещу горски пожар.
	Коленете й трепереха. Той беше твърдо решен да я направи своя жена. Защо я тормозеше с евтината си чувственост, достойна единствено за слугите от долния етаж? Това беше твърде… твърде възбуждащо.
	— Знаете ли как е бедуинската дума за трапчинка? — Пръстът му се плъзна към дупчицата на брадичката й. — Наричат я ангелска целувка и казват, че който я носи, ще има дълъг и щастлив живот. Аз ще се погрижа вашият да е точно такъв.
	— Няма да се погрижите…
	Той задуши вика и с целувка. Устата му завладя жадно меките и устни. Целувката не беше мека и нежна като сутрешната — но оттогава всичко се бе променило. Тя вече знаеше, че намерението му да я направи своя жена е напълно сериозно. И вече беше съгласна да се омъжи за него.
	Той не беше брутален, но не й позволи да го отблъсне. Заключи я в обятията си, зарови пръсти в косата й и сложи ръка на тила й.
	Затвори очи и се концентрира върху устните й като човек, вкусващ най-скъпото шампанско. Ароматът му я обгърна. Познати ръце, позната миризма, познат Уинтър… И всеки път различен.
	Той захапа долната й устна и когато тя си пое въздух, езикът му проникна в устата й. Изпълни я с аромата си, претърси ъгълчетата, раздразни я. Но в момента тя искаше само да избяга. Беше толкова отчаяна, че прибягна до непочтено средство, за да се освободи — заби нокти в ръката му.
	— Не ми причинявайте болка — прошепна той.
	Като че ли това беше възможно. Той беше толкова голям и силен.
	Или по-скоро — като че тя беше в състояние да му причини болка. Отвращаваше се от насилието. Не понасяше изблици на гняв. Не тя беше започнала тази битка — Уинтър беше този, който ден след ден разрушаваше мирния й живот. Проклет да е! Тя стисна ръце в юмруци и го удари слепешком.
	Той я притисна до себе си. Горещината му я беляза като нажежено желязо. Ръката му в косата й, устата му върху нейната, другата ръка на кръста й… Силното му тяло, притиснато до нейното… Тя се отпусна, наслади се… и се издаде.
	От гърлото й се изтръгна тих стон.
	Уинтър веднага разхлаби целувката, направи я не толкова властна, но много по-изкусителна. Бавно разхлаби хватката си и я облегна на стената. Ръката му се плъзна по брадичката й и устните му най-после я освободиха.
	Шарлът се отдръпна унизена. Всичко в нея крещеше да продължи целувката.
	Не посмя да отвори очи. Не би понесла да го погледне.
	— Няма да те засрамя, съкровище. Ще бъда внимателен и нежен и ще ти окажа всички почести, достойни за моята жена. Но ти няма да ми откажеш.
	Тя побягна слепешком и се удари в масичката. Вазата се залюля и падна. Шарлът отвори широко очи и се загледа в парчетата, разпръснати по паркета. Ето докъде беше стигнала. Неудържима паника, несръчни движения… неотвратима грешна стъпка.
	Животът й беше натрошен на парченца като вазата. И всичко това само заради него.
	Гласът му прозвуча мек и изкусителен като на Луцифер:
	— Шарлът, мое сладко момиче…
	Като че ли една нежна дума можеше да залепи вазата! Или живота й.
	Тя побягна по коридора и се скри в самотната си спалня.


>	23

C>
	Скъпа Памела, скъпа Хана,
	Не знам как бих могла да ви опиша случилото се с достойнство и приличие. Поради някои неща, случили се през днешния ден, които, уверявам ви, бяха напълно невинни, съм принудена да се омъжа. Годеникът ми е лорд Ръскин, който в много отношения е достоен мъж, но до такава степен ме е докарал до отчаяние, че не виждам шанс за любов. Бързината, с която се урежда венчавката ни, е почти неприлична. Сватбата ще се състои веднага щом изтече срокът след обявяването, което означава в понеделник сутринта. Можехме да го избегнем, но само след месец ни предстои кралският прием!
	Както сигурно можете да си представите, вие ми липсвате болезнено, скъпи приятелки. Не само по причините, които вече познавате, но и защото бях принудена да отправя едно ужасно предизвикателство към лорд Ръскин и се боя, че той ще постъпи, както е решил, каквото и да му струва…
C$
	Шарлът никога преди не се беше замисляла за отдавна починалите, достойни дами и господа, чиито портрети украсяваха дългата галерия на предните. Но тази нощ, двадесет и четири часа след злокобната сцена на стълбището, нервите й бяха опънати до скъсване.
	Трябваше да го признае поне пред себе си. Уинтър беше този, който я правеше нервна. От портрета я гледаше едно безмилостно малко момче. Досега не беше обръщала особено внимание на изображението на младия лорд с кучето му. Ала докато вървеше от покоите на Адорна към собствената си спалня, непрекъснато мислеше за картината.
	Тази сутрин Уинтър бе заминал за Лондон, но образът му непрестанно я преследваше.
	Никога не се беше питала какво се крие зад вратите в стените на галерията. Днес обаче изпита чувството, че нещо или някой я дебне. На всичкото отгоре една от вратите беше открехната…
	Тя се запъти бавно нататък. Галерията беше осветена от няколко свещи, но трепкащата им светлина не беше достатъчна да проникне и в помещението зад вратата. То лежеше в пълен мрак и колкото и да се напрягаше, тя не можа да различи нищо. Може — да не беше жена с богата фантазия, но изведнъж в ума й изникнаха десетина причини, поради която вратата би могла да бъде отворена. Сигурно прислужничките са почиствали. Или децата са си играли на криеница. Или…
	— Лейди мис Шарлът!
	Младата жена нададе силен вик.
	Гласът на Уинтър, изведнъж изникнал от мрака точно пред носа й, я стресна до смърт. Тя се хвана за гърдите и попита задъхано:
	— Какво правите тук? По това време?
	Гъвкав като змията от райската градина, той излезе от мрака и се приближи към нея.
	— Мислех, че сте в Лондон — продължи Шарлът.
	— Бях. — Той улови китката й. — Да не мислите, че ще ви оставя сама повече от няколко часа?
	Точно на това се беше надявала. Искаше той да отсъства по-дълго, за да си възвърне равновесието. Но той не беше на това мнение. В сърцето й бавно се надигна подозрението, че времето няма никакво значение. Вече никога нямаше да си върне предишното спокойствие.
	Каква страшна мисъл! Да загуби контрол над себе си…
	Той я привлече към себе си. Тъмно същество, което пулсираше от желание.
	Трябваше веднага да му обясни, че не бива да се държи така.
	— Милорд, не е прилично да оставаме насаме преди сватбата.
	— Ако зависи от вас, след това също няма да останем нито веднъж насаме. — В гласа му звънна смях, но на светлината на свещите тя не видя усмивка. — Или забравихте какво ми изкрещяхте пред всички онези хора?
	— Не.
	— Да не би да сте променили мнението си? Няма ли все пак да ме поканите в леглото си?
	Тази игра не можеше да бъде спечелена. Тя знаеше. Само близостта му беше достатъчна да сломи съпротивата й. Отметна глава назад и го погледна в лицето. Той беше не само много по-висок от нея, но и многократно по-силен. Разликата беше ужасяваща. Но още по-страшни бяха английските закони. Щом се омъжеше за него, Уинтър щеше да разполага с тялото й по свое усмотрение. Имаше пълното право да я пребива от бой или да я държи под ключ. Тя знаеше, че той няма да го направи. Но щеше да наложи брачните си права. А мъжете, които правеха законите, щяха само да вдигнат рамене, ако тя посмееше да се оплаче от съдбата си. В страната живееха хиляди, десетки хиляди други жени, които имаха много по-лош късмет от нейния. Те сигурно очакваха от нея да се покори. Тя нямаше избор. Той щеше да я вземе.
	В случай, че оттеглеше изискването си, може би той щеше да я остави на мира до злокобната първа брачна нощ.
	Но тя не можеше да го направи. Не можеше просто така да му предостави тялото си. Колкото и безсмислено да беше, тя се чувстваше длъжна да се съпротивлява. В противен случай щеше да изгуби важна част от своята личност. Той нямаше да я разбере, но тя трябваше да му го каже.
	— Ако се обичахме истински, щяхме да се отдадем един на друг. Но ние не се обичаме. Вие сам ми го казахте. Затова няма да получите нищо от мен. Абсолютно нищо.
	Той я прегърна властно и тя усети физически объркването и гнева му.
	— Как смеете да ме отблъсквате? Бих могъл да ви смачкам с голи ръце, а вие въпреки това се изправяте дръзко пред мен и казвате „не“.
	— Ако вярвах, че искате да ме смачкате, щях да капитулирам — от страх. Но за онова, което искате да направите с мен, ви трябвам цяла и красива.
	Уинтър се усмихна с половин уста.
	— Може и да сте права, моя утринна зора, мой ангел на желанието. — Отведе я в тъмната стая и го направи толкова бързо и елегантно, сякаш танцуваха валс. Уинтър затвори вратата с крак. Вътре беше хладно и тихо и мракът сякаш живееше свой живот.
	Шарлът не се страхуваше от тъмното. Само глупаците и слабите се божа от нощта. Но тя не знаеше къде се намира. Без Уинтър не можеше да направи нито крачка. Беше изцяло зависима от него и знаеше, че той цели точно това. Тактиката му беше много умна и тя неволно си го представи като воин в арабската пустиня.
	Очевидно мракът не му пречеше да вижда, защото се облегна на… на нещо и я заклещи между краката си.
	Шарлът продължи да протестира, макар да знаеше, че няма измъкване.
	— Тази интимност в мрака никак не ми харесва, милорд.
	Той сложи ръце на хълбоците й.
	— Вие се страхувате не от мрака, принцесо моя, мое сладко карамелче. — Приближи се още до нея и продължи: — Просто не искате да сте зависима от мен, това е.
	Шарлът беше готова да му каже, че не е само това. Страхуваше се, защото затвореното помещение, потънало в тъмните нощни сенки, й внушаваше чувство за сигурност — сякаш най-сетне бяха намерили място един за друг, далеч от ежедневието, място, където всичко случващо се засягаше само тях.
	След толкова години служба Шарлът беше свикнала да е постоянно под наблюдение. Самотната стаичка свали от гърба й товар, за чието съществуване не беше подозирала.
	Както обикновено, тя носеше практична синя рокля с бяла якичка, хваната с брошка. Уинтър я настани удобно в скута си я тя усети горещия му дъх в тила си. По тялото й пролази тръпка.
	Тя не се отбраняваше, но му се противопостави, като остана изправена и скована.
	— Каква е тази стая?
	— Гостна. — Той плъзна ръка по гърдите й и закръжи около тях като сокол около плячка. — Прислужничките са подредили всички стаи за нашата сватба.
	Шарлът усети миризма на сапун и пчелен восък. И неговата миризма на ярка мъжественост и дързост.
	— Ако пожелаем, в дъното на стаята ни чака проветрено легло с чисти ленени чаршафи — добави той.
	Страхът напрегна всичките й мускули.
	— Казахте, че ще почакате до първата ни брачна нощ.
	Той се засмя и топлият му дъх погали бузата й.
	— Да, казах. Но с удоволствие бих изпълнил молбата ви още сега.
	Тя събра цялото презрение, на което беше способна.
	— Да не мислите, че ще ви помоля?
	— О, да, ще го направите — пошепна в ухото й той.
	Ръката му се сключи около гърдата й и палецът започна да масажира зърното. Шарлът се надигна на пръсти. Напразно претърси мрака с поглед, за да намери нещо, върху което да се концентрира. Нещо, което да отклони вниманието й от ритмичните движения на пръстите му. Но вътре беше дяволски тъмно! А той не отстъпваше нито на сантиметър. Милваше я, сякаш имаше пълното право да я направи нещастна. Не, „нещастна“ не беше правилната дума. По-скоро… да я обърка. Да я смути. Да я отчая.
	Тя премести тежестта си, за да се отърве от него.
	Но не успя да направи и крачка, когато той я улови отново.
	— Защо бързате да избягате? О, лейди мис Шарлът, та ние изобщо не сме започнали!
	Тя се постара да запази достойнството си, но изпита ужас от глупостите, които излязоха от устата й.
	— Бих желала да престанете да ме докосвате на това място.
	— Както желаете, най-изкусителна от всички сирени. — Ръката му се плъзна към яката й. После се опита да откопчее брошката й.
	Шарлът беше готова да се изсмее тържествуващо. Уинтър не можеше да отвори брошката с една ръка. Даже тя не се справяше, след като години наред я беше използвала…
	Изведнъж яката й се отвори, а брошката изчезна.
	Как го бе направил? Шарлът посегна към шията си и чу как брошката падна на пода.
	— Искам си я!
	— Не харесвам подобни ограничаващи декорации — отговори кратко Уинтър и свали яката й.
	Този път тя беше по-добре подготвена за сръчността му и задържа ръката му, но той отвори седефените копченца с такава бързина, че би надминал и най-опитния светски лъв.
	— Престанете!
	— Както заповядате, повелителко на съдбата ми.
	Уинтър изпълни желанието й, но само защото вече беше разкопчал роклята до талията. Шарлът се опита да се отблъсне от раменете му, но той я задържа с помощта на коленете.
	Без да бърза, той свали горнището на роклята и тя потръпва от хладния полъх. Отчаяно замахна към главата му — по-точно, към мястото, където предполагаше, че е главата му. Близо до гърдите й. Улучи право в целта. Юмрукът й го удари в темето.
	Уинтър изръмжа.
	Шарлът изплака тихо и разтърка кокалчетата на ръката си. Той я нападна отстрани и тя се свлече на пода. Отчаяно потърси опора, защото не знаеше къде ще се стовари, но изведнъж се озова върху мека тапицерия. Диван ли беше това? Тя протегна ръка. Диван без облегалка? Тапицерията под главата й беше повдигната. Кушетка, създадена специално за припадащи дами.
	Той се наведе над нея — невидима фигура, криеща опасност и страст.
	— Шарлът — пошепна той и мушна ръка под главата и, за да я подкрепи. Тя нямаше представа къде е другата му ръка. Опита се да се извие настрана, но коляното му притискаше полата й. Беше пленница. На коляното му и… и на собствената си страст. Или на любопитството си? Знаеше само, че е на път да се предаде на чара на новото и да се наслади на неприличните си чувства.
	Само да можеше да се чувства сигурна с него! Само да беше убедена, че той ще спре, когато стигне границата. Но не. Този мъж щеше да продължи да я тласка към пропастта — все по-бързо. Затова не биваше да губи ума си. Не биваше да се вслушва в изкусителния му акцент, когато нежно произнасяше името й. Не биваше да забелязва как дългите му пръсти се движат по гърдите й.
	— Шарлът… — Гласът му прозвуча съвсем близо.
	Тя събра остатъците от силите си, за да пренебрегне целувките му. По устните й, по голите й гърди.
	— Не. — Зарови ръка в косата му и я дръпна.
	— Зверче! — Уинтър обхвана едното зърно с устни и го засмука, за да го помилва с език.
	Шарлът издиша шумно. Сложи ръце на тила му и отново въздъхна. Гърбът я болеше. В продължение на един сладостен миг разумът я напусна. Нагонът и емоциите я завладяха и тя изстена от удоволствие.
	Ала разумът се върна много бързо. Какво правеше тя? Притискаше лицето на Уинтър към гърдите си. Стремеше се към устата му като леко момиче. Стенеше. Наистина ли се бе самозабравила дотам, че да изстене? Да, за съжаление. Ехото все още изпълваше тихата, тъмна стая. А дълбоко в тялото й пулсираше желание.
	Това, значи, беше имал предвид, когато казваше, че ще я накара да проси и да умолява. Щеше да я обсипва с нежности, докато изгуби разума и гордостта си. Не биваше да го допусне. Макар че — тя зарови пръсти в косата му — макар че щеше да й бъде много трудно.
	— Стига толкова, Уинтър. — За жена на ръба на пропастта гласът й прозвуча учудващо сухо. — Мисля, че ми представихте становището си достатъчно убедително.
	Дъхът му охлади влажната й гърда. Той се смееше!
	Тя реагира с втвърдяване на зърната и треперене на крайниците.
	— Аз наистина не съм започнал, Шарлът. — Как произнасяше името й — сякаш беше най-скъпоценният бисер във вселената. — Има толкова неща, които още не знаете.
	— Разбира се, че знам. Аз съм достатъчно образована. — Той зарови пръсти в косата й и това докосване я накара да осъзнае, че е излъгала. Нямаше понятие, че мъжът може да събуди желанието на жената, като милва главата й. Протегна се сладостно като котка. — Липсва ми само практическият опит.
	Той пренебрегна отговора й с вродената си нетолерантност.
	— Вие сте най-сияйната звезда на кадифения небосвод. — Отмести се и коленичи от другата й страна. — Само аз мога да сваля тази звезда от небето и да я запазя за себе си.
	Той я възседна и тя неволно го оприличи на Зевс Прелъстителя. Устните му започнаха да обхождат бузите й, устата, ресниците… и изпълниха зажаднелите й сетива.
	Шарлът не смееше да помръдне. Позволи му да я завладее с магията си. Позволи на себе си да се наслади на нежността му. Затворила очи, тя дишаше дълбоко, изцяло съсредоточена върху докосванията му.
	За съжаление следващата му стъпка я заля със студена вода. Незнайно как, ръката му бе проникнала под полата й. Той вдигна едното й коляно, хвана я здраво за бедрото и докосна с два пръсти най-интимното й място.
	Шарлът се опита да седне, за да се отърве от ръката му, но не можа. На всичкото отгоре полата й отново беше стегната между коленете му.
	— Шшт — пошепна нежно той и мушна пръст под бельото й. — Не се движи.
	— Да не се движа? — отговори със същия шепот тя, докато напразно се опитваше да затвори бедрата си. Но в гласа й имаше гняв. Кракът му й пречеше. — Това е неприемливо, милорд. Не можете просто да… Да ме докосвате там, където е сега ръката ви.
	— Всичко, което искам, си ти. — Ръцете му бяха меки като устните. Божичко, той милваше фините косъмчета, които скриваха най-тайното й място! Трябваше да го спре, но гласът й се пречупи.
	— Това е ужасно неприлично…
	— Но ти е приятно, нали? — Май наистина беше любопитен, макар да усещаше, че по гърба й пробягват тръпки и тялото й се опъва като струна. Тя заби пети в тапицерията и пожела нещо повече… сама не знаеше какво. Преглътна мъчително и пошепна:
	— Моля, Уинтър.
	— Той я отвори с пръсти. Палецът му се плъзна навътре и намери влажното място, което тя не можеше да контролира.
	— О…
	Шарлът буквално чу усмивката му и й се дощя да го удари. Ала не беше в състояние да раздвижи ръката си. Той обхвана тила й и рече:
	— Лейди мис Шарлът, аз ви доставих удоволствие. — Палецът му закръжи около едно особено чувствително място и Шарлът се скова в ръцете му, сякаш я измъчваше болка. — А колко по-прекрасно ще бъде да ви милвам там с уста. — Палецът му продължи навътре. — И да целувам всяко местенце. — Той проникна внимателно в нея. — И да проникна там с език.
	Тя се опита да не слуша. Последва напразен опит да се пребори със стона, който се надигна в гърлото й. Долната част на тялото й се усещаше тежка и жадна. Пръстите й се вкопчиха в ръба на кушетката, сякаш я заплашваше земетресение. Краката й се раздвижиха безцелно и той я притисна с тежестта си.
	— Представете си — първата брачна нощ — заповяда шепнешком той. — Когато дрехите няма да ни пречат и ще бъдем голи като Адам и Ева в рая. Телата ни ще се слеят. Вие ще ме обгърнете с ръце и крака, а аз ще заема мястото си в тялото ви. Ще проникна съвсем бавно, ето така… — палецът му направи необходимото движение, — а вие…
	Той притисна цялата си ръка между краката й и тя простена задавено.
	Вече не разбираше нищо. Долната част на тялото й — не, цялото й тяло — се стремеше към него. Ръцете й се вкопчиха в раменете му с все сила и тя изкрещя:
	— Уинтър!
	Всичко в нея се концентрира върху пръстите му… не, по-дълбоко… о, господи, толкова дълбоко… Тръпките не свършваха и докосванията, гласът и тежестта му я тласкаха все по-нататък.
	Когато контракциите най-сетне престанаха и Шарлът се отпусна, пъшкайки, на кушетката, той приглади нападалите по челото й кичури и обеща:
	— Ще правя това с вас, докато ми признаете любовта си.
	Шарлът не знаеше откъде намери сили. Едва вдигна глава, дори не се изчерви, но намери сили да пошепне „Не“. Уинтър се засмя. Дълбок, еротичен, възхитен смях.
	— Така ми харесвате, мое пустинно цвете. Борете се срещу мен. С цялата си сила. Това ще направи победата още по-сладка.


	— Шарлът, имам подарък за вас.
	Младата дама тъкмо наливаше чай, когато Уинтър се появи в края на галерията. Носеше пътническо облекло, по изключение беше с обувки и държеше в ръце плоска, полирана дървена кутия. Поканените дами, четиринадесет на брой, си, зашепнаха любопитно.
	Шарлът посегна инстинктивно към широката копринена панделка, която бе увила около шията си. Тя скриваше червения белег, оставен от устните му миналата нощ. Кръглото червено петно беше болезнено, но тя нямаше представа как го е получила. Изобщо не беше забелязала, че той е правил нещо на шията й. Вместо това трябваше да му попречи да й свали бельото.
	Затова на сутринта се украси с панделка. Можеше само да се надява, че сръчните му пръсти няма да я развържат пред всички гостенки и да я поставят в неловко положение.
	Адорна седеше в най-удобното кресло. Спокойствието й показваше, че напълно се доверява на способностите на Шарлът да обслужва гостенките.
	— Скъпо мое момче, вече се питах защо замина така внезапно за Лондон. Каква хубава идея — да купиш скъпоценности за годеницата си! — Адорна се обърна към Шарлът, който седеше сама до масичката за чай: — Вие двамата сте съвършена двойка. Не мога да изкажа с думи колко се радвам… — Тя беше напълно искрена. Откакто преди седмица бяха обявили годежа, съмненията й изчезнаха, сякаш никога не бяха съществували. За щастие, защото бързите приготовления и многобройните покани бяха безкрайно напрягащи за Шарлът и без подкрепата на Адорна сигурно щеше да рухне.
	— Може ли да ги видим, Уинтър? — попита Адорна.
	— Естествено.
	Всички трябваше да видят скъпоценностите. Шарлът трябваше да знае, че следващата му стъпка ще бъде да я отрупа с накити. Уинтър правеше всичко, за да превърне връзката им в незабравим спектакъл. Искаше да я притежава изцяло и да задуши всяко съмнение в зародиш. Тя остави каната за чай и се усмихна, за да я видят гостенките.
	— Много сте внимателен, милорд. Треперя от вълнение.
	Искаше да го ядоса, но той се усмихна зарадвано и продължи играта с обичайната си наглост.
	— Точно такава обичам да ви виждам, лейди мис Шарлът.
	Някой шумно пое въздух. Мисис Бъртън потисна кискането си. Уинтър вдигна масичката за чай, премести я настрана и коленичи толкова близо пред Шарлът, че докосна коленете й. Даже на колене изглеждаше по-едър от нея и тя едва виждаше над раменете му дамите, зяпнали в очакване на драматична сцена.
	Шарлът се боеше, че наистина ще видят драма, защото Уинтър я преследваше безмилостно. Ден и нощ, където и да беше, каквото и да правеше, той беше наблизо. В обществото се ограничаваше да я милва по гърба или страстно да целува ръката й. Въпреки всичките й усилия по няколко пъти на ден я намираше някъде сама и даваше воля на ръцете си. Притискаше я до себе си, докосваше я навсякъде, целуваше я на невъзможни места и от време на време — но невинаги — й позволяваше отново да преживее онази скандална тръпка.
	Но каквото и да правеше, колкото и често да го правеше, Шарлът още не му беше признала любовта си. Тя очакваше той да се разочарова. Той очакваше тя да се изтощи. Докога щеше да продължава това? Уинтър й поднесе кутията и я отвори. Под светлината блеснаха наситено кафяво и ковано злато. Върху кадифена подложка лежаха огърлица и гривна от излъскан кехлибар, обкован със злато, обици в същия стил и пръстен, който изглеждаше твърде голям за ръката й. Целият комплект изглеждаше твърде огромен за кея — може би защото изработката беше твърде сурова, почти средновековна и накитите излъчваха странна магия. Въпреки волята си Шарлът беше възхитена и неволно протегна ръка да докосне огърлицата. В шафрановото жълто на кехлибара блещукаха червеникави искри.
	— Да. — Уинтър говореше съвсем тихо, за да го чуе само тя. — Знаех, че ще ви харесат. Лично съм избрал всеки камък и през цялото време си представях пламтящата ви червена коса. Настоях обковът също да бъде специално за вас. Обработен и излъскан, но уникален… и страстен, Шарлът. Защото вие сте страстна жена.
	Дълбокият, дрезгав шепот я омагьоса и тя впи очи в неговите.
	Ама че глупачка беше! Той я завладя с погледа си, приближи се още до нея и я направи своя заложница.
	Кутията се изплъзна от скованите й пръсти и падна на пода.
	Той отвори устни и наклони глава. Сега щеше да я целуне. През съседите и пред жадните за клюки лондонски дами… и тя щеше да му позволи.
	Когато устните му намериха нейните, тя затвори очи. За дамите целувката изглеждаше невинна, но езикът на Уинтър моментално отвори устните й и проникна в устата й, за да я изпълни с вкуса си. Смело я преви назад, докато главата и се удари в облегалката и в кръвта й зашумя забранена похот.
	Зърната на гърдите й — все още не можеше да повярва, че изрича такива думи! — станаха толкова твърди, че чак я заболя и тя го хвана за ревера на жакета, за да го задържи.
	Пръстите му се заровиха в косата й и развалиха грижливо навития шиньон, но тя мислеше само за своето удоволствие. Когато Уинтър най-сетне я пусна, тя отвори очи и бавно осъзна къде се намира.
	В салона цареше абсолютна тишина. Нямаше кой да отклони вниманието от Уинтър и Шарлът. С блестящи от желание очи и влажни устни, тръпнещи от целувката, с треперещи ръце, които се мъка се отделиха от тялото на другия.
	Той бе изиграл тази игричка само за да изложи на показ желанието й да стане негова, но тя трябваше да признае, че самият той е също така необуздан, както твърдеше за нея. Шарлът знаеше, че щом той напусне салона, смущението ще я връхлети като буря, но сега… в този момент тя искаше само да остане насаме с него и да му позволи да я докосва навсякъде.
	Планът му сработи.
	Най-сетне тя пусна жакета му и ръцете й паднаха безсилно в скута.
	— Бих искал да разпуснете прекрасната си коса за мен. — Той нави на пръста си един червен кичур. — Цветът й е като огъня, но се усеща като коприна. Често мечтая за първата ни брачна нощ, когато ще я разпилея по възглавниците и ще заровя лице в ароматното й великолепие.
	Той вдигна кутията, сложи гривната на китката й и подпечата дара си с целувки по китките.
	Тя се опита да издърпа обиците от ръцете му, но той не остави съмнение, че смята да ги сложи сам, а Шарлът нямаше никакво желание да загуби и битката, и достойнството си. Устните му докоснаха съвсем леко крайчетата на ушите й, но въпреки това целувките му изпратиха тръпки по гърба й и дишането й се ускори.
	Сега обаче трябваше да махне копринената панделка, за да й сложи колието. Той го направи меко и нежно като любовникът от сънищата й, обърна главата й настрани и я целуна по свивката на шията. Пулсът й се удари в устните му и от гърлото й се изтръгна задавен стон. Ако не беше добродетелното й деколте, сигурно щеше да продължи надолу…
	Уинтър посегна към последния накит — пръстена. Халката се плъзна по стройния пръст и го обхвана здраво. Кехлибарът й изпрати безмълвно послание. Жена на Уинтър. Собственост на Уинтър. Твърде късно да му изтръгне ръката си. Той я взе в двете си ръце и я поднесе към устните си. Целуна пръстена и връхчетата на пръстите й по начин, който нямаше нищо общо със страстна целувка. Неговите целувки бяха отговор на нейното условие. Безмълвно й казваше, че ще продължи да я преследва и ще я вземе все едно тя иска ли или не.
	Накрая заключи пръстите й над целувката на дланта й, за да й покаже, че трябва да го задържи.
	— Запазете тази целувка за самотните нощи в студеното си легло. Притискайте я към всяка част от тялото си и си представяйте какво ще прави там устата ми, когато най-сетне ще ви държа в прегръдките си и ще ви любя до полуда.
	Уинтър се изправи елегантно, без да пуска ръката й, и не устоя да целуне пръстите й за последен път. След това се отдалечи, като се поклони в посока към дамите. Последният му поклон — вече на вратата — беше за Шарлът и той успя да вложи в него цялата си страст и отдаденост. Толкова много очаквания в един прост жест. Шарлът знаеше, че е отнесъл със себе си спомена за зачервените й бузи.
	Щрак! Четиринайсет ветрила се отвориха като по команда и се развяха пред зачервените лица на собственичките си.
	— Велики боже… толкова е топло тук! — Адорна попи капчиците пот от челото си с копринена кърпичка.


	Шарлът натъпка възглавницата под главата си и отчаяно си пожела да заспи моментално и да не сънува нищо. Не искаше да мисли постоянно за Уинтър с вечните му нападения и мъчения. Искаше й се да крещи! Тя, която толкова се гордееше, че никога не казва необмислени думи. Уинтър щеше да й се изсмее, ако знаеше колко се е гордяла с предпазливостта и разума си. И да й обясни, че звуците, които се издават при любовната игра, не са думи, а изразяват силни емоции.
	Не в това беше проблемът. Най-добре би било той изобщо да не разбере какви са чувствата й. Нима жената нямаше право на спокойствие, даже когато беше в своята спалня?
	Вероятно не. И тази нощ Уинтър не й излизаше от главата.
	Стресна я силен трясък откъм балкона. Удар на метал върху дърво. Тя се протегна и откри върху парапета абордажна кука, за която беше завързано въже.
	Уинтър. Уинтър имаше намерение да се покатери по въжето, за да влезе в стаята й.
	Сърцето й заби ускорено — както винаги, когато Уинтър беше наблизо. Велики боже, нима бе решил да я изнасили? Или това беше поредният му хлапашки номер? Мисълта за онова, което й предстоеше, я възбуди и тя притисна здраво крака един в друг.
	Беше зависима от близостта му, точно както той я бе заплашил.
	Щом се венчаеха, сигурно щеше да се предаде безславно.
	Но сега искаше да бъде сама. Абордажната кука се затъркаля по балкона и се захвана за парапета. Още едно силно дръпване, за да фиксира куката — и парапетът се счупи с оглушително скърцане и трясък.
	Шарлът скочи и погледна ужасено дупката, където допреди секунди беше парапетът. Последва страхотен удар, посипаха се парчета дърво, чу се ядно проклятие.
	Тя си легна отново, помоли се Уинтър да не е тежко ранен и заспа, както не беше спала от две седмици насам.


>	24

	— Казвам ви, милейди, ако лично не бях видяла и чула малката бяла фигурка в коридора, и аз щях да си помисля, че това са само истерични фантазии на едно младо момиче! — Мисис Сиймс подръпваше нервно ресните на любимия си шал. — Лош знак, защото мисис Сиймс беше практична жена. Но очевидно призракът бе уплашил и нея.
	— Скъпа Сиймс, изобщо не се съмнявам в думите ви, но трябва да кажа, че точно сега, когато подготвяме сватбата на сина ми, нямаме никакво време да се занимаваме с някакъв си призрак. Шивачката непременно ще избяга, а роклята на Шарлът изобщо не е готова! Булката упорито отказва да яде и сигурно ще се наложи в последния момент да я стесним още веднъж. — Адорна с мъка удържаше гнева си. Тъкмо седеше зад писалището си и правеше списък на нещата, които трябваше да свърши. След като бяха решили Шарлът и Уинтър да се венчаят преди приема за серемианското кралско семейство, историята с призрака й се струваше само злобна шега.
	— Никога не сме имали призраци. Не можете ли просто да се отървете от този, Сиймс?
	— Правя, каквото мога, милейди. Поставих постове, но мъжете или заспиват, или треперят от страх и не може да се вярва на думите им. Слугинчетата бягат, затрупани сме с работа, а до сватбата остава по-малко от седмица.
	— Знам, Сиймс, знам. Вие сте най-добрата ми помощница. — Адорна помилва силната и ръка. — Чакайте да помисля… Може би ще намеря човек, който разбира от прогонване на зли духове.
	— Божичко, милейди!
	— Какво има?
	— Не е ли малко… преувеличено?
	— Не разбирам защо. Как иначе да се отървем от призрака? — Хрумна й още една идея. — Ако не е възможно да се отървем от него, защо не се опитаме да го превъзпитаме? Вероятно и той обича да си играе, също като Уинтър. Да му намерим гувернантка.
	— Гувернантка на призрак? — повтори невярващо мисис Сиймс.
	— Или да апелираме към съвестта му. — Адорна кимна, явно много доволна от решението си. — Точно така! Оставете призрака на мен, Сиймс. Аз ще го изслушам и ще разбера какви са проблемите му. Но не сега. Скъпа Сиймс, чака ме много работа.
	Икономката направи реверанс и Адорна се посвети отново на списъка си. Как обичаше такива задачи! Два големи приема един след друг. Сватба и прием за крале. Нищо не можеше да бъде по-добро.
	— Мамо! — На вратата застана Уинтър. — Трябва да обсъдя нещо с теб.
	— Скъпи, идваш точно навреме. Поканите са изпратени. Поканили сме наистина всички, затова искам да ми обещаеш, че ще внимаваш за маниерите си. Рансъм и Джейн — каква щастлива случайност! — се върнаха от Италия и ще присъстват на сватбата. Готвачът е изготвил менюто. Децата са толкова развълнувани, че… — Адорна спря да пише и погледна смаяно сина си, който куцукаше към камината. Да не би Шарлът да беше нанесла удар по чувствителната му мъжественост? Ала когато откри бялата превръзка на босото му стъпало, се уплаши истински.
	— Защо куцаш?
	— Нищо ми няма, мамо. — Уинтър смръщи чело и Адорна беше готова да избухне в смях. Нея не можеше да уплаши. — До сватбата ще зарасне.
	Адорна се отпусна успокоено на крехкия си стол.
	— Да не би Шарлът най-сетне да ти е показала, че не си… непогрешим?
	— Шарлът няма нищо общо.
	— Знам, че умееш да лъжеш, скъпи. В момента Шарлът има общо с всичко. — Тя остави перото върху попивателната и попита невинно: — Или може би не?
	— Защо най-после не ми признае любовта си? — извика гневно Уинтър, но бързо понижи тон и повтори: — Ако признае, че ме обича, ще бъде много по-щастлива.
	Адорна се наслаждаваше на ситуацията. Макар че отначало нямаше никакво намерение да ожени Уинтър за Шарлът, сега, след като сватбата бе станала неизбежна, беше убедена в правилността й. Двамата много си подхождаха.
	По-точно, щяха да заживеят много добре, след като бурите утихнат. Сега Уинтър беше толкова съкрушен, че бе дошъл да поплаче на рамото на майка си — не беше правил това от единадесетата си година, когато онази ужасна грубиянка Прунела му разкървави носа.
	Ами Шарлът? Строгата линия около устата й не беше в състояние да измами Адорна. Под показното примирение със съдбата се криеше бунтовен, решителен дух. Как би могло да бъде друго? Достатъчно беше да си спомни начина, по който малката се бе противопоставила на плановете на чичо си. Но Уинтър беше много по-силен характер от тази очарователна издънка на семейство Портърбридж и Адорна се наслаждаваше на битката между титаните.
	— Шарлът е умно момиче. Ако любовта към теб я правеше щастлива, щеше да ти признае чувствата си. Даже да не изпитва никакви чувства.
	— Така е. — Уинтър скръсти ръце под гърдите, разкрачи се леко и се вгледа в огъня. Като капитан на мостика, каза си Адорна и тази мисъл я развесели още повече. — Как е възможно да не обича мъж с моето телосложение и честен характер?
	Адорна избухна в луд смях — дамската версия на гръмогласния смях на Уинтър. Опита се да се овладее, но като видя възмутеното изражение на Уинтър, се разкиска неудържимо.
	— Уинтър, скъпи, помисли! Ако това, което каза, е вярно, значи всички жени в Англия би трябвало да се влюбят в теб! — Тя вдигна ръка, за да предотврати възражението му, и продължи — Но аз те уверявам, че повечето от тях не са. А аз разбирам от тези неща, момчето ми.
	Трябваше да се сети, че Уинтър няма да остави смеха й ненаказан.
	— Не проумявам как можеш да се представяш за експерт по любовните въпроси, мамо, след като не постигна успех с лорд Бъкнел. Той престана да те посещава и ти не си особено щастлива от това, нали?
	Адорна усети пронизваща болка. Все още не вярваше, че Бъкнел я е изоставил. Надяваше се, че в момента е зает другаде. Но по-добре да погледне фактите в очите. Бъкнел отказваше да приеме условията й, тя отказваше да приеме неговите. Край на историята. Даже егоцентричният Уинтър го бе разбрал.
	— Глупости — отговори смело тя. — Мога само да се радвам, че Бъкнел си е намерил по-добро забавление. — Но очите й се напълниха със сълзи.
	Уинтър не й позволи да го излъже.
	— Поканила ли си го на сватбата?
	— Разбира се, скъпи. — Тя изпробва обичайната си сияеща усмивка. — Все пак сме приятели.
	— Бяхте повече от приятели.
	Защо бе изпуснала контрола над разговора? И откога Уинтър мислеше и за други неща, освен коне и сделки?
	— Лорд Бъкнел не притежава яркия дух на баща ти.
	— Това заключение, скъпа майко, ми се струва доста повърхностно.
	— Но не е. За мен мъжът трябва да притежава излъчване. Това важеше с пълна сила за баща ти, но Бъкнел е… безличен. — Преди Уинтър да е успял да отговори, тя продължи:
	— И е непоносимо почтен. Но постоянно търсеше компанията ми и за първи път след смъртта на баща ти аз се почувствах… привлечена. — Сега й хрумна как можеше да отклони вниманието му и да заговорят отново за него. — Явно и ти, и аз имаме желание да попаднем на по-темпераментен партньор. Аз и Бъкнел, ти и Шарлът — колко сме различни един от друг.
	— Мъжете и жените са коренно различни. Това е едно от нещата, на които ме е научил Баракх.
	Още една от арабските му мъдрости! Шарлът не беше за завиждане.
	— Не са, скъпи. Ние чувстваме същата болка и същата радост, а в сърцата си искаме едно и също. Само че съсредоточаваме усилията си върху различни неща. Ти искаш Шарлът. Но Шарлът иска твоята любов. — Дано благоволи да се замисли над този въпрос! Тя се зае отново със своя списък и каза: — Аз размислих.
	Уинтър познаваше тази тактика. Майка му се готвеше да смени темата, но в момента това беше добре и за него.
	— Понякога това може да стане опасно, мамо. За какво размисли?
	— За злоупотребите във фирмата. Всъщност сумата не е толкова голяма.
	Уинтър се учуди от думите й и още повече от небрежния тон.
	— Не е толкова голяма?
	— Не са взети много пари, глупчо. Който и да е бил, не е грабил с пълни шепи. — Адорна посегна към перото и го потопи в мастилницата.
	— Аха — промърмори Уинтър. Какво целеше майка му?
	— Как да ти обясня? Сумата не изглежда много голяма, защото сметките всеки път са различни. Очевидно крадецът е разтревожен и връща парите — обясни той.
	— Естествено е да е разтревожен. — Адорна си записа нещо. — В нашата фирма няма нечестни хора. Сигурен съм, че човекът е имал сериозни причини да вземе парите. Само ги е заел, разбираш ли, и сега ги връща.
	Уинтър зяпна слисано.
	— Ами ако пожелае пак да „заеме“ пари, какво тогава? Ще му позволим ли? Какво говориш, мамо?
	— Че той съжалява искрено.
	Уинтър обичаше майка си, но понякога тя беше загадка за него. Даже баща му често клатеше глава и се усмихваше на идеите на жена си. А сега и това…
	— Мамо, тук не става въпрос за дете, което взема играчка и не знае кое е редно и кое не. Говорим за човек, който е откраднал пари — твои пари — и трябва да бъде наказан.
	— Това е много… коравосърдечно. — Адорна въздъхна угрижено.
	— За кражба няма извинение.
	— О, Уинтър, защо си толкова непоколебим? — Смехът й се разля като поточе. — Винаги има извинение. Подозираш ли някого?
	— Подозирам всички.
	— О! — Тя се наведе отново над списъка и продължи да пише. — Кои са най-подозрителни?
	— Ходжис, например. Той твърди, че се възхищава от теб. Моето завръщане и намерението ми да управлявам фирмата са пречка за плановете му. Шилботл подчертава, че се е възхищавал от татко, и това го прави подозрителен. Другите нямат достатъчно интелект, за да измислят и осъществят такъв план.
	Адорна спря да пише.
	— Значи вече не подозираш Стюарт?
	Уинтър искаше да премълчи, но знаеше, че няма право.
	— Той е главният заподозрян. Заложил съм му капан и, кълна се в брадата на Пророка, ще го хвана!
	Адорна скочи и ужасено размаха ръце.
	— Стюарт? Добрият Стюарт? Как можеш дори да мислиш такива неща за него? Той беше най-здравата ми опора.
	— Тъкмо затова — кимна Уинтър. — Имал е свободен достъп до всички сметки.
	— Той ти е братовчед!
	— Той е крадец.
	— Крадец? Господи, Уинтър, каква страшна дума!
	— Кражбата е страшно изкуство.
	— Е, добре. — Адорна приглади нападалите по челото й кичури. — Дръж ме в течение на всичко, което правиш.
	Да не би да искаше да му попречи?
	— Ти май си решила да го предупредиш, мамо? Не би било особено умно.
	— Но Уинтър… — изохка тя.
	— Няма „но“. — Той си бе поставил за цел да залови крадеца и щеше да го направи. Стъпи на ранения си крак, изохка и закуцука към вратата.
	— Чакай! Уинтър, какво всъщност искаше да ми кажеш?
	Трябваше да се сети, че в разговор с майка си непременно ще забрави най-важното.
	— Моля те да наредиш още преди сватбата да прегледат всички балкони. Някои парапети са изгнили и започват да падат.


	Денят на сватбата беше ясен и слънчев и Шарлът сърдито си каза, че мъжете контролират дори времето. През последните три седмици емоциите й се люшкаха между двете крайности, но сега седеше във вана с топла парфюмирана вода и наблюдаваше как слънчевите лъчи се плъзгат по стената насреща. Чувстваше се примирена със съдбата. Щеше да се омъжи за Уинтър. Щеше да му благодари както подобава за проявеното великодушие. Щеше да му позволи да я вземе…
	Тя посегна решително към сапуна и кърпата. Теоретично най-доброто беше да му предостави тялото си. И без това вече не беше в състояние да контролира това тяло. Дори да си заповядваше да остане хладна, когато той я докосваше, това беше неосъществимо.
	— Шарлът, скъпа, нямаме никакво време — извика Адорна зад паравана. — Приготвили сме роклята, но ще ни трябва повече време за косата. Уинтър, естествено, иска да я носите разпусната, но аз му казах, че ще му достави още по-голямо удоволствие сам да я разпусне. Мисля, че ще му позволите да се позабавлява, нали? Надявам се, че нямате намерение да се заключите тук и да… — Тя млъкна изведнъж.
	След малко се обади леля Джейн.
	— Шивачката довърши роклята едва миналата нощ. Всеки бод е на мястото си. Този гладък, бляскав сатен е сякаш специално създаден за живите цветове на Шарлът. Откъде ти хрумна тази блестяща идея, Адорна?
	Шарлът неволно се ухили. Леля Джейн беше тук едва от вчера, но Шарлът беше възхитена от праволинейността и сухия й хумор. И Адорна, и Джейн правеха всичко, за да й бъде добре. Те й заменяха липсващото семейство и в този важен момент от живота й я подкрепяха с всички сили.
	— Ти не вярваш в мен, нали, Джейн? — въздъхна Адорна.
	Сега вече Шарлът се засмя с глас. Роклята беше толкова скромна само защото тя настояваше. Адорна предпочиташе разкошни украшения, но Шарлът беше убедена, че те ще задушат крехката й фигура.
	— Редицата от копченца на гърба изглежда отлично, но е много неудобна, когато седиш — каза Джейн.
	— Съмнявам се, че Уинтър ще издържи цялата вечеря — довери й Адорна. — Нали знаеш колко е нетърпелив.
	Шарлът изпусна сапуна във водата и оттатък паравана се възцари тишина.
	— Тези дълги маншети са прекрасни — продължи след малко леля Джейн. — Придават на роклята нещо средновековно. А булото ми е познато.
	— От две сватби — допълни Адорна.
	И двете бяха носили булото на своите сватби и Шарлът беше много трогната, когато Адорна й го предложи.
	— Харесват ли ти накитите? Да беше видяла как Уинтър ги връчи на Шарлът! — Адорна се закиска, но изведнъж млъкна, сякаш някой я беше сръгал с лакът.
	— Цветът на кехлибара ми напомня за… — рече Джейн, но и тя замлъкна рязко.
	Шарлът престана да търси сапуна и наостри уши. Какво говореше Джейн за цвета на кехлибара? Да не би да бе направила петно на сватбената рокля? Или в булото се бе появила дупка от молци? Или пък…
	До ваната застана Уинтър.
	Шарлът се вцепени.
	В черния, отлично ушит костюм той изглеждаше като олицетворение на изискан англичанин. Обаче беше бос — и бе дошъл в стаята й, докато тя се къпеше. И я зяпаше с неприкрито любопитство.
	Адорна първа възвърна гласа си.
	— Уинтър, излез веднага оттам. Носи нещастие да видиш булката преди церемонията!
	— Адорна, скъпа — гласът на Джейн беше леко задъхан, — мисля, че ти забрави съществения фактор.
	Шарлът сложи кърпата на гърдите си и се потопи до брадичката.
	— Изчезвай! — пошепна тя. Дали имаше на света друг такъв безсрамен жених?
	Вместо това той се приближи и се загледа във водата.
	Шарлът се постара да прикрие всички съществени части от тялото си с кърпата, но бързо разбра, че усилията й са осъдени на провал.
	— Изчезвай! — повтори тя и се потопи още по-дълбоко. Той коленичи до ваната и потопи ръка във водата.
	Зад паравана се появи възмутената Джейн и направи няколко крачки към тях. След това се появи ръката на Адорна, която издърпа Джейн. Последва възбуден шепот, от който Шарлът не разбра нищо. Уинтър беше до нея, грамаден и нахален.
	— Какво искаш? — попита задъхано тя.
	— О, Шарлът. — Той помилва бузата й с мокри пръсти. — Теб. Искам само теб. И днес ще те получа. — Наведе се през ръба на ваната и я целуна по челото. — Искам да не го забравяш.


>	25

	Стиснала здраво сватбения букет от бели рози, Шарлът стоеше в преддверието на черквата и слушаше нетърпеливо мънкането на лорд Хауърд.
	— Вие… вие… няма нужда да се омъжвате за него… Аз мога да ви дам всичко, което искате… Трябва само да дойдете с мен.
	Шарлът се запита кое божество е разсърдила, та я подлага на такова изпитание в сватбения й ден. Първо Уинтър, който огледа голото й тяло с необуздаността на сатир и й заяви, че скоро щяла да стане негова жена — сякаш тя не знаеше! После Роби и Лейла, които многократно трябваше да увери, че всичко ще бъде добре. Заради децата тя забрави за малко страховете си, пренебрегна ужасените викове на Джейн и Адорна и ги прегърна, както беше със сватбената си рокля, докато отново се засмяха.
	Сега пък лорд Хауърд. Отговори му с търпеливия тон, запазен за непохватни ученици по танц:
	— Защо да стана ваша метреса, след като отказах да ви стана съпруга? Върнете се при лейди Хауърд.
	Лорд Хауърд я напусна с наведена глава.
	— Не вярвах, че някога ще кажа тези думи, но колкото по-бързо свърши тази сватба, толкова по-добре — каза тя на мистър Бъртън, който стоеше до нея, облечен в най-добрия си костюм.
	Бъртън подръпна маншетите си с мрачно изражение.
	— След всичко, което съм чувал за поведението на лорд Ръскин, съм принуден да се съглася с вас. Някой трябва да му обясни основните правила на поведение.
	Мистър Бъртън заместваше баща й не само за да я въведе в черквата, а очевидно изпитваше и чисто бащински гняв към нейния арогантен жених. Господ да го пази! Колко добре й беше да знае, че поне един човек смята поведението на Уинтър за чудовищно.
	Тя сложи ръка върху неговата и каза:
	— Сър, искам да ви изкажа най-дълбоката си благодарност, че се съгласихте да ме отведете до олтара. Много съм ви задължена.
	— Няма нищо, няма нищо. — Мистър Бъртън се покашля смутено. — За мен е чест, че ме помолихте, Шарлът. Познавах баща ви и…
	— Аз ще я отведа пред олтара — прекъсна ги гръмък мъжки глас.
	За момент Шарлът повярва, че е чула гласа на баща си. Но в същия момент здравият й човешки разум се върна и тя се обърна рязко.
	Пред черковния портал стоеше чичо й в елегантен черен костюм с пурпурна копринена жилетка. Костюмът беше дело на най-добрия лондонски шивач. Шарлът си спомни ругатните му, след като получи сметката. Заяви на леля Пипър да не се надява, че някога ще си ушие нов костюм и че ще пази този за погребението си. Както изглежда, смяташе да спази обещанието си, особено ако продължаваше да пести от всичко, включително от собственото си ядене, и запазеше фигурата си.
	Защо чичо й бе дошъл в черквата? Сигурно не за да й направи сцена. Във всеки случай не днес.
	— Ако желаете да присъствате на церемонията, милорд — отговори овладяно тя, — би трябвало да седнете на мястото си.
	Мистър Бъртън само местеше поглед от единия към другия.
	Чичо й се обърна към него и заяви с твърд глас:
	— Аз съм граф Портърбридж, а това е моята племенница. Аз ще я отведа пред олтара.
	— Лейди Шарлът, какво очаквате от мен? — попита смутено Бъртън.
	— Няма нужда да я питате — изфуча чичото. — Тя ще направи, каквото й се казва.
	„Ще направи, каквото й се казва.“ Думите отекнаха в главата й. Ако беше направила, каквото й заповядваха, Портърбридж щеше още преди години да я отведе пред олтара и да приключи с нея. Но не стана така. И сега двамата бяха заклещени между неприятни истини и още по-неприятни чувства.
	Чичо й гледаше мрачно.
	— Брат ми сигурно очаква това от мен.
	Шарлът се слиса. Защо изведнъж се бе замислил за починалия си брат?
	— Да, сигурен съм, че го очаква — изръмжа Портърбридж. — Поне това мога да направя, както трябва.
	Шарлът загуби ума и дума, когато разбра, че чичо й — майко мила, кой би го помислил? — се опитва да поправи грешките, които беше сторил спрямо нея. Тя кимна на мистър Бъртън, който се поклони и неохотно се отдалечи.
	Между двамата се възцари напрегната тишина. Шарлът, която до днес твърдеше за себе си, че намира подходящите думи и за най-големия глупак, търсеше напрегнато безопасна тема за разговор. Вместо това повтори изречението, което беше казала само преди минути:
	— Милорд, искам да ви изкажа дълбоката си благодарност, че имате намерение да ме отведете пред олтара.
	— Така трябваше — отвърна мрачно той. — Нямах избор. Хубава каша забърка, момиче, като каза онези думи за мъжете, дето не обичали жените си.
	Шарлът не разбра нищо. Но и сега не беше време да подхващат тази тема.
	— Съжалявам, чичо, че трябваше да присъствате на избухването ми. То беше един вид… рефлекс.
	— Няма какво да се извиняваш. Онзи невъзпитан хлапак Ръскин не заслужава нищо по-добро. — Изведнъж лицето му помрачня. — А и аз също, поне така казва Пипър.
	Сега вече й стана интересно.
	— Какво е казала леля? Защо не заслужавате нищо по-добро?
	— Пипър казва, че си била напълно права. Че аз не я обичам, държа се като краля-слънце и се отнасям зле с нея. Че тя ме обичала и ме търпяла още когато нямало никакви изгледи да получа титлата, а аз още тогава съм се държал като проклет граф.
	За да прояви тактичност, Шарлът би трябвало да му възрази, но не можеше да лъже. Все пак се намираха в църква.
	— Пипър твърди, че аз не я обичам.
	Шарлът си спомни как той се караше на жена си, пренебрегваше мнението й, даваше заповеди, а понякога и вдигаше ръка срещу нея и ръцете й в тънки ръкавици овлажняха.
	— А вие сте убеден, че я обичате, така ли?
	— Разбира се, момиче. Тя ми е жена. — Той се поколеба, но реши да изрече главното, според него неопровержимо доказателство: — Цели тридесет и пет години не съм влизал в чуждо легло.
	Шарлът беше готова да избухне в смях. Май всички мъже бяха еднакви.
	— Според жените верността не е решаващото доказателство за любов.
	— А какво е тогава? — изръмжа чичо й.
	— Признак на мързел — отговори със същия тон Шарлът.
	— Ти си все същото малко зверче, момиче. Нахалството ти е неизкоренимо. — Той повиши глас: — Аз съм граф Портърбридж. Не е нужно да тичам подир жените. Те сами идват при мен.
	Шарлът кимна и стомахът й се сви от болка. На чичо й можеше да се разчита. Бе съумял да превърне помирителния си жест в сблъсък и да й покаже какво бъдеще я очаква. Тя щеше да се омъжи за виконт, който открито заявяваше, че не я обича и се задоволява със страстта. Как ще преживее предстоящата венчавка?
	Чичо Портърбридж прие уплахата й за съгласие и рече:
	— Ето ти на. Жените сте все еднакви. Смучете кръвта на мъжете и непрекъснато искате още. Леля ти е единствената жена за мен. Макар че няколко пъти едва не се изкуших. Затова не ми разправяй, нахална госпожичке, че причината е в мързела ми. Пипър е единствената жена, която някога съм…
	Шарлът не искаше да чуе нищо повече и го прекъсна:
	— Вярвам ви, чичо. — Може пък да се лъже. Може пък за мъжете верността да е абсолютното доказателство за любов.
	Наново настана неловко мълчание.
	— Пипър каза и други неща — каза чичото след кратко покашляне.
	Шарлът нямаше сили за повече.
	— Ценя високо доверието ви, чичо, но не смятам, че е нужно да науча всички подробности около брачния ви живот.
	— Каза някои неща за теб — уточни той.
	— О! — Шарлът очакваше сватбата й да бъде мъчение, но не чак в такива размери.
	— Каза, че сме били много лоши с теб. Държали сме се коравосърдечно. Не сме взели предвид, че си загубила родителите си. Аз страдах много от загубата на брат си. Той беше невероятен човек. Най-добрият. Почтен, великодушен. Управляваше добре земите. Изобщо не си помислях, че някога ще наследя титлата.
	Шарлът си спомни времето, когато родителите й бяха живи и чичо й идваше на гости със семейството си. И тогава беше груб и шумен, но се държеше много… сърдечно.
	— Пипър твърди, че да загубиш родителите си не е като да загубиш брат си и че това го знае всеки идиот. Аз обаче не го знаех.
	— Понякога мъжете не разбират очевидни неща — отвърна Шарлът подчертано равнодушно.
	— Откъде, по дяволите, можем да знаем тези неща с любовта и чувствата? Жените ни ги казват едва когато тръгнат да бягат. Но както и да е, Пипър каза, че е трябвало да се отнасяме по-добре с теб и да ти разрешим първия бален сезон, за който настояваше. И че си била права за Хауърд. А аз само се опитвах… Оттогава мина много време, но трябва да знаеш, че не съм искал… С баща ти бяхме…
	Чичо Портърбридж беше тромав, дребнав тиран, но в момента се опитваше да й се извини. Шарлът познаваше твърде малко хора, все едно млади или стари, богати или бедни, което бяха в състояние да го направят. Дори самата тя имаше проблеми с извинението. Затова прекъсна несвързаните му думи:
	— Разбирам. Направили сте онова, което сте смятали за най-добро.
	В момента беше убедена, че той е бил прав.


	Адорна беше твърдо решена да не плаче. Сватбата беше радостно събитие, а не повод за сълзи. Седнала на семейната пейка на рода Ръскин, тя очакваше Шарлът да мине по средната пътека подръка с чичо си. Трябваше да мисли само за весели неща. Никога досега не беше плакала на сватба.
	— Бабо? — Лейла подръпна небесносинята, украсена с дантели рокля на Адорна. — Виж, татко застана пред олтара. Защо изглежда толкова мрачен?
	Адорна сведе поглед към пръстите на детето, които мачкаха роклята й, и Лейла веднага се отдръпна. Адорна вдигна глава и погледна втренчено внучката си.
	— Не е мрачен. Той е щастлив.
	Лейла поклати глава. Като се изключи смачканото цвете от сватбения букет на Шарлът в косите й, днес изглеждаше много прилично в розовата си кадифена рокличка.
	— Според мен изобщо не изглежда щастлив.
	— Той е по-скоро… — подхвана Адорна, но шокираният поглед на Джейн я спря навреме. — Той е просто много решителен.
	Роби се наведе към баба си и попита с висок шепот:
	— Защо не е щастлив?
	— Щастлив е — повтори търпеливо Адорна. — Повечето мъже не обичат церемониите и очакват с нетърпение приключването им.
	— Аха — кимна мъдро Роби. — Защо след това могат да се чифтосват.
	Чичо Рансъм бързо притисна ръка към устата, за да задуши смеха си.
	Адорна направи безпомощен жест и даде знак на Рансъм да се погрижи за Роби. Той я видя много добре, но се направи, че не е разбрал.
	— Няма нищо, бабо. — Лейла помилва ръката й. — Ти няма да станеш и да кажеш високо нещо, на което всички ще се смеят.
	Адорна остана възхитена от жеста на момиченцето. Лейла се опитваше да я утеши! Но следващата й мисъл беше обезпокояваща.
	— Кой ти се е надсмял, миличка?
	Някой им изсъска да мълчат. Вероятно Бъкнел, който днес беше особено войнствен. Адорна изобщо не му обърна внимание.
	— Искам да ми кажеш дали някой ти се е надсмивал, Лейла.
	— Само малко — отговори момиченцето, но долната му устна затрепери.
	Роби отново се наведе през нея и обясни:
	— Синът на викария. Алфред й се присмя заради акцента и тя се разрева. — Той седна отново на мястото си и скръсти ръце. Очевидно братската любов бе победила мъжкото приятелство, пък и Алфред бе осмял тъкмо това качество, което го свързваше с Лейла.
	— Не съм плакала — възрази сестричката му. Роби извъртя очи. — Само веднъж и не дълго — уточни неохотно тя. — Няма да плача заради онзи тъп Алфред.
	Адорна наблюдаваше фината брадичка на Лейла, високата, мършава фигурка и тъмната, невероятно гъста коса. Изведнъж разбра, че момиченцето прилича досущ на леля Джейн, и сякаш я удари гръм. Джейн, на чийто кураж, любезност и остър ум се възхищаваше. Лейла притежаваше всичко това в излишък.
	И Роби. Той беше наследил своенравната брадичка и красивата уста на Уинтър, имаше склонност към размисъл и… талант да хвърля ножове. Адорна затвори очи и си припомни как деветгодишният Уинтър беше унищожил най-красивата й масичка с ножа си. Тогава й беше смешно.
	В паметта й изникнаха думите на скъпия й съпруг: „Адорна, без любовта на детето човек се сбръчква и остарява.“ Да обича Уинтър и да се смее на белите му — това беше рецептата на Хенри срещу остаряването. Много ефективна рецепта. Той бе запазил младежкия си дух чак до смъртта. Тя го обичаше тъкмо заради това.
	Естествено, тези деца бяха зле възпитани и представляваха опасност за жена като нея. Но тя винаги беше обичала децата. Погледът й спря върху Уинтър, който изглеждаше прекрасно в официалния си костюм. И с обувки! Средновековните прозорци зад него светеха във всички цветове на дъгата. Очите й се напълниха със сълзи и тя преглътна. Не, нямаше да плаче.
	По-добре да не мисли, че тази сватба е върхът на мечтите й, откакто беше люляла Уинтър в люлката му. През дългите години на отсъствието му беше престанала да вярва, че мечтата й ще стане действителност, но сега… Много скоро щяха да се родят още внучета.
	С ъгълчето на окото си видя как Роби сложи ръка на рамото на Лейла.
	Другите й внуци няма да говорят с акцент, кожата им ще е светла и ще имат не само баща, но и майка.
	Те няма да се нуждаят от Адорна.
	Ала Роби имаше нужда от нея. И Лейла също. Адорна изхълца задавено и бързо притисна устата си с ръка.
	— Бабо? — пошепна Лейла.
	Адорна й се усмихна, макар че по бузите й се стичаха сълзи.
	— Какво й е? — попита високо Роби, забравил, че се намират в църква.
	Леля Джейн изшътка предупредително.
	— Щастлива е — обясни шепнешком тя.
	— Хората тук се държат странно, когато са щастливи — промърмори Роби, но се пресегна и нежно помилва ръката на баба си.
	Лейла се наведе и целуна китката й.
	Гръмна органът, запя хорът. Шарлът се появи на входа подръка с… граф Портърбридж! Адорна примигна и бързо попи сълзите си с копринената кърпичка. После се отмести настрана, за да могат Роби и Лейла да виждат по-добре.
	— Ето я и лейди мис Шарлът. Колко е красива… — Лейла говореше толкова тихо, че Адорна трябваше да се наведе, за да я чуе. — Мислиш ли, че ще продължи да бъде мила с мен, когато стане жена на татко?
	Думите на момиченцето разкъсаха сърцето на Адорна. Защо детето, което живееше в нейната къща, беше толкова несигурно? Как го бе допуснала? Нейната собствена внучка! Тя обхвана слабичките рамене на Лейла и кимна сериозно.
	— Разбира се, че ще бъде мила с теб, скъпа. Тя те обича. И аз те обичам.


>	26

	Сватбата беше триумф.
	Уинтър изслуша с внимание произнесените шепнешком брачни клетви на Шарлът, след това с твърд глас, който изпълни цялата църква, и се закле във вярност и преданост. Това беше начинът му да й покаже, че не само е разбрал клетвата за вярност, но и възнамерява да я спазва. Обеща да се грижи за нея и никога да не проявява неискреност и невнимание, камо ли пък жестокост. Уинтър беше сигурен, че Шарлът ще оцени високо чувствителността му.
	Приемът в балната зала и салоните на Остинпарк Мейнър не беше чак такъв триумф. Уинтър знаеше, че по тази точка двамата с Шарлът са на едно мнение, защото усмивката й, на която винаги се възхищаваше, беше изкуствена и измъчена. Заедно с Адорна и Портърбридж новобрачните трябваше да приемат поздравите на всички гости — безкрайно дефиле от хора, с които разменяха нищо незначещи любезни думи. Хауърд с жена си, оголила зъби като хищник. Лейди Смитуик и дълбоко разочарованата й дъщеря. Ходжис и Шилботл. Дрейк и Рийд. Стюарт.
	Стюарт.
	— Братовчеде. — Стюарт разтърси здраво ръката му. — Поздравявам те, че си избрал тази прелестна, цивилизована англичанка. Най-сетне ще заживееш като уседнал мъж и ще започнеш да идваш всеки ден в кантората.
	Проблемът със Стюарт беше, че изглеждаше като олицетворение на честността. Комплиментите, отправени към Шарлът, звучаха напълно искрено, без капчица подигравка. Може би наистина желаеше да вижда Уинтър всеки ден във фирмата. Ако беше мошеник, братовчед му беше съвършен артист.
	— Благодаря ти, братовчеде — отговори Уинтър с дълбокия си глас. — Но първо трябва да се насладим на медения си месец. Нали трябва да въведа съпругата си в изкуството на любовта.
	Шарлът шумно пое въздух. Някъде назад в редицата на гостите мисис Морган припадна и Адорна избухна в смях. Уинтър се наведе към Шарлът.
	— Стонът ти личен коментар ли беше?
	— В смесено общество не се говори за меден месец. — Гласът й прозвуча твърдо, но не издържа на погледа му.
	— Тогава няма да го споменавам повече.
	Уинтър не искаше жена му да загуби и последните остатъци от цвят по лицето си. Затова повиши глас и се обърна към чакащите да ги поздравят гости:
	— Моята млада съпруга е изтощена. Ще прекъснем поздравленията, за да може Шарлът да седне, а вие, скъпи гости, да се насладите на празничното ядене и опияняващите напитки. По-късно ще продължим.
	Гостите избухнаха в смях и моментално се разпръснаха.
	— Това беше… — Шарлът въздъхна и се отказа да продължи.
	— Знам, знам. — Уинтър я хвана подръка. — Но ти не си зачервена булка. Много си бледа.
	— Добре направи, синко! Краката ме заболяха да стоя прав. Освен това трябва да потърся Пипър, за да разбера още ли ми се сърди. — Граф Портърбридж потупа племенницата си по рамото и се отдалечи, клатушкайки се.
	— Годините в пустинята са направили от теб началник на казарма. — Адорна се усмихна на Уинтър и помилва студената буза на Шарлът. — Наистина си бледа, скъпа. Хапни малко и изпий чашка бренди. Това е най-доброто средство.
	Уинтър беше твърдо убеден, че познава вкуса на жена си.
	— Шарлът не обича бренди. Не пие и кафе. Значи чай.
	— Предпочитам чаша вино — възрази Шарлът.
	— Не, никакво вино. — Сега щеше да го нарече деспот, но той й мислеше само доброто. — Днес не, мое пустинно цвете. Не искам сетивата ти да са замъглени, когато по-късно осъществим истинското си сливане.
	Цветът се върна на лицето на Шарлът. Уинтър изпита задоволство, че хитростта му е успяла. Отведе Шарлът до едно удобно кресло, прогони седналия в него и я настани грижливо.
	— Остани тук. Имам подарък за съпругата си.
	— Уинтър? — Най-сетне го бе нарекла по име. Това му хареса. — По късно няма да има сливане.
	Защо продължаваше да го предизвиква? Това изобщо не му харесваше. Коленичи пред нея и вдигна ръката й, на която блестеше златната брачна халка.
	— Аз ти се заклех във вярност. Затова ще ме приемеш.
	Целуна ръката й, стана и се отдалечи.
	Беше подготвил изненада за нея. Много специална изненада. Най-доброто, което можеше да й даде. Това щеше да й покаже колко е загрижен за щастието й. Бракът с него щеше да я направи щастлива — той беше убеден в това.
	От стълбището забеляза Бъкнел, който стоеше като вкаменен на входа към балната зала и гледаше Адорна. Само я гледаше, не правеше нищо. Не се помръдваше от мястото си, макар че явно искаше да отиде при нея.
	А Адорна? Тя стоеше в отсрещния край на залата и се правеше, че не го забелязва.
	Този проклетник Бъкнел караше майка му да плаче. Уинтър нямаше особено желание да се занимава сега с него, но по-късно надали щеше да намери време, а като син на Адорна беше длъжен да подтикне Бъкнел към дела.
	Когато скучният мъж на честта го забеляза, Уинтър му направи знак да го последва. Както се очакваше, Бъкнел се отзова на поканата. Уинтър го отведе в библиотеката и застана зад писалището.
	— Сър, искам да ми кажете дали намеренията ви по отношение на майка ми са почтени или само си играете с чувствата й.
	Бъкнел се наду като войнствен паун.
	— Почтени? Естествено, че намеренията ми са почтени. Но тя не иска да ме чуе!
	За момент Уинтър загуби дар слово.
	— Адорна… вашата майка… лейди Ръскин…
	— Кажете какво е станало между вас — подкани го сухо Уинтър.
	— Тя отказва да се омъжи за мен. Помолих я най-учтиво, умолявах я, изложих й всички предимства на една такава връзка, но тя иска… — Бъкнел се изчерви като рак. — Тя иска афера.
	— Афера значи. — Уинтър си каза, че е трябвало да се сети. Майка му не беше обикновена жена.
	— Колкото и да е болезнено за мен, тя отказва да се оженим. Твърди, че сме много различни и бракът ни няма да бъде успешен. Заяви ми, че не ставаме за дълготрайна връзка. Смята, че ни остава — само… — Бъкнел нервно попила вратовръзката си. — Леглото.
	Уинтър го гледаше възхитено.
	— Но тя ви обича! Нали я виждам!
	— И аз мислех така. Уверявам ви, лорд Ръскин, че аз обичам Адорна с цялото си сърце. — Бъкнел сложи ръце на гърба си и направи няколко крачки пред писалището. — Но аз съм човек на честта и отказвам да опетня моето и нейното име с неприлично държание.
	Уинтър никога не бе помислял, че възрастният господин ще има нужда от поучения, но се оказа точно така.
	— Намирам, че е глупаво от страна на майка ми да иска афера.
	Бъкнел явно се зарадва, че поне по тази точка двамата с Уинтър са на едно мнение.
	— И аз й казах същото — изгърмя той.
	— Тогава ви остава само едно. Да я отвлечете.
	— Да я отвлека? — Бъкнел го погледна втренчено и Уинтър разбра, че семето бе паднало на плодородна почва. — Наистина ли смятате, че трябва да прибягна до… насилие?
	Уинтър помисли малко и отговори:
	— Да, според мен това е най-подходящият начин.
	— Сигурно — при вас в пустинята, но ние, англичаните, не сме такива варвари.
	— Сериозно? — Уинтър се уплаши, че Бъкнел ще получи удар. — Аз пък си мислех, че това не е въпрос на култура, а на човешката природа. Моята съпруга, чийто съвети и указания ценя извънредно високо, ми обясни, че жените и мъжете не се различават по способността си да се учат.
	— Ами! Аз не съм съгласен с това твърдение. Жените са крехки цветя и…
	— Повечето, но не и нашите. Моята съпруга и вашата обожавана лейди Адорна са се доказали в много тежки ситуации: моята съпруга през годините като гувернантка, а вашата любима като главен директор на семейното предприятие през моето отсъствие.
	— Да, прав сте. И двете лейди Ръскин са необикновени жени, но…
	— Моята жена — Уинтър не се уморяваше да повтаря тази дума — ми обясни, че няма принципна разлика между жените в Ел Бахр и тукашните. Че ако имат същите възможности да се образоват и същите свободи, те ще станат като англичанките. Вярвате ли, че ще стане така?
	— Може би — призна неохотно Бъкнел.
	— Затова ми се струва логично една англичанка, третирана като жена от Ел Бахр, да реагира като нея. Но може би трябва да ви обясня по-подробно. Когато бедуин пожелае жена от друго племе, отвлича жената в пустинята и я държи при себе си, докато задуши протестите й с пламенната си страст. Всички в Арабия знаят, че това са истинските бракове по любов, защото жената е възхитена от смелостта и предаността на своя мъж.
	— В Англия това е абсолютно неприемливо, млади човече.
	— Не. Неприемливо е цял живот да бъдеш нещастен.
	Нищо чудно, че Адорна не искаше да се омъжи за Бъкнел.
	Никой бедуин не би ухажвал обичаната жена така колебливо. Как да разясни на този човек на честта, че скучното английско ухажване е неефективно!
	— Единствената разумна стъпка е да преминете към дела, за да подсигурите щастието и на двамата.
	— Майка ви няма да реагира на такава варварска постъпка.
	— Моята майка обича смелите мъже, но според мен не е в състояние да направи разлика между чистото желание и истинската любов. Но ако види, че любовта върви редом със смелостта, тя ще последва своя похитител в пустинята. — Уинтър смръщи чело, сякаш току-що му беше хрумнала нова мисъл. — Мама привлича мъжете като цветето — пчелите. Учудвам се, че още никой не я е отвлякъл.
	— Англичаните не отвличат годениците си.
	В гласа на Бъкнел вече звучеше колебание. Уинтър си каза, че е направил, каквото е могъл.
	— Решението, естествено, е ваше, лорд Бъкнел… Във всеки случай имате позволението ми да отвлечете мама в удобен за вас момент.


	Сватбата беше мъчение.
	Уинтър постоянно й се натрапваше. Застана съвсем близо до нея, докато тя изричаше брачните си клетви. После произнесе своите с толкова силен глас, че го чуха чак в селото. Приемът беше също така ужасен. Гостите погълнаха учудващи количества храна и алкохол и много скоро забравиха сдържаността си. Говореше се открито за някогашния отказ на Шарлът да се омъжи за лорд Хауърд и се правеха сравнения със сегашния скандал с Уинтър. Както можеше да се очаква, всички щадяха лорд Хауърд, който стоеше в един ъгъл мъртвопиян и я гледаше заплашително. Щадяха и Уинтър, който бе излязъл от залата и го нямаше вече половин час. Вместо това обсъждаха подробно всеки неин грях, а тя, мис Прайс, нямаше право да им отговори, както заслужаваха. Трябваше да остане в креслото си и да отговаря с усмивка на глупавите забележки на гостите си.
	— Ето го и младоженецът. Крайно време беше да се появи. — Мистър Рийд се олюляваше застрашително. — О, я виж ти!
	— Какво не е наред? — поинтересува се Стюарт.
	— Води със себе си две жени — отговори Рийд. Директорът във фирмата беше отвратителна личност и заслужаваше един хубав бой.
	Братовчедът Стюарт се изкиска тихо.
	— Ако знам нещо, то е, че Уинтър е честен човек. Само глупак би повярвал, че не е изцяло отдаден на новата лейди Ръскин.
	Шарлът погледна новите пръстени на ръката си. Стюарт беше прав. Уинтър беше изцяло отдаден на съпругата си. Въпреки че сърцето му оставаше незасегнато. Как беше възможно това? Даже леля Пипър имаше повече късмет от нея, макар че беше живяла тридесет и пет години с чичо Портърбридж, преди да чуе признанието му.
	— Шарлът, водя ти изненадата! — Уинтър говореше гордо като Лейла, когато й бе поднесла голям букет диви цветя.
	— Шарлът!
	Тя позна гласа, но си помисли, че сънува.
	— Шарлът, дойдохме на твоята сватба!
	Памела. Хана. Шарлът вдигна глава и видя най-добрите си приятелки отляво и отдясно на Уинтър. Сигурно беше халюцинация. Не беше възможно да са тук. Каква прекрасна изненада… нямаше думи да му благодари. Искаше да запее и да затанцува, да прегърне Хана и Памела и да им каже, че е прещастлива да ги види.
	Вместо това избухна в сълзи.


>	27

	Шарлът седеше пред тоалетната масичка в старата си спалня. Памела и Хана бяха свалили воала с цвят на слонова кост и ръкавиците и охлаждаха лицето й с влажни кърпи. Това не беше лек полъх на меланхолия, а изблик на тъгата, която Шарлът беше натрупала в сърцето си през последните девет години, или дори още от смъртта на родителите си. Не си спомняше някога да е плакала така.
	Когато най-лошото отмина, започна да хълца.
	— Много… съжалявам.
	— Няма за какво да се извиняват — успокои я Хана.
	— И не е нужно да се въздържаш от плач. — Памела трепереше от гняв. — Така нареченият ти съпруг… къде изчезна? Когато те доведохме тук, си помислих, че ще влезе с нас и ще настоява да се овладееш бързо.
	Шарлът захълца още по-силно. Памела й подаде чиста кърпичка.
	— С Хана си говорихме, че сигурно си възмутена до дън душа, задето са те принудили да се омъжиш, но нямахме представа… иначе щяхме да дойдем по-рано.
	— Аз… не вярвах, че ще дойдете… и като ви видях…
	— Той настоя. — Хана поклати глава.
	— И ние дори се зарадвахме! Казахме си, че е много симпатичен. Изпрати собствената си карета, за да ни доведе на сватбата. Но не можахме да тръгнем веднага. Намерили сме място за Памела и…
	Място… за Памела? — Шарлът шумно пое въздух. — О, Памела… къде?
	— При лорд Кери. — Памела май не се чувстваше особено добре. — Само за кратко време, но с много добро заплащане.
	— Ако питаш мен, не си заслужава — отбеляза Хана.
	— Но ако съм добра, за два месеца ще спечеля толкова пари, колкото за цялата последна година. И ще се грижа за едно-единствено малко дете. — При мисълта за парите Памела се усмихна с очакване. — Ти разбираш защо трябваше да приема, нали, Хана?
	Шарлът ги огледа разтревожено.
	— Да няма нещо… незаконно?
	— Не, разбира се! — отговориха двете едновременно.
	— Не се притеснявай. — Хана изстиска една кърпичка, нави я и я завърза около китката на Шарлът. — Знаеш, че никога не бих допуснала Памела да застраши репутацията си. Все едно колко пари ще получи. — Тя погледна многозначително приятелката си и Памела побърза да седне.
	— След като се запознах с лорд Кери, мога да те уверя, че е много богат, разглезен и привилегирован и изобщо не се интересува от другите хора.
	— Това не ми харесва.
	Шарлът и Хана се спогледаха загрижено. Памела произхождаше от богато аристократично семейство, загубило всичко поради трагично стечение на обстоятелствата. Майка й беше починала от липса на лекарски грижи и разбито сърце. Затова Памела преследваше успеха с много по-голяма упоритост от другите две млади дами. Шарлът и Хана винаги се опасяваха, че един ден прекалените й амбиции ще я накарат да извърши нещо незаконно.
	Само това не, помоли се пламенно Шарлът.
	— Но ние сме тук заради Шарлът, а не за да говорим за моето ново място. — Памела стисна ръката на приятелката си.
	— Къщата е прекрасна, скъпа. Сигурно вече си много богата.
	Хана заби лакът в ребрата й.
	— Само парите не правят човека щастлив.
	— Не, но когато имаш пари, посещаваш по-добрите магазини.
	— Памела! — изсъска Хана и когато приятелката й се успокои, се обърна отново към Шарлът: — Ръскин… причини ли ти болка?
	— Не, разбира се, че не. — Шарлът издуха носа си в последната чиста кърпичка и я хвърли при другите на тоалетната масичка. — Само в началото, когато започна да говори за женитба, си мислех, че си прави шеги с мен или иска да ме прелъсти. После нарочно ме компрометира и тогава разбрах, че говори сериозно. С което се озовах пак в началото. Омъжена съм за човек, който е много мил и толерантен с мен, но не ми дава нищо друго.
	Хана и Памела се спогледаха многозначително.
	— Толерантността му е наистина забележителна. Изпрати прекрасната си карета, за да докара приятелките ти на сватбата. — Хана се опитваше да разбере обърканото положение.
	— Ако каретата не се беше счупила, щяхме да пристигнем много по-рано. Като видял, че не идваме, съпругът ти изпратил друга кола да ни пресрещне. Според мен, Шарлът, той е много мил и ще се грижи добре за теб.
	— Да, права си — кимна Шарлът. — Не искам да говоря лошо за него, защото няма да е вярно. Той… той се опитва… в известен смисъл е… сърдечен.
	— Да не е заради децата? — попита загрижено Памела.
	— Нима не те обичат?
	— Аз обичам децата му и те ме обичат. — Колко добре изглеждаха двамата днес и как прилично се държаха! Това беше първата им официална поява и всички щяха да запомнят поведението им по време на сватбата. В момента даваха прием за малките си съседчета в детската стая и Шарлът беше щастлива, че им е помогнала да свикнат и им е вдъхнала увереност, че вече никой никога няма да им се подиграва.
	Хана продължи разгорещено:
	— Ако е така, Шарлът, трябва да приема, че ти желаеш да бъдеш обичана.
	— Да, желая и му го казах — отговори твърдо Шарлът.
	— Но това е невъзможно! — извика Хана. — Мъжете не обичат като жените. За да те обича, мъжът иска да правиш всичко, каквото ти каже, без да му възразяваш, и да съществуваш само за него. Всички аристократи са такива.
	— Това беше точно описание на Уинтър. — Шарлът отново изхълца тихо. — И те уверявам, че той не ме обича.
	Памела погледна заплашително Хана, за да я накара да млъкне, и се обърна към Шарлът:
	— Откъде знаеш?
	— Той ми го каза.
	— Възможно ли е да те е прелъстил, като ти е казал, че не те обича? — Памела се опитваше да остане сериозна, но не издържа и избухна в смях. — Тук нещо не е наред. Да не би аз да съм полудяла?
	— Ти не разбираш. — Положението беше твърде сложно и Шарлът не се опита да го обясни. — Както и да е. Няма значение. Аз се омъжих за него и — както вече казахте — бъдещето ми е осигурено. Твърде често съм оставала без средства, за да не го оценя. — Хрумна й нова мисъл и тя попита уплашено:
	— Но какво ще стане сега с училището за гувернантки?
	— На идване говорихме за това.
	Памела се изправи й заяви с добре изиграна сериозност:
	— Освобождаваме те от ръководството.
	— Наистина ли не ми разрешавате да идвам и да обучавам нови гувернантки? — попита съкрушено Шарлът.
	— По-добре е да станеш наша клиентка. — Хана също се изправи.
	— Това ми харесва.
	— Ще ти трябва нова гувернантка за двете деца на съпруга ти — обясни Памела. — А ние познаваме една институция, която предлага отлични кадри.
	Шарлът се засмя през сълзи. Чувстваше се напълно изтощена.
	— Скоро ще ни трябва и домашен учител за Роби. Ще се справите ли с тази задача?
	— Естествено — отговори зарадвано Хана. — С твоя помощ работата ни ще се разшири значително.
	— А след като видях как я гледа лорд Ръскин, съм сигурна, че само след една година ще й трябва бавачка — промърмори замислено Памела и трите се спогледаха изумено. Досега не бяха помисляли, че някоя от тях скоро ще стане майка. Шарлът изобщо не можеше да си представи как ще се чувства с дете в корема.
	— Хайде, скъпа, зарадвай се — помоли нежно Памела.
	— Не искай твърде много — добави окуражително Хана.
	— Имаш името и богатството му. Каза ни, че е с добро сърце, а и децата те обичат. Задоволи се с това.
	Приятелките й имаха право. Но…
	— Не мога. Искам всичко.
	— Да, естествено. — Памела я прегърна. — И ще го получиш. Ти си силна.
	— Така е. — Хана беше загрижена, но и тя прегърна сърдечно Шарлът и я притисна до гърдите си. След малко каза: — Хайде да слезем в залата, Памела, и да се позабавляваме. Балът е в пълен ход. Шарлът ще се направи красива и ще ни последва.
	— Няма да сляза на бала — отговори твърдо Шарлът. — Ще остана тук. Цялата нощ. — Хана и Памела се спогледаха и тя вдигна бързо ръка, за да ги спре. — Не се опитвайте да ме разубедите. Знам какво правя.
	— Не те ли е страх, че лорд Ръскин ще си намери друга? — попита Памела.
	— Не. — Шарлът беше сигурна във верността му.
	— А не те ли е страх, че той… — Хана не посмя да довърши изречението.
	— Изобщо не ме е страх от него.
	Приятелките й кимнаха и забързаха към вратата, сякаш нямаха търпение да се махнат от спалнята й. Шарлът очевидно беше единствената, която не се страхуваше от екзотичния лорд Ръскин.
	Щом двете излязоха, Шарлът моментално заключи. Вратата беше от масивен дъб, пантите и ключалката от здраво желязо. Тук беше на сигурно място.
	След като изплака болката си, тя се чувстваше спокойна и решителна. Вече беше омъжена жена. Не, че й бяха дали право да избира. Уинтър сигурно щеше да пусне в ход цялото си прелъстителско изкуство, за да я убеди да го пусне в стаята си. Сигурно щеше да настоява на правото си да влезе в леглото й. Спорът между двамата се въртеше все оката тази точка и ако се поддадеше на ласкателствата му, тя щеше да остане вечно губеща. Не искаше и не можеше да стане жената, която искаше той — доброволно покоряваща се на всичките му желания.
	Нещата й вече бяха изнесени от старата й спалня. Тя надзърна под покривката на леглото. Поне чаршафите бяха още тук. Нямаше нищо за ядене и пиене, но тя не беше от хората, които капитулират заради такива дреболии. Надали имаше друг затворник, който да разполага с такива удобства като нея.
	Роклята й тежеше, но нямаше как да я свали. Не можеше да откопчее сама малките копченца на гърба, затова щеше да спи с рокля, но възнамеряваше да свали поне обувките и чорапите. Седна на пейката под прозореца, изхлузи набързо високите обувки, смъкна чорапите и облекчено раздвижи пръстите на краката, си.
	А сега и фустите. Без колосаните поли щеше да й бъде много по-удобно. За съжаление не можеше да свали корсета, както я съветваше Уинтър, но…
	Не, сега нямаше да мисли за съветите на Уинтър или за това, как гласът му се превръщаше в дрезгав шепот, когато посягаше да свали дрехите й. Той беше неин съпруг и това му даваше достатъчно свободи. Не беше нужно да жертва за него и интимните си мисли.
	Тя стана, отвърза фустите си, пусна ги на пода и изведнъж се почувства толкова лека, че с удоволствие би потанцувала под звуците на музиката, която долиташе от балната зала. Някога беше въодушевена танцьорка.
	Някой натисна бравата. Нещо се удари във вратата.
	Шарлът се стресна и прехапа език.
	Глух удар разлюля цялото помещение.
	Нямаше съмнение кой стои отвън пред вратата.
	Изведнъж разбра, че го бе очаквала. Но не толкова скоро. Остани твърда, заповяда си тя. Запази решителността си.
	— Да, моля? — Гласът й прозвуча напълно овладяно.
	— Лейди мис Шарлът! — Неговият глас обаче прозвуча гневно и рязко и разклати самообладанието й. — Веднага отворете вратата!
	— Няма да го направя. Казах, че няма да ви пусна в леглото си, и смятам да удържа на думата си.
	— А аз казах, че ви давам време до сватбата, и удържах на думата си.
	— И какво от това? — Шарлът се усмихна на масивната врата и изведнъж й олекна на сърцето. Даже грамадният, мускулест, гневен дивак не беше в състояние да разбие тази врата. — Нямате друг изход, освен да останете отвън, нали?
	Той забарабани с юмруци по вратата.
	— Отворете веднага!
	— Не.
	— Нима ви е все едно какво ще си помислят гостите?
	— Все едно ми е. — Даже щеше да й достави удоволствие да го изложи на присмех.
	— Значи отказвате?
	— Да.
	— Така си и мислех. — В гласа му звънна задоволство. — Веднага се отдалечете от вратата, Шарлът, чувате ли ме? Идете в другия край!
	Шарлът не отговори. Не разбираше смисъла.
	— Шарлът? Далече ли сте от вратата?
	— Д-да.
	Детонацията разтърси пода и ушите й забучаха. Ключалката излетя от вратата, навсякъде се посипаха стърготини. Уинтър изрита вратата с такава сила, че тя се удари в стената. Той застана на прага, облечен в своята джелаба — и с димящ пистолет в ръка.


>	28

	— Милорд… — пошепна невярващо Шарлът.
	Съпругът й влетя в спалнята със скоростта и силата на пясъчна буря.
	— Уинтър?
	Той хвърли пистолета на мраморната тоалетна масичка и смъкна от хълбока си една от златните кордели, без изобщо да спре. Шарлът се опита да се отдръпне, но той я сграбчи за китките. Стегна ги с корделата, обърна я и върза очите й с мека яркочервена кърпа. Преди да е казала и една дума, отново я обърна към себе си. Вдигна я на ръце и я метна на рамото си. После хукна нанякъде… но накъде?
	— Какво правите… Не можете да…
	Той я внесе през някаква врата и Шарлът усети как се извъртя настрана, внимавайки да не я удари в касата.
	— Милорд, не е прилично… — Тя се опита да се опре на лакти и да се изтегли нагоре, но бързо се отказа. Като че ли можеше да види нещо с вързани очи.
	Не стига, че беше вързана като престъпница, ами и не можеше да вижда! За да влезе в стаята й, Уинтър бе използвал пистолет! Явно е очаквал, че тя ще се заключи, и се е подготвил.
	Първоначалният й гняв се превърна в страх. Но навън трябваше да показва само възмущение.
	— Какво правите с мен? — изсъска гневно. — Това е чудовищно!
	Той продължи напред, без да реагира. Къде я носеше? Тя се опита да доближи ръце до лицето си. Ако успееше да издърпа превръзката… Откъм партера се чу глас:
	— Казвам ви, че това беше изстрел!
	Шарлът не повярва на ушите си. Нима бяха на път към стълбището?
	— Къде ме носите, милорд?
	Гласът му прозвуча напълно спокойно:
	— Отвличам собствената си жена.
	Шарлът се опита да раздвижи крака.
	— Къде точно отиваме?
	— На място, което съм приготвил специално за вас.
	— Нима ще минете през салона…
	Когато той заслиза по стълбите, Шарлът престана да рита. Не искаше да падне от рамото му и да се изтърколи надолу по стъпалата. Имаше само едно нещо, което би било по-скандално.
	— Уинтър, забранявам ви!
	Той пренебрегна вика й, но внимаваше да не я друса твърде много.
	Глъчката се засили и един мъж — май беше Бъкнел — извика:
	— В името на Зевс!
	Най-лошите опасения на Шарлът се потвърдиха. Уинтър вървеше право към салона.
	— Вижте какво става там! — изчурулика женски глас.
	— Уинтър, моля ви, не ме показвайте на гостите — изплака Шарлът.
	— Само за секунда — увери я той.
	Гласовете приближаваха и Шарлът попита панически:
	— Какво целите с това представление?
	— Трябва да мина оттук, за да ви отведа на мястото, което ви обещах.
	Вече започнаха да се различават отделни гласове.
	— Какво прави там Уинтър? — заекна братовчедът Стюарт.
	— Не е ли възхитително? — засмя се Адорна. — Уинтър е луд по Шарлът. Да знаете как двамата обичат малките си игрички.
	Шарлът не намираше нищо възхитително в тази игричка, а и изобщо не обичаше да играе. Заби нокти в гърба на мъжа си и изсъска:
	— Можехте да минете и по друг път!
	— Но този е най-прекият.
	— Искате да ме унижите.
	Уинтър рязко спря.
	— Не това е целта ми, лейди мис Шарлът. — Ръката му се плъзна в собственически жест по дупето й. — Още сте девица и разбирам страховете ви. Но аз съм добър мъж и ще прогоня страха ви. Вие ще ми признаете любовта си и двамата ще бъдем щастливи до края на дните си.
	Страхът окончателно отстъпи място на възмущението.
	— Държите се така, сякаш това грозно представление е нещо напълно нормално.
	— Бъкнел ми напомни, че с опърничавите жени не можеш да се справиш по друг начин, освен да ги отвлечеш.
	Ако не висеше на рамото му, Шарлът щеше да зяпне смаяно.
	— Лорд Бъкнел ви е навел на тази безумна идея?
	— Да. — Уинтър продължи напред, сякаш всичко беше казано.
	Гласовете вече не се чуваха. Уинтър явно бе минал покрай салона, но Шарлът не беше в състояние да определи къде се намират. Най-сетне успя да се докопа до превръзката на очите си, вдигна я — и видя, че вървяха право през балната зала. Гостите ги зяпаха безмълвни, с широко отворени очи.
	Шарлът побърза да спусне превръзката над очите си и се отпусна. И това беше тя, мис Прайс? След скандалния годеж и това отвличане никога вече нямаше да я смятат за стълб на приличието и морала.
	Най-сетне вратата се отвори. Полъхна свеж въздух и тя усети слънчева светлина върху гърба си. Това я успокои. Какво облекчение, че най-сетне бяха излезли от къщата, макар да знаеше, че сега всички, наистина всички гости на сватбата са се натрупали по прозорците и вратите и запят подире им.
	Чу цвилене на кон и отново зарита.
	— Милорд, моля ви. Не искам да препускате, докато аз вися на рамото ви. Ще ни убиете, Уинтър!
	Той я намести по-удобно. Конят беше съвсем близо до тях. Шарлът го помириса, усети топлината му. Уинтър я вдигна на седлото, сложи ръцете й върху издатината и се намести зад нея.
	Боже, как мразеше този цирк! Мразеше и него и въпреки това се чувстваше… жива. Силното тяло на Уинтър топлеше гърба й, едната му ръка беше на кръста й. Кога ужасното смущение се бе превърнало в това възбудено очакване? Или беше едно и също? Препускаха около четвърт час, малко в галоп, през повечето време в тръс. От време на време изпод копитата на коня хвърчеше чакъл. След малко Шарлът усети миризма на трева. Посегна отново към превръзката на очите, но той улови китките й, по-точно корделата, и ги задържа. Тя не биваше да знае къде е мястото, избрано от съпруга й за нея.
	— Пристигнахме — обяви той.
	Когато го усети да слиза от седлото, не й стигаше въздух. Той посегна и я взе в обятията си. Този път я понесе на ръце. Вървеше право напред, смееше се гръмко и безгрижно и я държеше високо, сякаш искаше да покаже на света най-новото си завоевание.
	Шарлът заби лакти в гърдите му.
	— Лейди мис Шарлът — изпухтя сърдито Уинтър, — ако отказвате да ми сътрудничите, ще се наложи да ви вържа и краката.
	— Няма да посмеете!
	— Денят е мой. Вие сте моя жена и ще правя, каквото искам.
	Смешно! — помисли си Шарлът. През кърпата виждаше, че светлината се е променила. Очевидно бяха влезли в къща. Стана по-топло и тя усети замайващи миризми. Рози, лимони и някаква топла, пикантна подправка, която й беше непозната.
	Уинтър затвори вратата с крак и я пусна на пода. Развърза китките й и свали превръзката от очите. Опря ръце на хълбоците си и се засмя като пустинен принц, откраднал своята принцеса.
	Шарлът никога не се беше чувствала като принцеса. Тя беше пленница.
	Помещението й беше чуждо, но вероятно се намираше някъде в Остинпарк, защото беше просторно, с много високи тавани. Завесите бяха спуснати, мебели нямаше.
	Затова пък в средата беше издигната палатка. Огромна палатка от бяла и нежнорозова коприна. Платнището на входа беше вдигнато и разкриваше вътрешността на палатката, достатъчно висока, за да стоиш прав. Подът беше покрит с килими, а в средата имаше легло. Твърде ниско легло, по-скоро матрак, огромен, покрит с кадифени възглавници и няколко елегантно драпирани завивки.
	В легло като това добродетелните жени губеха девствеността си.
	Шарлът направи крачка назад, но Уинтър стоеше непосредствено зад нея и немилостиво я бутна през входа.
	— Знам, че ще ви е много приятно да загубите девствеността си в тази палатка.
	— Няма да ми е приятно. — Шарлът се спъна в ръба на един килим и влезе в палатката.
	— Престанете да се държите като малко дете! Аз искам да ви доставя радост, а вие отговаряте на всичко с „няма“ и „не искам“.
	Босите крака на Шарлът потънаха в килимите. Леглото беше още по-голямо, отколкото изглеждаше отдалеч.
	— Няма да ми доставите радост.
	Той я обърна към себе си и я хвана за раменете.
	— Тогава аз ще си доставя радостта да ви докажа колко сте била несправедлива.
	Тя го изгледа гневно, но веднага си каза, че това е глупаво и безсмислено.
	Ала какво друго й оставаше? Да го заудря с юмруци, както правеше Лейла? Днес вече беше плакала като дете, сега оставаше и да се разкрещи като дете.
	— Разпуснете косата си.
	Шарлът посегна към изкусния шиньон, направен от камериерката на Адорна.
	Уинтър я наблюдаваше като омагьосан, докато треперещите й пръсти разваляха сложната фризура.
	— Ако все още не съм ви казал, булчинската ви рокля е невероятно красива. Въпросът е: как да я сваля от гърба ви?
	Не се поддавай на ласкателствата му, заповяда си Шарлът и отпусна ръце.
	— Няма да ми свалите роклята! — заяви твърдо тя. Ей сега щеше да изпадне в паника.
	Уинтър извади от кончова на ботуша си нож. Шарлът знаеше, че той никога не би и причинил болка. Не биваше да му позволява да я сплаши.
	— За какво ви е нож? Може би в палатката има ростбиф?
	— Няма нищо такова. — Извитото острие блесна в полумрака, когато го приближи до шията й. — Смятам да използвам ножа, за да ви сваля роклята.
	Шарлът си заповяда да остане неподвижна. Ножът беше на сантиметър от кожата й!
	— Не се дръжте като дете. Само защото не можете да наложите волята си…
	Уинтър дръпна финия сатен и го разкъса.
	— Развалихте прекрасната рокля!
	— Не ми пречете, лейди мис Шарлът, ножът ми е много остър — изръмжа той и продължи надолу.
	— Отзад има копчета!
	— Прекалено много са. — Той разпори деколтето до талията и го разтвори.
	Смаяна, Шарлът видя как прекрасната й булчинска рокля увисна на парцали.
	— О, Шарлът… — Гласът му прозвуча задавено. — Не вярвам на очите си! Вие нямате фусти! — Продължи да реже и установи зарадвано: — И чорапи.
	Погледна я с блестящите си кафяви очи и задиша тежко.
	— Свалили сте и обувките!
	Всичко досега беше игра — макар и с нож. Той контролираше напълно смешното отвличане на булка, което беше измислил. Но когато видя красивите й голи крака, се задъха. Много скоро щеше да я притежава.
	Докато Уинтър събуваше ботушите си, Шарлът отстъпи крачка назад. Ала той отново вдигна ножа и тя изпадна в паника. Обърна се да избяга, заплете се в разрязаната рокля и падна на леглото. Той я сграбчи за полата и я дръпна. За да се освободи, Шарлът трябваше да свали ръкавите и Уинтър, проклетият негодник се засмя.
	Естествено. Току-що бе свалил сватбената й рокля. Тя се отдръпна към задния край на палатката с надеждата да се измъкне. Разбира се, ако успееше да мине между копринените платнища.
	Той я хвана за талията и я хвърли върху леглото.
	— Хиляди пъти съм ви казвал, че трябва да махнете този проклет корсет, лейди мис Шарлът. И сега… — Коленичи, въоръжен с извития си нож, и продължи: — Сега най-сетне ще ви освободя от него. — Обърна я по корем, натисна я с коляно, за да не мърда, и започна да реже.
	Шарлът побесня от гняв и забрави опасността. Опита се да се изтегли по завивките, но гладката коприна не предлагаше опора, а пухеният матрак беше невероятно дебел и мек. Нищо не можа да направи. Междувременно стегнатите шнурове се късаха един след друг, а фуркетите ги следваха по някакъв странен начин. Накрая остана само по тънка долна риза и полуразпуснати червени къдрици.
	Фризурата не можеше да бъде спасена, но тя беше готова да защитава ризата си със зъби и нокти — макар да нямаше понятие как.
	Трябваше да приложи хитрост! Уинтър беше дързък дявол, но тя не му отстъпваше.
	Шарлът премести възглавницата от лицето си и го погледна укорително.
	— Това не е честно, милорд. Аз съм почти гола, а вие не сте свалили нито една от дрехите си.
	Той захвърли отворения корсет настрана и я обърна по гръб. Ризата се беше вдигнала до хълбоците й и Шарлът съзнаваше, че прозрачната батиста не скрива почти нищо. Но незнайно по какви причини Уинтър я гледаше в лицето.
	— Ако наистина желаете, ще сваля дрехите си.
	Златните кордели бяха просто вързани. Когато дръпна едната, Шарлът разбра, че сама се е надхитрила.
	— Не, Уинтър…
	Корделата падна на пода и той разви джелабата си. Най-сетне любопитството й бе задоволено. Той не носеше нищо отдолу!
	Добродетелната девица трябваше да затвори очи.
	Не и Шарлът. Два пъти беше виждала голи гърди и ги намираше привлекателни — макар и по примитивен начин. Но онова, което се намираше под кръста, беше съвсем друга работа. Там имаше нещо грамадно, изправено, внушаващо страх.
	Уинтър свали бедуинската си одежда от раменете и позволи на Шарлът да задоволи любопитството си.
	— Като моя гувернантка, сега сигурно ще ми обясните, че е невъзпитано да се показвам на когото и да било. Но като ваш съпруг ви казвам, че в случая се касае за галантен комплимент.
	Шарлът не беше сигурна, че той се шегува. По-вероятно беше да се гордее с тялото си, сякаш сам го е създал, а не го е получил в дар от бога. А онова нещо между краката му… Шарлът не беше в състояние да откъсне поглед от слабините му.
	През това време той разряза късите ръкавчета на долната й риза. Това беше сериозна причина да отмести поглед и да блъсне ръката му.
	— Не смейте!
	— Вие ме принудихте да действам по този начин. Не ми оставихте избор. — Уинтър предпазливо мушна ножа в деколтето и направи последен разрез. След това се прицели съсредоточено в близката масичка и заби ножа в дървения плот с такава сила, че Шарлът се разтрепери. Само едно посягане към тънката батиста и тя щеше да се освободи окончателно от дрехите си. За да е готова за него.
	Каква хитрост да приложи? Крайно време беше да промени начина си на действие. Шарлът се опита да прикрие голотата си и се изтегли назад. Шиньонът се развали окончателно, долната риза оголи гърба й. Въпреки това гласът й прозвуча овладяно, сякаш правеше контролно по латински.
	— Добре, милорд, признавам: вие спечелихте. Значи приключваме един с друг.
	Той я хвана за глезена и се засмя на добрите й маниери.
	— Още не сме започнали.
	Шарлът зарита отчаяно, за да се освободи. Той се изтегли сантиметър по сантиметър към нея. Мина по глезените й, по бедрата и хълбоците. Изобщо не си направи труда да освободи ръцете й от ризата. Посегна към единия край и рече:
	— Вие наистина сте цивилизована, съзнаваща дълга си английска лейди.
	Прас! — и долната риза се разкъса до ръба.
	Очите му се разшириха и той пое шумно въздух, когато за първи път видя голото й тяло. Шарлът дори се зарадва. Ето че най-после бе замълчал.
	Ала не за дълго. Ръката му се плъзна по гърдите й и продължи надолу през корема към хълбоците.
	— Сега ще се отдадете на съпруга си, както изискват традициите и законите.
	Беше й все едно, че той е много по-едър и силен от нея. Беше й все едно, че имаше право. Беше й все едно какво изискваха от нея традициите и законите. Нямаше да капитулира.
	Без да се бави, тя заби юмрук в свивката на лакътя му. Той се отпусна, но само за миг. Шарлът се претърколи настрана и Уинтър падна до нея.
	Поне не лежеше вече под него, но ръбът на долната й риза беше заклещен между краката му. Въпреки това Шарлът се възползва от моментната му изненада и успя да скочи от леглото и да запълзи към платнището.
	Той я улови почти веднага и я притисна към пода като лъв, който си играе с мишка.
	Той беше тежък. Гол. И възбуден.
	Килимът погъделичка голия й корем. Гърдите й заболяха от натиска, а върху бедрата си усети, корав и търсещ… онзи орган.
	Всяка възпитана англичанка би била шокирана. Шарлът изпита само див гняв. Да, Уинтър беше по-висок и по-силен от нея. Но това не му даваше право винаги да побеждава.
	— Махнете се от мен! Вие сте свиня! — изохка тя и се опита да го хване за косата.
	Той се надигна и я възседна като кон.
	— Ако промените малко позата си, бих могъл да… — Пръстите му се плъзнаха между задните й части и стигнаха до мястото, където обичаше да я милва.
	През последните две седмици се бе възползвал от всеки шанс да проникне в нея с пръсти. Изследваше всяка частица от най-интимното й място, откриваше най-чувствителните места и контролираше реакциите й. Колкото и да се стараеше да остане безчувствена, Шарлът попадна под властта му. Охкаше и стенеше под негова команда, трепереше и изживяваше оргазъм, заливаха я непознати досега емоции. А сега той беше отново при нея, държеше я в плен против волята й и правеше с нея, каквото искаше. Но от днес той беше неин съпруг и имаше пълното право да се държи така.
	Това не беше почтено. На всичкото отгоре тя беше влажна и готова за него.
	Трябваше ли да се примири с това? Защо да не се опита да се пребори с доминантността му?
	Тя се изви под него и го изрита. Обърна се настрана и го блъсна, колкото сила имаше. Той падна назад, стовари се върху матрака като отсечено дърво и Шарлът се нахвърли върху него. Възседна го, без да помисли за която и да било част от тялото му — и от своето. Качи се отгоре му и го изгледа войнствено.
	— Не си мислете, че ще се отдам на някакъв си бесен воин само защото съм цивилизована! — Той посегна към гърдите й, но тя успя да улови китките му. — Какво ме е грижа за законите! Аз не съм просто придатък към един мъж. Аз съм самостоятелна личност. — Притисна раменете му върху матрака и заяви твърдо: — И няма да се предам!
	Уинтър изрева като ранен звяр, надигна се и я претърколи по гръб. Шарлът зарита с всичка сила, улучи подходящия ъгъл и двамата се затъркаляха. Белите и розовите платнища, покривът на палатката, копринените завивки, килимите — всичко се завъртя като в калейдоскоп. Отново завивките и накрая… покривът.
	Най-сетне намериха опора. Шарлът лежеше по гръб. Краката й бяха увити около хълбоците на Уинтър. Той продължаваше да се смее, но в смеха му нямаше коварство. Това беше смях на воин сред хаоса на битката и Шарлът забеляза, че тя му отговаряше по същия начин. Кръвта шумеше във вените й. Всяко мускулче беше напрегнато. Тя изпъшка и жадно пое въздух, за да продължи битката.
	Битката беше живот. Никога не се беше чувствала така жива.
	Той я притисна върху матрака с гръдния кош и хълбоците си, но тя все още стискаше китките му. Поне не можеше да я докосва на онова място…
	Но той го направи — както и преди. Проникна бавно в нея — както никога преди. Не с пръсти. В нея влезе нещо голямо и нахлу дълбоко, водено от ритъма на хълбоците му.
	Шарлът пусна китките му, вкопчи се в раменете му, устреми се срещу него — и изпищя.
	Как бе успял да се забие толкова дълбоко в нея? Уинтър отметна глава назад, затвори очи, стисна зъби и простена:
	— Шарлът! Велики боже на небето, Шарлът!
	Как смееше да изглежда така, сякаш страдаше от болка, след като не той, а тя търпеше мъчения… но мъчение ли беше това? Тя пламтеше. Искаше го целия в себе си. Всичко я болеше и за да му отмъсти, тя го захапа с все сила за рамото.
	Уинтър отвори очи и погледна невярващо първо Шарлът, после отпечатъка на рамото си. И тогава се случи неизбежното. Той загуби контрол.
	Заби се дълбоко в нея, проправи си път към най-съкровената й същност, завладя тялото й. Очите й се напълниха със сълзи. Той се отдръпна, но тя го придърпа с краката си. Той я притисна към себе си и този път проникна по-внимателно. Тръпки разтърсиха тялото й и тя застена задавено.
	— Шарлът! — В тъмния, дълбок глас на Уинтър се усещаха звуците на нощната пустиня. — Ти си прекрасна, Шарлът.
	Тя го усещаше дълбоко в себе си. Силните, ритмични тласъци. Стъпалата й притискаха все по-силно задните му части и тя усети как мускулите му се стегнаха. Той я завладя изцяло и усещането беше прекрасно. Тя се надигна насреща му, пое ритъма му и остана много доволна от съзнанието, че и тя има начини да го възбуди.
	Той посегна към косата й, повдигна главата и покри лицето й с нежни целувки. Толкова леки, че Шарлът едва ги усещаше, но те й казаха повече, отколкото можеше да се изрече с думи.
	Тя се вкопчи в раменете му и посрещна бързите му тласъци. Болката — или беше екстаз? — се засилваше с всяка секунда. През последните седмици беше опознала тези чувства.
	Но това беше много повече. С Уинтър дълбоко в тялото й, станал беше част от нея, изчезна самотата на един безрадостен живот. Тя чуваше дишането му съвсем близо до лицето си. Все по-бързо и по-бързо. Възбудата й нарастваше с всеки тласък и всяка целувка. Всеки шепот беше стон. Тя беше в прегръдката му и се чувстваше закриляна, но нещо дълбоко в нея крещеше и чакаше.
	Най-сетне усети, каквото беше чакала. Движенията му станаха още по-мощни. Пъшкайки, той се забиваше в нея, сякаш искаше да я прониже. Тя вдигна крака, уви се здраво около него и се отдаде на сладкото опиянение. Изкрещя, но този път не от болка. Еуфорията преобрази остро изсеченото му лице. Още няколко тръпки, няколко дълбоки тласъка, и той я изпълни със семето си.
	Шарлът затвори очи и се наслади на покоя след преживяната наслада. На аромата и тежестта му, на дълбокия екстаз, негов и неин. Трепереща и поразена, преживя последните мигове на пълното удовлетворение.
	— Шарлът — пошепна задъхано той. — Моя жена. Най-сетне моя жена.
	В продължение на един безкраен миг тя не усети нито мъка, нито вина…
	Божичко, какво направи?


>	29

	Шарлът беше водила битка с Уинтър като древна жена — воин.
	И наистина се смяташе за такава. Незнайно по каква причина той я бе оставил да вярва, че има някакъв шанс срещу него. И тя се бе отбранявала, докато удоволствието прогони всяка разумна мисъл и остана само нагонът. Нагон, който накрая я принуди да извърши любовния акт.
	Велики боже, тя дори изкрещя! Два пъти.
	Уинтър изръмжа до ухото й:
	— Надявах се, че ще заспиш и няма да се отдаваш на някакви мъчителни грижи, моя сладка роза с пламтящи цветове.
	Още не се беше помръднал. Лежеше върху нея, заровил глава във възглавницата до нейната. Откъде знаеше какво става с нея?
	— Ти…
	— Какво?
	Шарлът не знаеше какво да каже. Какво се казваше на мъж, в чиито обятия си преживяла най-вълнуващото нещо в живота си?
	— Сигурно ме смяташ за жена, лишена от добродетел.
	— Каква добродетел? — Уинтър вдигна глава и я погледна с искрено възмущение. — Аз съм твой съпруг, а трябваше да отворя вратата на спалнята ти с пистолет!
	Тя искаше да го погледне в очите, но изведнъж се разплака.
	— Ах, Шарлът. — Уинтър се претърколи настрана и проклетото й тяло се възпротиви на мисълта да го загуби. Това беше крайно унизително.
	— Кълна се в името на бога — изрече той дрезгаво и изтощено, — ти си просто… прекрасна.
	Наистина ли искаше да каже „прекрасна“? Не беше ли по-скоро… сладострастна?
	Тя усети внезапната хладина по кожата си, доскоро стопляна от горещото му тяло, и свежият полъх проясни мислите й. Защо беше толкова наивна да повярва, че има шанс срещу такъв мъж?
	Уинтър се протегна бавно, сякаш още не беше възвърнал силите си, и легна до нея. Прегърна я внимателно и я привлече към себе си.
	Шарлът не беше свикнала с голотата, нито своята, нито неговата. Сега, когато гневът и удоволствието вече не я държаха в ноктите си, осъзна болезнено, че и двамата са без дрехи. Главата й лежеше на рамото му. Ръцете й… къде да сложи ръцете си? Едната под гърба му, а другата? Опипа несигурно около себе си, докато той улови пръстите й и ги притисна върху гърдите си. Тя лежеше обърната към него и не смееше да се помръдне, за да не събуди вниманието му… и тогава какво? Нямаше представа какво ще правят по-нататък. Знаеше само, че когато той е до нея, студът изчезва.
	Уинтър зави двамата с копринената завивка. Повдигна брадичката й и я погледна в очите.
	— Ти смяташ, че те правя на глупачка. Че съм се борил с теб само за забавление. Искам да разбереш едно, Шарлът: аз те поисках в мига, когато те видях с онази смешна пътна чанта на стълбището пред къщата. Бях решен да издържа и да не докосвам гувернантката на децата си, но ти ме изкушаваше неустоимо.
	Шокът беше толкова силен, че тя престана да плаче.
	— Никога не съм те изкушавала!
	— Разбира се, че си. Стигаше само да те гледам как стъпваш, как се усмихваш, как дишаш. — Пръстът му очерта контурите на бузите й, на брадичката и устните и в този жест имаше толкова искрена привързаност, че Шарлът спря да диша. — Твърде рядко те виждах да се усмихваш, лейди мис Шарлът. Когато мама реши да ми преподаваш, взех решение да се поддам на изкушението.
	— Но в мен няма нищо изкусително!
	Уинтър се усмихна.
	— Ти си несъзнателно изкусителна. Не исках да се проявя като негодник, затова реших да се оженя за теб.
	— Можеше да ме предупредиш — пошепна тя.
	— Защо? За да се отбраняваш още по-ожесточено, нали? Не, скъпа. Самоувереността ми и без това е сериозно подкопана.
	Шарлът се засмя. Съвсем кратък смях, но освобождаващ.
	— После те убедих да се омъжиш за мен…
	— Принуди ме!
	— И ти ме предизвика. Мен! Приех предизвикателството и те научих да приемаш ласките ми и да им се наслаждаваш.
	Шарлът беше готова да скрие лице под мишницата му, но Уинтър продължаваше да държи брадичката й.
	— Не, не обръщай лице. Наистина е прекрасно, че разумна жена като теб намира удоволствие в ласките на своя мъж. — Той въздъхна тежко. — Само че за мъжа не е много лесно.
	— Наистина ли? — Досега не се беше замисляла за това. — Много ли ти беше трудно?
	— Да.
	Това й хареса. Много, много й хареса.
	— Прекрасно.
	Сега Уинтър избухна в смях, макар и малко изкуствен.
	— Ако бях успял да се покатеря в спалнята ти, сигурно нямаше да сдържа обещанието си да консумирам брака ни едва през първата брачна нощ. Ти ме доведе до границата на самообладанието. Онази нощ бях готов да те взема насила.
	Шарлът плъзна пръсти по гърдите му и едва запази контрол над краката си. Също както бе станала жертва на прелъстителското му изкуство, така сега се възбуждаше от мисълта, че той иска да доминира над нея. Какво примитивно същество живееше в сърцето и?
	— Обаче парапетът на балкона се счупи. Което доказва, че добрият бог ни е държал под око. — Уинтър я обърна по гръб, опря се на лакът и се наведе към нея. — Днес не просто те любих за първи път, лейди мис Шарлът. Ние с теб водихме битка, водихме ожесточен спор. Затова смятам, че се взехме взаимно. Ти мен и аз теб. Моля те никога да не го забравяш. — Той я раздруса леко. — Обещай ми!
	Ето какво било! Пак я бе измамил. Знаел е, че ще я има. Честно казано, тя също го знаеше. Но той не искаше да й остави отворена задна вратичка. Не искаше един ден тя да каже, че не го е желала. Тя се бе включила в играта и я играеше доброволно.
	— Много добре ме познаваш — пошепна тя.
	Той беше над нея — рязък, искрен, мъжествен и напълно убеден в своето превъзходство.
	— Мъдрият ловец винаги се старае да опознае плячката.
	Но и Шарлът го познаваше добре.
	— Всичко мина така, както го беше замислил. — Макар да се бореше със сълзите си, тя реши да му признае цялата истина. — Сега съм твоя жена и ти ще се грижиш за мен. А аз ще обичам децата ти — и теб.
	— Да. — Уинтър кимна сериозно. — Най-сетне призна, че моят пустинен баща и аз имаме право.
	Най-после бе изрекла решаващите думи. Най-после му беше казала, че го обича. Призна го пред него и пред себе си. А той нямаше какво да й признае. Само се радваше, че е излязъл прав. Шарлът беше негово творение. Жена като всяка друга.
	Вече не искаше да плаче. А и нямаше за какво. Сега беше осигурена жена. Само дето се беше отказала от принципа, оформил характера й. Беше се влюбила в мъж, който не я обичаше и за когото нямаше да стане център на вселената. За него тя беше само удобство, което правеше живота му по-приятен. Една малка планета в могъщата му слънчева система. А тя беше изгубила себе си.
	По ирония на съдбата той бе дошъл от пустинята, за да я прати в душевна пустиня.
	— Ти каза, че не си ме взел, а сме се взели взаимно — пошепна тя. — Но аз няма да си въобразявам нищо, обещавам ти.
	Той я целуна по челото и я дари с най-прекрасната усмивка на света.
	— Ти си всичко, което някога съм искал. Чувствителна, енергична… и прекрасна за гледане.
	Тя се вгледа с болка в красивото му лице и се побоя от непоколебимата му самоувереност.
	— Искаш да ми завъртиш главата, Уинтър.
	Той се засмя самодоволно.
	— Ти си светлината на очите ми, моята млада пролет…
	— А ти си майстор на безсмислени ласкателства — прекъсна го тя. — „Чувствителна, енергична и прекрасна за гледане“ — това ми хареса повече.
	— Не ти ли харесват комплиментите ми?
	Шарлът не успя да скрие мъката си.
	— Нали вече ме имаш. Не е нужно да си губиш времето с красиви думи.
	— Но за мен ти наистина си младата пролет!
	Абсурдно, но тези думи я накараха да го заобича още повече.
	— Аз съм щастлив и ти си щастлива. Щом си почина… а това ще стане след около една година, ще те събудя, за да се насладим отново на телата си. Спи сега, Шарлът, съпруго моя.
	Двамата се обърнаха един към друг и затвориха очи. Той вярваше, че е спечелил. Шарлът знаеше, че е така.


>	30

	От сватбата, вдигнала голям шум в обществото, беше минал един месец. Всички говореха за нея и всички признаваха, че успехът се дължи главно на Адорна.
	Церемонията беше трогателна, ястията и напитките бяха умело подбрани, оркестърът продължи да свири до ранните сутрешни часове, а изчезването на Уинтър с Шарлът осигури необходимата порция клюки. Сега изисканото общество очакваше с нетърпение да види дали Адорна ще надмине себе си с приема за серемианското кралско семейство.
	Адорна се усмихна и забърза към стълбището. Сякаш можеше да има съмнение, че тя ще се справи.
	— Милейди, милейди! — повика я развълнуваният Харис. — Готвачът казва, че патиците от Лондон още не са пристигнали. — От отчаяние косите му стърчаха на всички страни.
	Адорна го потупа по рамото.
	— Ако не получим патици, ще кажем на готвача да изрови яма и да опече в нея най-младия вол. Сигурна съм, че това ще хареса на серемианците.
	Харис кимна, поклони се и се скри обратно в кухнята. Адорна продължи към втория етаж.
	Скептиците ще има да се чудят, повтаряше си доволно тя. Серемианското кралско семейство ще запази прекрасен спомен за Остинпарк Мейнър, кралица Виктория ще остане безкрайно доволна, а самата тя ще бъде коронясана за най-добрата домакиня в Англия.
	Още отсега се радваше на този миг.
	— Милейди! — В коридора я пресрещна мисис Сиймс. — Някой е откраднал ленените кърпи от западното крило! Сигурно по време на сватбата. И сега нямаме достатъчно кърпи за гостните стаи.
	— Добре, че не откраднаха сребърните прибори. — Адорна улови ръката на икономката си и обясни спокойно: — Нали знаете, Сиймс, че кралица Виктория е планирала за серемианската делегация само кратко пребиваване в провинцията. Нейно величество, принц Алберт, придворните дами и серемианците ще пристигнат сутринта и ще си заминат късно следобед. Значи не са ни нужни гостни стаи.
	Мисис Сиймс я погледна разочаровано.
	— Със сигурност ще има няколко души, които ще заявят, че са много уморени, и ще останат да нощуват.
	— Права си, скъпа, но няма да са много. Мисля, че в източното крило има всичко необходимо. Така ли е?
	— Права сте, милейди.
	— Значи сме готови. Спокойно, Сиймс, всичко ще мине добре.
	Въпреки уверенията на господарката си мисис Сиймс не се успокои. Достойната икономка мразеше да не е подготвена за всички случаи.
	— Благодаря, милейди. Ще наредя да подредят стаите в източното крило. — Вместо да си отиде, тя сведе глава и попита с леко смущение: — Помислихте ли вече как да се отървем… какво да предприемем срещу призрака?
	— О, да, домашният дух! — Адорна притисна с пръсти слепоочията си. — Щом серемианците си заминат, ще се заема и с него.
	— Трябва, милейди, ако искате и занапред да имате достатъчно прислужнички.
	— Обещавам да се погрижа за това, мисис Сиймс. — Адорна отпрати икономката си. Много мило от страна на Сиймс, че беше толкова загрижена да се представят добре. Но защо уверенията на господарката й не я успокояваха?
	Предстоеше й да състави програма за забавление на гостите, но Адорна беше сигурна, че и без такава програма приемът ще е много вълнуващ. По време на сватбеното празненство… никой не беше планирал например, че Уинтър ще отвори ключалката на спалнята с изстрел — това беше чиста случайност, но Адорна много обичаше подобни случайности.
	Оставаше да реши въпроса с лорд Бъкнел. Тя стисна зъби и ускори крачка. Бъкнел беше изчезнал внезапно по средата на сватбеното празненство и оттогава не се появяваше. Тя не знаеше нищо за него, макар че му изпрати кратко писъмце, в което официално се осведомяваше за здравето му. Какъв подлец! Наистина ли си беше въобразявала, че е влюбена в него? И наистина ли сега усещаше болезнено липсата му?
	Вратата към класната стая беше отворена и Адорна чу гласа на Шарлът. Съвестната й снаха бе настояла да продължи да работи с Лейла и Роби, макар Адорна да я уверяваше, че по време на сватбата двамата са се държали безупречно.
	Откакто новобрачните се върнаха от ловната къща, скъпата Шарлът изглеждаше много потисната.
	Крайно време е Уинтър да престане да гони крадеца, каза си ядосано Адорна. Той ходеше всеки ден в Лондон и се връщаше късно вечерта. Адорна беше твърдо убедена, че бракът ще го задържи вкъщи, но сутрин след сутрин виждаше как синът й се сбогува с жена си с кратка целувка и препуска към града.
	Когато тя и Хенри се ожениха, той не я оставяше сама за повече от два часа, макар че тъкмо беше навършил седемдесет.
	Днешните млади хора явно не знаеха що е страст. Адорна спря на прага на класната стая и се заслуша. Шарлът четеше на децата от любимата им книга. Тъкмо бяха стигнали до най-интересното място в историята — поне Роби и Шарлът бяха на това мнение. Те седяха притиснати един до друг и гледаха заедно в книгата, докато Шарлът четеше все по-развълнувано.
	Лейла обаче седеше на пода и се взираше в шарките на килима. Личицето й изглеждаше повехнало и уморено. Изведнъж тя вдигна глава и попита:
	— Лейди мис Шарлът, мога ли вече да ти казвам „мамо“?
	— Престани най-после, Лейла — ядоса се Роби. — За последен път те моля да млъкнеш. Искам да разбера какво става!
	Лейла се отпусна отново на килима, а Шарлът я погледна учудено.
	— Разбира се, че можеш да ми казваш „мамо“. Това ще ме зарадва много.
	Адорна се раздвижи и Шарлът и децата я забелязаха. Роби се нацупи недоволно и се отпусна до Лейла на килима. Лейла се ухили и затропа с пети по паркета.
	— Може ли да вляза и да послушам малко? — Всъщност Адорна нямаше намерение да се отбива при децата, но реши, че домакинските задължения могат да почакат малко. По-добре да прояви разбиране към нетърпението на Роби.
	Шарлът не възрази срещу нахлуването на Адорна, но в последно време тя и без това приемаше всичко без възражение. Адорна имаше чувството, че бурните сцени преди сватбата са били плод на въображението й. Шарлът се държеше като послушната съпруга, каквато Уинтър си беше пожелал.
	— Разбира се, мамо, радваме се да ви видим при нас. Роби… — Шарлът го побутна по рамото, — донеси стол на баба си и ще си дочетем историята.
	Роби се усмихна на Адорна и веднага изпълни нареждането на новата си майка. След сватбата двамата с Адорна бяха постигнали споразумение: той бе обещал, че няма да й разваля стенните килими с ножовете си, а тя се правеше, че не забелязва, когато той изчезваше от къщи, за да си играе с новите си приятели. Между тях беше и учудващо тихият Алфред, който бе престанал да си прави шега с чуждоземния акцент и произхода на Роби и Лейла.
	Двете момчета бяха получили добър урок, но потърпевшата пак беше Лейла, която оставаше сама.
	Адорна седна и се направи, че слуша внимателно. В действителност наблюдаваше Лейла. Внучката й не си даваше труд да скрие, че според нея историята е глупава и не я интересува. Играеше си с дървеното конче и никога не се оплакваше, че уроците й по езда отново бяха отложени.
	Лейла. Някои хора бяха загадка за Адорна, но Лейла беше най-голямата. Момиченцето криеше нещо, тя беше сигурна в това. Но каква тайна можеше да има дете на нейната възраст? Защо не се доверяваше на никого от хората, които я обичаха? Какво я караше да се усмихва, когато никой не я наблюдаваше? Защо продължаваше да нарича Ел Бахр свой дом? Защо крадеше прясно опечени хлебчета, увиваше ги в кърпа и ги носеше в стаята си?
	Адорна се закле, че ще разбере какво става с детето — но едва след приема за серемианците.
	Докато Адорна размишляваше за загадъчната си внучка, Шарлът прочете историята до края и Роби погледна баба си с многозначително очакване.
	— Прекрасно беше — усмихна се тя. — Ако всички истории са толкова вълнуващи, обещавам да прочета цялата книга.
	Роби засия.
	— И аз исках да я прочета цялата — обясни той, — но предпочитам да слушам как чете… мама.
	Трогната, Шарлът го притисна до гърдите си.
	Лейла скочи сърдито.
	— Аз исках да й кажа „мамо“!
	Шарлът протегна ръце към нея.
	— Аз съм и твоя майка, скъпа.
	Лейла отиде при нея и й позволи да я прегърне, но през цялото време мърдаше нервно като състезателен кон, очакващ нетърпеливо стартовия изстрел.
	— Скъпа Шарлът, знаеш ли нещо за Серемина? — попита Адорна.
	— О, разбира се, всички знаем. — Шарлът кимна като строга гувернантка. — Когато учихме за континента, се занимавахме и със Серемина. Малка страна в Пиренеите, на границата между Франция и Испания. Как се казва официалният език, Лейла?
	Момиченцето изпухтя сърдито, но даде верен и пълен отговор:
	— Официалният език е баминиански.
	— Как се казват владетелите на страната, Роби?
	— В Серемина управляват крал Даниор и кралица Еванджелин и…
	— Защо не си останеш наша гувернантка? — попита сърдито Лейла. — Аз не искам нова.
	Шарлът я погледна малко объркано и пое дълбоко въздух.
	— Обещавам ти, че ще идвам често в часовете ви.
	— Но защо не може ти да продължиш да ни преподаваш?
	Роби не издържа да слуша глупостите на сестричката си.
	— Защото ще си има бебе!
	— Не си прав, Роби. — Гласът на Шарлът прозвуча укорително.
	— Искам аз да съм най-малката. — Долната устна на Лейла затрепери.
	Шарлът се изчерви.
	— Но аз…
	По бузите на Лейла потекоха сълзи.
	— Скоро ли ще се появи бебето? — попита тя брат си.
	— Ама разбира се — отговори уверено Роби. — Татко е много потентен.
	Адорна бързо се извърна настрана, за да скрие смеха си. Когато отново се обърна към снаха си, изражението на Шарлът потвърди онова, което Адорна отдавна предполагаше: Шарлът беше нещастна. Нещастна, но изпълнена с решимост да издържи.
	И за това изражение на лицето й не бяха отговорни невъзпитаните деца. Виновникът беше Уинтър.
	Всъщност Адорна не искаше да се намесва. Но ако синът й продължаваше да се държи така невнимателно и самодоволно, не й оставаше нищо друго, освен да вземе нещата в свои ръце. Трябваше да му обясни някои неща — но едва след приема за серемианците.
	Тогава й хрумна за какво всъщност беше дошла.
	— Ще ми кажете ли вие, учени хора, какви са серемианските традиции? Трябва да съставя подходяща развлекателна програма.
	Шарлът милваше бузките на Лейла, макар да изглеждаше така, сякаш самата тя има нужда от нежност.
	— Серемианските жени са известни като авантюристки. Говори се, че в младостта си кралица Еванджелин била много дръзка. Пътувала по реките с лодка и се катерела по скални стени.
	Адорна се намръщи и поклати глава.
	— Дотук не ми помогна с нищо.
	— Кралицата е известна в цяла Европа като любителка на хубавото ядене — сети се още Шарлът.
	— А крал Даниор? Вероятно и той е същият досадник като принц Албърт.
	Шарлът поклати глава със съжаление.
	— Мисля, че по нищо не прилича на принца. Съжалявам, мамо, но не мога да си спомня нищо повече.
	Адорна я погледна замислено, после се усмихна с обичайната си сияеща усмивка.
	— Напротив, напротив, скъпа. Ти ме наведе на чудесна идея.


>	31

	Облечен в пътническия си костюм, Уинтър стоеше под колонадата и наблюдаваше десетината слуги, които подреждаха маси и столове на верандата. Занаятчии опъваха на дървено скеле огромна златна тента, която трябваше да пази царствените гости от слънце и дъжд. В къщата работеха допълнително наети прислужници и местни работници, за да изчистят и излъскат всичко до утрешния ден.
	Всеки умен мъж би се спасил от такава суматоха. Баракх отдавна щеше да е изчезнал в пустинята.
	Но Уинтър не беше Баракх.
	Адорна излезе от къщата с куп документи. Носеше тревистозелена рокля, каквато се осмеляваха да облекат твърде малко жени, и изглеждаше като младо момиче. Уинтър беше благодарен, че майка му е запазила младежкия си вид и в същото време му помага с мъдри съвети. Но в момента не изпитваше благодарност. Чувстваше се без опора, като мъж, комуто пясъчната буря е отвяла палатката.
	Адорна спря, очевидно учудена, че го вижда.
	— Уинтър, скъпи, мислех, че днес си в Лондон.
	— Бях.
	Адорна вдигна поглед към слънцето.
	— Но обед току-що отмина, а до Лондон има два часа път.
	— Аз го взех за час и половина. — Само в галоп и като сменяше конете, но тя не биваше да знае тези неща.
	— Час и половина натам и час и половина обратно — това значи, че си бил там не повече от два часа. — Адорна изпита облекчение. — Вероятно изобщо не си бил във фирмата?
	— Разбира се, че бях.
	Надеждата на Адорна угасна.
	— Не можах да се концентрирам. — Как мразеше това състояние! Толкова го мразеше, че беше готов да избяга. Но нямаше избор. — Мамо, трябва да говоря с теб.
	Адорна притисна ръка към гърдите си.
	— Скъпи, онова, което направих, беше абсолютно необходимо.
	— Какво си направила? — Защо изведнъж бе заговорила за себе си? — Какво е станало, мамо?
	Тя го погледна с големи очи и приглади с трепереща ръка полата си.
	— Дадох почти четири хиляди фунта само за утрешния прием.
	Какви бяха тези приказки за приема?
	— Добре. Това е напълно нормално. — Уинтър огледа мрачно десетките слуги по терасата. — Можем ли да поговорим някъде на спокойствие?
	— Естествено. — Адорна му даде знак да влезе в къщата. — Мисля, че моят кабинет е единственото място, където никой няма да ни пречи.
	Когато минаха покрай една огледална стена, Уинтър видя, че Адорна попиваше капчиците пот от челото си с копринена кърпичка.
	— Наистина ли мислеше, че това ще ме притесни? — попита той, за да разсее съмненията й. Днес искаше да говори с нея за собствените си проблеми.
	— Да, мислех. — Гласът й трепереше все по-силно.
	— Парите на фирмата са твои пари. — Уинтър я хвана под ръка и умело заобиколи слугините, които търкаха стълбите. — Аз не съм твой съпруг и сметките ти не ме засягат. Аз съм твой син. И не бях добър син, иначе нямаше да те оставя сама след смъртта на татко. Нямаше да се наложи да работиш така усилено във фирмата. И сега нямаше да се налага да разкриваме злоупотреби.
	Адорна стисна ръката му.
	— Скъпи Уинтър, убедена съм, че не мислиш това, което казваш. Ти си най-добрият син, който може да си представи една майка. Интересен, екзотичен, авторитетен — мъж, който умее да се справя с живота. Вярно, искаше ми се да се върнеш по-рано, но… Не искам да мислиш, че трябва да поправиш или компенсираш нещо.
	Уинтър беше наясно с грешките си.
	— Винаги съм знаел, че можеш да управляваш фирмата и сама, мамо. Но не беше правилно да те оставя сама толкова години.
	— Работата във фирмата ми доставяше удоволствие, скъпи. Баща ти ме научи на много неща и започнах да ги прилагам на практика. — В гласа й звънна молба. — Дори не подозирах, че ще приемеш липсата на известни суми толкова сериозно.
	Май говореха за различни неща, но Уинтър не желаеше да обсъжда точно сега опасенията на майка си. Най-малко в собствения й кабинет. Искаше да поговори с единствената жена, която го разбираше, за жената, която не можеше да разбере. Опря ръце на хълбоците и каза:
	— Тя не се развива така, както си я представях.
	Адорна вдигна вежди.
	— За кого говориш?
	— За жена си, разбира се.
	Адорна се отпусна на дивана и го погледна изумено.
	— Отказала се е от глупавата съпротива и знае, че решението ми да се оженя за нея е правилно. Благодари ми за скъпоценностите и другите подаръци, с които я отрупвам. Но… — Уинтър се поколеба. За един истински мъж беше непоносимо да признае подобно нещо. — Тя не е щастлива. — Отиде до прозореца и се върна обратно. — Кажи ми защо Шарлът не е щастлива, мамо!
	— Някои жени… — Адорна подбра думите си много грижливо — … не намират удовлетворение в брачното легло. Може би и Шарлът е от този вид?
	Уинтър нямаше никакво време да се съобразява с английската свенливост по отношение на физическите потребности.
	— Баракх, моят пустинен баща, ме научи, че мъжът е длъжен да разбере какво липсва на жена му, когато не е доволна от брачното легло, и да отстрани тази липса.
	— По изключение старият негодник е имал право.
	— В леглото Шарлът ми доставя много радост и аз й отговарям със същото. Тя ме довежда до екстаз, аз нея също. Много пъти. Често. Всеки път. Тя преживява своя връх, но…
	Адорна го слушаше с нарастващ интерес.
	— Но?
	— Нощем, когато си мисли, че спя, започва да плаче.
	Адорна сведе глава.
	Уинтър стисна здраво зъби и сложи картите на масата.
	— Тази сутрин, малко след изгрев-слънце, след като й бях доставил голяма радост, изведнъж ми обърна гръб и се разплака неудържимо.
	Адорна поклати глава.
	— О, Уинтър.
	— Помолих я да ми обясни, но тя отказа. Направи се, че не ме чува. Не иска да говори с мен.
	— Изобщо ли?
	— Във всеки случай не е както по-рано. Даже когато ям с пръсти, остава безмълвна. — Това беше най-лошото. Уинтър се бе държал като дивак от пустинята, а тя не каза нищо. Не му се скара, не го предупреди да се държи прилично. — Казва ми, че ме обича.
	— Да… — Адорна то наблюдаваше замислено.
	— Най-висшето удовлетворение за жената е да обича мъжа си — продължи Уинтър.
	Адорна преглътна.
	— Защо тогава не е щастлива? — попита объркано той.
	Майка му се облегна по-удобно на дивана и отвърна със саркастичен тон:
	— Аз не знам, Уинтър. Ти трябва да ми кажеш.
	— Защото иска аз да я обичам! — Уинтър направи няколко крачки по стаята.
	— Шарлът е достойна за любов — отбеляза спокойно Адорна.
	— Но истинският мъж не обича жена си. Така ме е научил моят пустинен баща Баракх.
	— Уинтър! — Адорна скочи и повика сина си по име, сякаш беше шестгодишен хлапак, забъркал се в сбиване. — Защо постоянно ми повтаряш, че твоят пустинен баща Баракх те е научил на разни неща? Нима вече изобщо не си спомняш истинския си баща?
	Избухването й го учуди безкрайно.
	— Разбира се, че го помня. И почитам паметта му.
	Адорна застана пред него и го погледна втренчено. Очевидно искаше да му каже, че трябва отдавна да е разбрал отговора на въпросите си, но той нямаше никаква представа.
	Адорна го погледа още малко и въздъхна разочаровано.
	— Уинтър, докога ще продължаваш с тази глупост? — Сложи ръка на челото му и продължи — Не разбирам какво искаш от мен. Нима аз трябва да ти кажа как да направиш Шарлът щастлива?
	Майка му беше длъжна да знае как. Ако тя не знаеше, нямаше към кого да се обърне.
	— Ами… да, това искам.
	— Струва ми се, че Шарлът отдавна ти е казала как можеш да я направиш щастлива, но ако искаш да го чуеш още веднъж — тя махна към вратата, — ето я, попитай я пак.
	Шарлът стоеше на вратата, облечена в проста бяла рокля, купена от Уинтър, и изглеждаше — въпреки кафявото петно от обувката на Лейла — омагьосващо красива. Косата й беше разпусната, както Уинтър обичаше да я вижда, хваната само с платинена шнола, украсена с диаманти. Приличаше на ангел. Гневен ангел.
	Уинтър нямаше представа какво я е ядосало. Но все пак гневът беше за предпочитане пред ужасяващото примирение и тъга.
	— Търсих те, Уинтър, защото съм много загрижена за Лейла — заговори тя. — А те заварвам да говориш с майка си за мен.
	Уинтър се огледа за Адорна, търсейки помощ, но тя беше изчезнала.
	— Вече не знам какво да правя с теб, Шарлът.
	— С мен? Да не би да съм дете, което има нужда от надзор?
	— Не, не си дете. Ти си жена, която не знае какво иска.
	Шарлът стисна ръце в юмруци.
	— Аз ли не знам какво искам? Аз ли питам майка си за съвет?
	— Да попитам мама беше абсолютно логична стъпка. Нашият брак не се развива така, както си го представях.
	Шарлът влезе в кабинета с развени поли.
	— И какво му е на брака ни?
	— Ти не си така щастлива, както е редно.
	— И защо трябва да бъда щастлива? — Тя сложи ръка върху неговата и го погледна право в очите. — Животът ми взе тъкмо онзи обрат, от който се опасявах, преди да стана гувернантка. Тогава се грижех сама за себе си. Работата ми имаше своята стойност. А сега имам всичко, но самата аз съм нищо. Аз съм едно притежание, за което се полагат грижи, докато доставя радост.
	— Жената е много повече от притежание.
	— Както конят е повече от притежание, нали? — Шарлът не искаше да чуе отговора му и вдигна ръка. — Аз не съм кон. Не съм и куче. Аз съм човешко същество и искам да ме ценят по достойнство. Искам… — Очите й се напълниха със сълзи и тя извърна глава.
	Беше ли я виждал да плаче преди сватбата? Не, никога. Но откакто се омъжи за него, не преставаше да плаче. Не за да го тормози, както правеха някои жени според Баракх, а от дълбока болка.
	Баракх му бе казал, че болката на жената е нещо незначително и е най-добре да я остави сама, докато сълзите й изсъхнат. Но нещо дълбоко в него искаше да помогне на Шарлът да преодолее мъката си. Ако не го направеше, и той щеше да страда.
	— Ти искаш… да бъдеш обичана? — попита тихо той.
	Шарлът се облегна на стената и посегна към кърпичката си.
	— Най-сетне разбра.
	— Напълно достатъчно е ти да ме обичаш.
	— Изобщо не е достатъчно — изсъска вбесено тя.
	Уинтър беше объркан и това никак не му харесваше. Предпочиташе да се ориентира по законите и традициите, създадени от мъдрите му предци.
	— Истинският мъж…
	Шарлът се обърна като фурия на гнева.
	— Искаш ли да ти кажа какво да правите вие, истинските мъже? Ако зависи от мен, всички истински мъже да вървят по…
	— Татко! — Роби влетя в кабинета с разширени от страх очи и лист хартия в ръка. — Татко, Лейла е избягала!


>	32

	Шарлът грабна хартията от ръката на Роби и зачете с нарастващо отчаяние драсканиците на Лейла.
	— Избягала? — Уинтър стоеше като ударен от гръм. — Но къде?
	— Иска да си отиде вкъщи — отговори дрезгаво Шарлът. — Пише, че си отива вкъщи.
	Никога не беше виждала Уинтър с побеляло лице — досега.
	— Иска да се върне в Ел Бахр — пошепна невярващо той. След малко улови ръката на жена си. — Ти искаше да говориш с мен за Лейла.
	— Да, да. — Тя се опита да се съсредоточи. — Когато започнаха приготовленията за серемианския прием, тя започна да ми създава сериозни грижи. Вероятно се чувстваше пренебрегната. Един ден беше превъзбудена, на следващия без настроение, а друг път…
	— Държеше се направо отвратително — допълни Роби.
	— Прав си — кимна Шарлът. — Мисля, че не можеше да спи. Винаги е била малко странна, но сега направо не е на себе си.
	Уинтър кимна бавно.
	— Роби, мислиш ли, че ще се опита да замине за Ел Бахр?
	— Да. Тя е малка и глупава и не знае колко е далече. Сигурно ще опита. — Роби усилено кривеше лице в героичен опит да не заплаче. — Тя беше нещастна, защото аз предпочитах да играя с приятелите си. Аз съм виновен.
	— Ти не си виновен в нищо, синко. Аз трябваше да се заема с Лейла. — Уинтър го потупа по рамото и нареди: — Тичай в обора. Поговори с Флетчър и го попитай дали Лейла е била там. Шарлът, ти изпрати някого в гостилницата. Може пък да се е качила в пощенската карета. — Лицето му изразяваше мрачна решителност. — Аз ще отида в Лондон и ще претърся пристанището.
	— Няма да отидеш — отговори Шарлът вече на вратата. — Или поне не сам.


	Уинтър щеше да продължи да разпитва капитана, когото бе сграбчил за яката, когато забеляза, че Шарлът вече не е до него.
	Лондонските докове бяха обгърнати в катраненочерен мрак. Жена му и дъщеря му бяха изчезнали. Изведнъж го обзе такъв страх, че беше готов да се разреве. Ако загубеше Шарлът или Лейла, или, не дай си боже, и двете, никога нямаше да преодолее болката. В сравнение с тази криза смъртта на баща му беше нищо. Сега той беше възрастен човек и носеше отговорност за семейството си — а ето че се проваляше във всяко отношение.
	Как можа да се случи всичко това? Нали уж беше поел отговорност, държеше се почтено и беше винаги искрен. Какво се беше объркало?
	Уинтър вдигна лице към небето и се помоли на стария бедуин, който го бе направил мъж и го беше научил да ловува:
	— Моля те, Баракх, помогни ми да я намеря.
	Изтича покрай една таверна и напрегна всичките си сетива, за да открие жена си. Не можеше да е отишла далеч. Изведнъж чу гласа й:
	— Ще бъдете ли така добра да ме уведомите, ако видите едно малко момиче да се скита само? — Уинтър се облегна на влажната стена на кръчмата, която вонеше на престояла бира, и с треперещи пръсти изтри потта от челото си.
	— Разбира се, мис, но тук се скитат много момичета и никоя от тях не е дошла за добро.
	Уинтър проследи гласа и навлезе в тясна уличка, като внимаваше да не вдига шум.
	— Сигурно, но това момиче е много специално за мен — отговори Шарлът. — То е моя дъщеря.
	Уинтър сложи ръка на рамото й. Уличницата, с която разговаряше жена му, извика стреснато и се спъна в една купчина отпадъци.
	Шарлът се облегна на гърдите му, сякаш отдавна знаеше кой се промъква зад гърба й.
	Уинтър я прегърна и неволно се наслади на меката кожа и играещите под нея твърди мускули. Това беше неговата Шарлът. Имаше нужда да я усеща. Имаше нужда да бъде до нея. Колкото и да беше загрижен за Лейла и колкото и да се гневеше на Шарлът, че е настояла да го придружи в това неподходящо място, сега беше щастлив, че тя е до него. Тя му вдъхваше надежда.
	Баракх сигурно щеше да се учуди на силата й.
	— Тази млада дама ще прекара цялата нощ на улицата. — Шарлът изглеждаше толкова спокойна, сякаш всеки ден си имаше работа с лондонските уличници от пристанищния квартал. — Беше така добра да обещае, че ще се оглежда за Лейла.
	Уинтър трябваше да признае, че идеята е добра. Но още няколко такива добри идеи от страна на Шарлът, и той щеше да рухне. Във всеки случай, ако Шарлът продължаваше да изчезва в лондонската мъгла.
	— Ще ви платя добре — увери той проститутката. Почти не различаваше лицето й под мътната светлина от кръчмата и знаеше, че той също е само една огромна сянка. Въпреки това тя видя монетата и я грабна от ръката му.
	— Ако намерите Лейла, ще ви дам още няколко. Моля ви само да дойдете в товарната компания Ръскин. Ще ви чакаме там.
	— Не бива да спираме търсенето — възрази Шарлът и го хвана за ръката.
	— Слънцето залезе още преди два часа, мъглата се сгъстява и шансът ни да завършим живота си с прерязани гърла е много по-голям от този да намерим Лейла. — Искаше да знае, че Шарлът е на сигурно място. Но не можа да й го каже. Тя бе настояла да дойде в Лондон и да го придружава в търсенето. В момента наистина беше безсмислено да обикалят пристанището. Затова я бутна напред. — Трябва да си починем. Утре ще продължим много рано.
	— Ами ако Лейла е някъде тук сама? — попита тихо Шарлът.
	— Когато беше на пет години, вражеско племе нападна лагера ни. — Това беше единствената му утеха. — Лейла е предпазлива и умее да се крие. Ако е някъде тук, никой няма да я намери. — Попипа ножа в колана си и продължи мрачно: — Но може би изобщо не е тук. Момичето, пристигнало в Лондон с пощенската карета, няма нищо общо с Лейла — поне както ни го описаха.
	— Ами ако си е сложила някоя от перуките на Адорна?
	— Нищо чудно. — Уинтър знаеше, че Лейла е способна на всичко, особено когато е отчаяна. — Върви зад мен и се дръж здраво — нареди строго той. — Отиваме в кантората на нашата компания.
	Доколкото беше възможно, двамата вървяха в най-дълбоката сянка. Чуваха стонове на проститутки, хъркане на пияни мъже, а понякога и отчаян плач. Мисълта, че Лейла е някъде наблизо, разкъсваше сърцето му.
	— В кантората свети — пошепна учудено Шарлът. — Мислех, че всички отдавна са се прибрали.
	Уинтър вдигна поглед по стената на скромната сграда. Шарлът беше права. В кабинета на втория етаж трепкаше запалена свещ.
	Там имаше някой. Крадец. Или може би — Уинтър шумно пое въздух — измамникът?
	Дали тази нощ щеше да реши поне един от проблемите си?
	— Тихо — прошепна предупредително той и отвори вратата. Ала полите й шумоляха — типично женски шум, който иначе му харесваше. Сега обаче можеше да ги издаде. Затова я преведе бързо през тъмния, ухаещ на подправки склад, пълен със сандъци, и спря пред стълбището.
	— Чакай ме тук.
	Извади ножа от колана си и се придвижи нагоре със сръчността на пустинен воин. Не мислеше за нищо друго, освен за предстоящата среща с престъпника.
	Който и да беше, той щеше да го убие.
	Спря за момент, за да обуздае жаждата за убийство. Не беше редно веднага да убие измамника. Но като се имаше предвид страхът му за Лейла, изнервящото преследване на престъпника и неразбираемото поведение на Шарлът, нищо нямаше да оправи настроението му толкова бързо като кървавото отмъщение.
	Изведнъж чу скърцането на стъпалата зад гърба си. Последва тихо шумолене и той вдигна ножа.
	— Уинтър — в мрака се появи бледият силует на Шарлът, — ами ако там е Лейла?
	Ръката, която стискаше ножа, затрепери.
	— Нямам представа. — Когато пристигнаха в Англия, се отбиха за малко в кантората. Лейла познаваше мястото. Може би наистина се бе скрила тук.
	Шарлът стисна ръката му.
	— Идвам с теб.
	Не можеше отново да я отпрати. Даже мъж като него не беше в състояние да се справи с всички препятствия в мрака. По-добре да я вземе.
	— Но щом влезем, ще се държиш на заден план.
	— Обещавам.
	Вратата на кабинета му беше отворена и надеждата на бащата угасна. Това не беше Лейла. Неговата умна дъщеричка не би направила глупостта да остави вратата отворена.
	Той бутна Шарлът настрана, стисна здраво ножа и се промъкна до вратата. Спря на прага и огледа помещението, осветено от два свещника.
	Стюарт, скъпият, невинният Стюарт беше нахлузил очилата на носа си, четеше сметководните книги и разпределяше едри банкноти.
	Уинтър бе влязъл абсолютно безшумно и Стюарт продължи да смята, като си мърмореше тихо. Ала седмото чувство го накара да вдигне глава. Скочи, разсипа мастилницата върху книгите и извика:
	— Братовчеде! — В първия момент като че ли се зарадва да види Уинтър, но угризенията на съвестта победиха. — Не е това, за което си мислиш!
	— Така ли? — попита ледено Уинтър и демонстративно вдигна ножа, който стискаше в десница. — А какво е тогава?
	Стюарт не можеше да откъсне поглед от оръжието.
	— Не знам, но… има сериозни основания… — Мършавите му ръце затрепериха. — Аз съм твой братовчед. Нима ще ме убиеш?
	— Разбира се, че няма да те убия — отговори презрително Уинтър и хвърли ножа на масата. Сграбчи Стюарт за яката и го измъкна иззад писалището. Страници и банкноти се разхвърчаха на всички страни, пръсна мастило. Стюарт зарита безпомощно и преобърна стола.
	— Уинтър!
	Той не обърна внимание на вика на Шарлът. Стюарт бе измамил майка му. Бе присвоил пари от семейната фирма, в която беше работил цял живот. Удари го в най-близкия шкаф и го стисна още по-здраво за гърлото.
	— Какво правиш, Уинтър? — изпищя Шарлът и го хвана за рамото.
	— Защо? — изрева Уинтър. — Защо си измамил майка ми?
	От коридора се чу женски глас.
	— Не ме е измамил.
	Уинтър позна гласа. Откъде се бе взела изведнъж майка му?
	— Веднага пусни Стюарт! — заповяда Адорна. — Той не е измамникът.
	Уинтър пусна братовчед си и се обърна към вратата. Адорна стоеше на прага в пътническо облекло и го гледаше втренчено. В сърцето му се надигна страшно подозрение.
	— Кой е тогава, мамо?
	— Аз — отговори тя и вирна брадичка. — Аз го направих.


>	33

	Никога преди това Шарлът не се беше чувствала толкова изключена, в неведение и сама като в този момент. Уинтър е бил по следите на измамник? И не й е казал нито дума?
	Естествено, че не. Кога й е разкрил нещо за себе си, за заниманията си? И измамницата беше Адорна?
	Вече нямаше съмнение: тя не беше част от това семейство.
	Тогава нещо се раздвижи зад гърба на Адорна. Появи се тясно личице и Шарлът изпита такава радост, че веднага забрави колко самотна се е чувствала допреди миг.
	— Лейла!
	Момичето направи крачка към нея и се усмихна предпазливо.
	Шарлът падна на колене и разпери ръце. Лейла направи огромен скок и падна в прегръдката и. Шарлът я притисна до гърдите си и зашепна през сълзи:
	— Лейла, Лейла, моята малка, скъпа Лейла…
	След секунда при тях се появи и Уинтър, притисна ги в обятията си и ги залюля като деца. Шарлът повярва, че е видяла в очите му сълзи, но не се изненада. В този момент нищо друго нямаше значение. Лейла беше отново при тях.
	Ала като чу гневния глас на Уинтър, се върна рязко в действителността.
	— Лейла, непослушно момиче, мисля, че трябва да обясниш някои неща.
	Той беше напълно прав, Шарлът го призна, макар и неохотно. Лейла носеше костюм за езда като Адорна и не изглеждаше ни най-малко уплашена. Не беше нито мръсна, нито изморена.
	Шарлът бе щастлива, че малката е непокътната, но изведнъж изпита такъв гняв, че й се дощя да я раздруса.
	— Ще ни кажеш ли къде беше, госпожице?
	Долната устна на Лейла затрепери и Адорна побърза да се намеси:
	— Какво да ви разкажа първо — за Лейла или за откраднатите пари?
	Шарлът вдигна поглед към свекърва си. Адорна изглеждаше свежа и чиста, докато тя не само изглеждаше, но и миришеше като лондонските докове. Да не говорим за Уинтър. Петна по лицето, мръсотия в златните коси, спукана долна устна от сблъсъка със Стюарт, засъхнала кървава следа на брадичката.
	— Първо за Лейла — отговори спокойно той.


	Уинтър и Шарлът вече бяха заминали за Лондон, когато Адорна слезе в трапезарията и разбра каква е причината за обхваналото къщата вълнение.
	— Знаете ли вече, милейди? Малката е избягала, за да се срещне със своя годеник езичник — съобщи възбудено мисис Сиймс.
	Адорна веднага престана да брои ленените салфетки и се обърна рязко към икономката си.
	— Какви ги дрънкате, Сиймс?
	В гласа й имаше гняв, а погледът й неумолимо изиска факти, не слухове. Мисис Сиймс веднага застана мирно.
	— Лейла е оставила писмо, в което пише, че си отива вкъщи.
	— При годеника си езичник?
	Мисис Сиймс сведе очи.
	— Не точно.
	— Аха. — Адорна отново се зае да брои салфетките.
	— Не се ли притеснявате за детето, милейди? Все пак ви е внучка.
	Адорна махна с ръка и мисис Сиймс побърза да се оттегли. Господарката на дома се замисли. Не й трябваше много време, за да се сети къде се е скрила Лейла. Отиде в кухнята и нареди на готвача да й приготви кошница за пикник. Взе я и се качи на тавана, като се стараеше да стъпва колкото може по-тихо.
	Отвори предпазливо голямата врата. Ехото отекна глухо и празно, което не я изненада. Веднага видя, че в един от коридорите, които водеха към големия склад, липсва прах. Мина внимателно по коридора и откри точно пред вратата знака, който търсеше. Една самотна сламка.
	Изправи се и изпъна рамене — вече нямаше причина да се крие. Отвори вратата със замах и извика:
	— Баба ти е тук и носи нещо хубаво за ядене!
	— Олеле! — изпищя Лейла и се сви на кълбо.
	— Велики боже — изохка Адорна и се огледа. — Нищо чудно, че домашният ни призрак беше толкова шумен.
	Лейла беше положила много усилия да изгради на тавана свой собствен Ел Бахр. Изчезналите чаршафи от западното крило бяха използвани за палатки. Малката бе измъкнала отнякъде стар килим и бе постлала скърцащите дъски на пода. Постелята й беше от слама, вероятно отмъкната от обора. Дървеното конче, подарък от Шарлът, заемаше почетно място до нещо, което трябваше да представлява лагерен огън. До него се виждаше отворена книга.
	— Никой да не ми разправя, че по пътя дотук детето не е изпуснало нито една сламка — промърмори Адорна. Ала като видя упоритото, нещастно личице на Лейла, веднага се превърна от строга господарка на дома в любеща баба. Отвори кошницата за пикник и позволи на Лейла, която седеше на стара възглавница, да погледне вътре.
	— Нося ростбиф, твърдо сварени яйца, зрели ягоди и бита сметана. — Посочи сухите хлебчета, които момичето беше складирало в един ъгъл, и рече: — Ако си вземем и от твоя хляб, ще се получи истинско празнично ядене. — Усмихна се с най-очарователната си усмивка и попита: — Няма ли да ме поканиш в палатката си, господарке на пустинята?


	— Значи детето никога не е напускало къщата? — Шарлът беше готова да разцелува Адорна, но все още притискаше Лейла в прегръдката си. — Скъпа, защо си направила всичко това?
	Лейла пое дълбоко въздух и призна:
	— Исках да си имам тайно място, където да прочета книгата.
	— Каква книга? — попита Шарлът.
	— Историите от „Хиляда и една нощ“.
	— Не е било нужно да се криеш, за да я четеш. Знаеш, че щях да ти я дам… О, не! — Шарлът най-после разбра. — Защо не ми каза, че умееш да четеш толкова добре?
	— Защото мислех, че тогава ще спреш да ни четеш на глас. — Лейла изгледа баща си отстрани. — Както постъпи татко. След като се научих да яздя добре, той престана да излиза с мен.
	Уинтър гледаше дъщеря си без следа от усмивка.
	— Знаеш, че си постъпила зле, нали? Бяхме много уплашени за теб.
	— Да, знам — отговори с треперещ глас момичето.
	— Но ти си още дете. Тепърва ще се научиш да правиш разлика между добро и зло. Баба ти обаче е възрастен човек и е длъжна да познава разликата. Мамо, как ще обясниш тези злоупотреби?
	Стресната от тона му, Адорна отстъпи крачка назад.
	— Исках да си дойдеш вкъщи.
	Уинтър загуби дар слово.
	— По държанието на Стюарт си личеше, че има връзка с теб.
	Стюарт нервно попиташе посинелия си врат.
	— Писмен контакт — изрече дрезгаво той.
	— Да, аз му писах и го уведомих, че съм жив и вероятно ще се върна вкъщи — допълни Уинтър.
	Адорна помилва бузата му.
	— Обаче Стюарт каза, че ще мине още доста време, докато се върнеш.
	— Тя ме принуди да й кажа — обясни мрачно Стюарт. — Аз не исках, защото знаех, че чакането ще е много мъчително. Тя беше толкова тъжна…
	— Аха — кимна Уинтър. — Останах още малко заради децата, мамо.
	Адорна отдръпна ръката си.
	— Те са мои внуци и мястото им е в Англия.
	Шарлът видя как очите на Лейла засвяткаха. Бабата и внучката най-сетне бяха сключили мир.
	— Значи си решила да ни върнеш в Англия и понеже си знаела, че с молби няма да постигнеш нищо, двамата със Стюарт сте измислили дяволски план — предположи Уинтър.
	— Стюарт е най-честният човек на този свят — отговори сърдито Адорна. — Той не би участвал в такъв план. Направих го съвсем сама.
	Адорна бе прибягнала към крайно средство, за да върне сина си. Всички можем да се поучим от нея, помисли си Шарлът.
	— Бедният Стюарт ме разкри едва когато ти вече беше в Англия. Устрои ми истински скандал. — Адорна заплаши сина си с пръст. — Уинтър, ти му дължиш извинение, че едва не го удуши.
	— Много съжалявам, стари момко — рече Уинтър и се опита да събере две и две. — Значи ти си открил кой е отговорен за злоупотребите и си решил да възстановиш сумата.
	— Да. През всичките тези години Адорна направи много за мен. — Стюарт намести очилата си. — Дължах й го. Но тя упорито отказва да разбере, че е извършила тежко престъпление.
	— Не е престъпление да вземеш пари от собствената си фирма — защити свекърва си Шарлът.
	— Благодаря ти — кимна й признателно Адорна.
	— Мислех тази нощ да възстановя цялата сума и да приключим тази история. Бях сигурен, че никой няма да дойде, защото утре е серемианският прием и… — Стюарт огледа смаяно присъстващите. — Всъщност какво правите тук всички?
	— О, божичко! — Адорна погледна часовника на камината и плесна с ръце. — Трябва веднага да се връщаме в Остинпарк Мейнър.


>	34

	Нощното завръщане в Остинпарк Мейнър беше изнервящо. Валеше силен дъжд и пътят скоро се превърна в една огромна кална локва. Уинтър стигна дотам, че се закле от този миг нататък да пътува само с новомодната железница.
	При това знаеше много добре, че няма да го направи. Твърде много обичаше конете.
	Все пак стигнаха вкъщи навреме, за да поспят няколко часа. Станаха на разсъмване, за да участват в последните приготовления преди приема.
	Както се очакваше, кралица Виктория, принц Албърт, крал Даниор, кралица Еванджелин, английските придворни и серемианската делегация пристигнаха точно в девет сутринта.
	Роби и Лейла бяха получили задача да забавляват децата на серемианското кралско семейство и се справиха толкова добре, че Шарлът направо се пръскаше от гордост.
	Адорна пое командването и покани царствените гости да разгледат красивото старо имение. По време на обиколката безмилостно ги омагьоса с чара си. След разкошния банкет всички насядаха на столовете, изнесени на терасата, и зачакаха обещаните забавления.
	Уинтър облече бялата бедуинска одежда и уви на главата си тюрбан. Роби беше миниатюрно издание на баща си, а Лейла носеше традиционната светлосиня одежда на бедуинските жени.
	Момичето сияеше от радостно очакване. Най-после щеше отново да се качи на кон и да препусне. Не на омразното дамско седло, а като мъж. Ще се изправи на гърба на коня, ще стреля и ще покаже какво може. А най-хубавото беше, че всичко това ставаше с изричното съгласие на баба й.
	Под егидата на Адорна Лейла щеше да разцъфти като истинска английска роза.
	И Уинтър вече нямаше защо да се тревожи за децата си.
	Отсега нататък трябваше да се грижи само за себе си. И за Шарлът, която почти не го поглеждаше и твърдеше, че се е примирила със съдбата си. Шарлът, която все още не беше разбрала, че разумът на мъжа превъзхожда чувствата на жената. Шарлът, която непрекъснато го измъчваше.
	Точно така. Тази жена му причиняваше само мъчение.
	Непременно трябваше да говори с нея, но този проклет прием щеше да трае още часове. По-добре да не мисли сега за нея.
	Роби, застанал насред обора, попита баща си:
	— Татко, защо ти и лейди мис Шарлът не сте щастливи?
	Уинтър направи гримаса.
	— Ще ти обясня друг път.
	— Но ти ми каза да те питам за всичко и обеща винаги да ми даваш отговор — оплака се Роби.
	Синът му беше прав. Уинтър наистина бе дал такова обещание. Но при това мислеше по-скоро за интереса на момчето към момичетата на неговата възраст, а не за собствения си несполучлив брак. „Недей сега — искаше да му каже, — избрал си най-неподходящия момент, Флетчър и помощниците му затоплят конете. Екзотичната развлекателна програма, измислена от Адорна, е в наши ръце, а Шарлът за съжаление не е съпругата, която желаех.“
	Ала Роби и Лейла го гледаха, сякаш само той можеше да им разкрие тайните на вселената, и Уинтър не искаше да разруши илюзиите им. Затова се опита да намери възможно обяснение.
	— Шарлът е дебелоглава. Сигурна е, че ме обича, но отказва да приеме това като своя съдба. Затова е недоволна и нещастна.
	Лейла даде желания от него отговор:
	— Да, тя те обича истински, татко. Но защо тогава не е щастлива?
	Уинтър си спомни какво бе предрекла една възрастна жена край люлката на Лейла: че малката ще стане красавица, но ще бъде и много мъдра. Дано и сега е проявила мъдростта си, помоли се пламенно той.
	— Шарлът е англичанка — отговори той, — а англичанките са доста упорити. В много отношения. Тя отказва да живее щастливо с любовта си, докато аз не й призная своята любов.
	Лейла уви строго сплетената си коса с небесносин шал.
	— Защо тогава не й го кажеш?
	— Не искам да градя брака ни върху лъжа.
	— Каква лъжа, татко?
	— Че я обичам.
	— О, татко, но ти наистина я обичаш! Това не е лъжа, а истина!
	Уинтър усети как коленете му омекнаха — каква немъжка слабост! — и трябваше да седне на един сандък.
	— Ние, мъжете, не обичаме жените си.
	Лейла смръщи носле.
	— Ама че глупави приказки. Кой ти е казал това?
	— Баракх, моят пустинен баща — отговори Уинтър, сякаш това обясняваше всичко.
	Лейла се облегна на рамото му.
	— Баракх не е бил прав. Погледни само лорд Бъкнел. Той обича баба.
	Роби се присъедини към тях и се облегна на другото му рамо.
	— То си личи, татко. Виж само как замечтано я гледа. — И изимитира много успешно влюбения поглед на Бъкнел.
	— Но ако е вярно, че мъжете не се влюбват… — Лейла скръсти тънките си ръце под гърдите, — тогава и аз няма да се влюбя.
	Уинтър я привлече в скута си.
	— Не, скъпа, жената трябва да се влюби, за да е щастлива.
	Лейла посочи с палец собствената си гръд.
	— Аз обаче няма да тичам след мъж, който се смята за център на вселената и изисква от мен да посипвам пътя му с розови листенца.
	Роби се засмя и запя весело:
	— Розови листенца, розови листенца, Лейла ще му сипва розови листенца…
	— Но аз никога не съм молил за рози — отвърна изумено Уинтър.
	— Не, ти само искаш мама да… — тя направи кратка пауза и наклони глава — искаш нашата нова майка да те обожава, докато ти изобщо не й обръщаш внимание.
	— О, ама това е много хубаво! — намеси се въодушевено Роби. — Радвам се, че съм се родил мъж!
	Уинтър премести поглед от сина си към Лейла, която, без той да разбере, беше пораснала и станала красива малка жена, която много скоро щеше да взема ума на мъжете.
	— Това не е вярно — отсече той.
	— Така ти е по-удобно, татко — отбеляза мъдро Лейла. — Не е нужно да правиш нищо, за всичко е длъжна да се грижи мама. Ако бракът ви не върви, ти хвърляш вината върху нея.
	— Ти си още дете и не разбираш.
	— Как да не разбирам. — Никога не беше виждал това изражение на лицето й. Наистина изглеждаше като мъдра стара жена. — Разбирам, и то много добре. Баракх те е излъгал. Мъжете обичат жените си.
	— Баракх беше водач на цял пустинен народ!
	— Но тук не е пустинята, татко — възрази мъдро Роби. — Ти си англичанин.
	— И обичаш жена си. — Лейла хвана лицето му между двете си ръце и го обърна към своето. — Обичаш я даже много. Виж, дори Роби, този глупчо, го е разбрал!
	Роби изобщо не се разсърди на пренебрежителната дума, а закима усърдно.
	Англичанин. Точно така, той беше англичанин. Годините в пустинята го бяха научили на много неща, но нищо и никой не беше в състояние да изличи корените му. Те бяха тук, в Англия. Майка му и баща му бяха англичани.
	Баща му. Хенри, виконт Ръскин. Колко години бяха минали… но Уинтър го помнеше добре. Стар и уморен, но много по-жизнен от всички мъже, които идваха в къщата им. През дългите дни и вечери, които прекарваха заедно, баща му го научи на много неща. Как да смята наум, какво е важно в сделките, какъв кон да си избере… Но главното беше личният му пример.
	Уинтър затвори очи и си спомни как баща му гледаше майка му. Хенри обожаваше Адорна. А той беше истински мъж — също като Баракх.
	Да, Баракх беше умен и смел мъж. Но по отношение на жените беше страхливец.
	Никога не беше посмял да обикне истински една жена.
	— Татко? — Лейла помилва косата му и подръпна златната обица. — Да не ти е влязъл пясък в очите? — Уинтър отвори очи и погледна дъщеря си.
	— И какво, ако е така?
	— Тогава ще те оставя сам.
	Той се засмя и я целуна по челото. Разроши косата на Роби и заговори съзаклятнически:
	— Внимавайте, вие двамата. Имам план.


	Когато Уинтър за пръв път се плъзна по гърба на неоседлания кон и увисна между галопиращите предни копита, Шарлът нададе пронизителен вик.
	Което накара кралица Виктория да се обърне и да я изгледа смаяно. През това време Адорна се опитваше да преглътне смеха си.
	— Доколкото разбирам, това е вашият съпруг, лейди Ръскин? — попита кралица Еванджелин.
	— Да, Ваше величество — отговори Шарлът с глас, който не й се подчиняваше. Защо викаше толкова високо?
	Трите коня галопираха с невероятна бързина през моравата на Остинпарк Мейнър. Уинтър, Роби и Лейла, пременени в бедуински одежди, изпълняваха убийствени номера. В края на моравата бяха издигнати мишени. Шарлът се опита да си представи за какво са и едва не получи удар.
	Лейла се изправи на гърба на коня си, после се спусна отстрани, лека като фея.
	Децата на серемианските крале ахкаха и охкаха и ръкопляскаха възхитено.
	Шарлът несъзнателно късаше кърпичката си.
	Крал Даниор я потупа по рамото.
	— Великолепно! Ще позволите ли да запитам дали това е синът ви?
	— Дъщеря ми — изрече с чужд глас младата жена.
	— Не се сърдете на лейди Ръскин, Ваше величество. — Кралица Виктория изричаше отчетливо всяка дума. — За малко е забравила добрите си маниери, но ще се опомни.
	Крал Даниор се изсмя тихо.
	— Разбира се, че не й се сърдя. Ако моята дъщеря — той хвърли многозначителен поглед към кралица Еванджелин — или моята съпруга галопираха така, аз щях да забравя дори собственото си име.
	— Много добре знаеш, че не умея да препускам така — засмя се кралицата.
	— И аз също, Ваше величество — намеси се Адорна. — Но много бих искала да се науча.
	Шарлът не повярва на ушите си. Адорна искаше да се научи? На това? Като че ли не беше достатъчно, че съпругът й и двете му малки деца изпълняваха номера, от които й спираше сърцето! Още малко и щеше да падне от страх от стола.
	— О, да! — Кралица Еванджелин засия. — И аз бих искала да се науча.
	— Сериозно ли говорите? — Кралица Виктория се обърна на пурпурното си кресло и погледна въпросително „колежката“ си.
	Серемианската кралица беше красива жена на около четиридесет години, кипяща от енергия.
	— Какво значение има, че съм кралица, ако не мога да се наслаждавам на живота?
	— И какво значение има, че косата на съпруга й побеля от тревога? — добави засмяно крал Даниор.
	— Ами да — изпухтя принц Албърт.
	— Стига, Еванджелин — продължи вече сериозно кралят. — Изпълних желанието ти да се върнеш в Англия, но не можем вечно да останем тук. Ще подложим на огромно изпитание търпението на нашите великодушни домакини, ако си счупиш главата и се наложи да те лекуват тук няколко месеца.
	— За съжаление си прав. — Разочарована, кралицата се обърна отново към ездачите и веднага скочи и заръкопляска.
	— Погледнете, погледнете!
	Конете препускаха плътно един до друг. Лейла отново се изправи на гърба на коня и с лек скок се прехвърли на коня на баща си.
	Шарлът се свлече от стола си. Искаше само да затвори очи и да се скрие зад парапета, но не беше в състояние да откъсне поглед от тримата прекрасни ездачи.
	— Изправете се, скъпа лейди Ръскин — подкани я кралицата. — Вашите близки очевидно са придобили голяма сръчност в тези изпълнения, а вие с вашата прекалена страхливост не ги оценявате справедливо.
	— Извинете. — Шарлът падна тежко на стола си. — Моля за прошка, Ваше величество, аз…
	Лейла, стиснала здраво юздите на своя скопен кон, се прехвърли обратно на гърба му. Почти в същия миг Роби скочи при баща си.
	Шарлът изстена задавено. Сега щяха да започнат стрелбите!
	Когато тримата ездачи най-сетне се наредиха един до друг пред терасата, изкусната фризура на Шарлът се бе разпаднала, а кърпичката й беше станала на парцалчета. Гласът бе пресипнал от безброй ужасени викове.
	— Преди да се омъжи за Уинтър, нашата скъпа Шарлът бе позната като отлична гувернантка на млади дебютанти под името мис Прайс — оповести Адорна. В най-неподходящия момент, както го определи Шарлът.
	Тримата ездачи държаха в ръце букети цветя, които в пълен галоп бяха събрали от ръцете на слугините.
	Шарлът осъзна болезнено, че цветята от градините на Остинпарк Мейнър са в по-добро състояние от нея.
	Лейла разви шала от главата си, показа плитките си и накара коня да се поклони пред кралските особи. На гърба на коня си Лейла беше на едно ниво с гостите и връчи с достойнство букета се на кралица Виктория. Кралицата го прие с широка усмивка и Лейла й отговори със същото.
	Сега беше ред на Роби. Без да бърза, момчето свали торбата, поклони се заедно с коня си и връчи букета на кралицата. Виктория се усмихна и бузите й се зачервиха от вълнение.
	Уинтър насочи коня си към Шарлът. Тя се опита да му покаже с поглед, че е длъжен да връчи букета си на домакинята, но той не я послуша!
	Трябваше да знае, че Уинтър няма да се съобрази с етикета. Очевидно бе решил да връчи цветята на жена си. Той свали тюрбана, приглади разрошената си коса и златната обица блесна под слънчевата светлина. Кон и ездач направиха елегантен поклон и Уинтър поднесе цветята на Шарлът.
	— Първите цветя на пролетта, чиято красота ти надминаваш многократно, са за теб, моя съпруго, господарке на моя живот. За теб, която научи мен и децата ми на мъдростта на цивилизования свят. — Погледна Шарлът дълбоко в очите и продължи: — За теб, която с любовта си завладя сърцето ми.
	Шарлът, която вече бе протегнала ръка, моментално я отдръпна.
	— О, не, не съм!
	— Сигурни ли сте, че е била гувернантка? — попита невярващо кралица Виктория.
	— Разбира се, че завладя сърцето ми — повтори натъртено Уинтър. — Цялото ми сърце бие за теб. Ти си най-прекрасната, най-светлата звезда на моето небе.
	Това беше невъзможно. Не й се вярваше да е променил мнението си толкова бързо. Но той изглеждаше напълно сериозен. И защо му беше да я лъже? За него честта означаваше всичко.
	Шарлът притисна ръце към гърдите си.
	— Вярно ли е? — попита тихо тя.
	— Ако не вярваш на мен, попитай децата.
	Роби и Лейла закимаха ентусиазирано.
	— Заради теб ще си отрежа косата — закле се Уинтър. — Ще сваля обицата си, ще нося само прилични английски костюми и винаги ще сядам на стол.
	— Но аз не искам това — отговори Шарлът с пресекващ глас. — Искам само да чуя истинските думи от устата ти. Поне веднъж.
	Уинтър се усмихна сияещо.
	— Лейди мис Шарлът, съпруго моя, аз те обичам.
	И в най-смелите си сънища не беше сънувала такова щастие.
	— И аз те обичам, Уинтър.
	Тя посегна към букета и той улови пръстите й. Приближи коня си до парапета и страстно целуна устните й.
	— Трябва да призная — рече кралица Виктория, — че се забавлявахме наистина отлично. Благодарим на двете лейди Ръскин и на лорд Ръскин… и естествено, на талантливите им деца. Но ако искаме да се приберем в Лондон преди падането на мрака, трябва да тръгваме.
	— Права сте, скъпа — изпухтя принц Алберт.
	Шарлът успя да изтръгне ръката си от Уинтър и да се обърне към гостите.
	— Беше изключително забавно. — Крал Даниор изглеждаше развеселен.
	— Наистина не очаквахме такава възхитителна програма — подкрепи го кралица Еванджелин и се облегна на рамото му.
	— Много ви благодаря. — Адорна сияеше с цялото си лице. — Искам хората да запомнят приемите ми, затова винаги се опитвам да измисля нещо необикновено.
	— Всички сме на мнение, че ви се отдава — кимна весело кралица Еванджелин.
	Уинтър, Роби и Лейла слязоха от конете, връчиха юздите на чакащите коняри и се присъединиха към гостите. Децата на кралската двойка веднага наобиколиха Роби и Лейла. Но никой не посмя да застане на пътя на Уинтър, който отиде право при Шарлът.
	Докато течеше кралската церемония по сбогуването, Шарлът имаше очи само за своя съпруг. Все още не вярваше в щастието си и не смееше да го докосне. Иначе щеше да направи нещо крайно неприлично. Нещо дълбоко в нея й нашепваше, че двамата и без това се държат ужасно.
	— Скъпи мои — повика ги Адорна. — Техни величества си тръгват!
	Уинтър и Шарлът заеха местата си от двете й страни. Шарлът направи дворцов реверанс и остана много горда от съвършения поклон на съпруга си. Помахаха с усмивки, докато кралицата и гостите й се качиха в откритите карети и бавно потеглиха.
	Най-после спокойствие.
	Адорна, децата и всички слуги наблюдаваха Уинтър и Шарлът с неприкрито любопитство. Шарлът усещаше погледите им, но не изпитваше никакво притеснение. Нека цяла Англия да знае, че тя обича съпруга си! Най-сетне той бе отговорил на любовта й. Сега имаше всичко, за което беше мечтала.
	— Ще те направя щастлива — обеща Уинтър. — Всяка нощ ще те правя щастлива.
	Адорна въздъхна.
	— Това е поне малка компенсация за магарешкия ти инат — пошепна тихо тя и се обърна към децата: — Елате с мен, Роби и Лейла. Отдавна искам да ви науча как се играе вист.
	Роби и Лейла се запътиха към къщата. Зарадвани, че най-после ще останат сами, Уинтър и Шарлът протегнаха ръце един към друг — и точно тогава по настланата с чакъл алея към къщата изтрополи карета.
	Уинтър отпусна ръце.
	— Някой е забравил нещо.
	— Вероятно. — Адорна се усмихна нервно. — Не си ли помислиха, че ще им го пратя?
	Само Шарлът беше на друго мнение. Колата й беше непозната. Затворена карета, драпирана с червена коприна, за да скрие герба на вратичката. Кочияшът носеше вехта ливрея от XVIII век. Широко ухилен, той спря конете пред терасата.
	Вратичката се отвори с трясък и от каретата слезе мъж, облечен изцяло в черно, с маска на лицето. Носеше къса наметка, жакет, прилепнал панталон и кожени ръкавици. Изкачи самоуверено стълбите и щом стигна горе, преметна наметката през едното си рамо. После опря ръце на хълбоците и втренчи поглед в Адорна през шпицовете на маската си.
	— Кой е пък този? — попита пренебрежително Лейла.
	Адорна наклони глава, погледна в очите на непознатия и се осмели да отгатне:
	— Лорд Бъкнел?
	Уинтър се изкиска и Шарлът се обърна изненадано към него.
	— Лорд Бъкнел? — Адорна вече беше сигурна кой стои пред нея. — Какво, по дяволите…?
	Маскираният не отговори. Вместо това отиде при нея, наведе се и я метна на рамото си. Адорна нададе силен вик.
	Шарлът се вцепени. Какво бе казал Уинтър, когато я отвлече в сватбените покои? „Бъкнел ми напомни, че с опърничавите жени не можеш да се справиш по друг начин, освен да ги отвлечеш.“
	Лорд Бъкнел бе дошъл да отвлече свекърва й.
	Когато я настани в каретата, виковете й вече издаваха радостно очакване.
	Бъкнел скочи след нея и затвори вратичката. Кочияшът изплющя с камшика и конете препуснаха в галоп.
	Шарлът проследи каретата с шокиран поглед.
	— Мамо, защо лорд Бъкнел отведе баба със себе си? — попита Лейла.
	Шарлът отговори с думите, използвани от поколения родители преди нея:
	— Ще ти обясня, щом пораснеш още малко.
	— Хайде да идем да си вземем нещо за ядене — намеси се Роби, сложи ръка на рамото на сестра си и я поведе към входната врата. — Тогава ще ти обясня.
	Шарлът посочи с пръст входната алея.
	— Скъпи съпруже, права ли съм в предположението си, че ти имаш пръст в този скандал?
	— Ама разбира се — отговори Уинтър с обичайното си самодоволство. — Бъкнел ще направи мама много щастлива.
	Той сигурно никога нямаше да разбере, но гувернантката в сърцето на Шарлът реши поне да опита.
	— Няма ли най-после да проумееш, че в цивилизовано общество не можеш да се отдаваш на варварски забавления?
	Уинтър се облегна на парапета, скръсти ръце под гърдите и я огледа предизвикателно.
	— И защо не? Бъкнел постигна успех именно с варварския метод. Ако беше продължил с кроткото ухажване, нямаше да постигне нищо. Както в битката между нас с теб, скъпа съпруга, победителят е ясен още от самото начало.
	Шарлът едва не се задави от собствения си гняв.
	— Победител? Аз бих предпочела да не говоря за победители в нашия брак.
	— Права си. Няма да произнасяме думата „победител“. — Той направи крачка към нея. — Докато сме на едно мнение: че печеля винаги аз.
	Сега трябваше да издържи.
	— В брака няма победители и победени. Няма правилно и грешно.
	В гласа на Уинтър звънна страстен копнеж:
	— Защо не продължим този разговор горе? Смятам да ти събуя обувките, лейди мис Шарлът, и да масажирам крачетата ти.
	— Да събуеш на някого обувките е ясен симптом за… — Шарлът бързо се отдръпна назад и възбудата измести гнева. — За недодялано, нецивилизовано поведение, което води само до скандална страст…
	Уинтър сложи ръце на раменете й и затвори устните й със своите. Най-сетне тя се отпусна и му разреши да я целуне и да събуди в тялото й дива страст. Страст, която я направи безмълвна и покорна.
	— Е, добре. Може би англичаните трябва да свикнат да ходят боси, за да са щастливи като нас. — Уинтър се усмихна многообещаващо. — Шарлът, моя единствена и истинска любов.
