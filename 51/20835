D>
	С благодарност посвещаваме тази книга на Литър Адкисън, който позволи на магията Dragonlance да се случи отново.
D$


	{img:drakoniss_karta.png}


>

E>
P>
|	Песента на Мина

	Денят полека си отива.
	Цветя за сън се в листи скриват.
	И сетните лъчи погиват
	в болнав и блед просвет.

	Нощта донася чернота,
	звезди повива в тъмнина
	и ето, потопен света
	е в мъка, страх и гнет.

	Спи сън всевечен, спи.
	Нощта над тебе бди.
	В дълбоки мрачини
	спи сън всевечен, спи.

	Души, сега сте покорени
	в чертози празни, вледенени —
	за Нея в дар определени —
	туй ваша е съдба.

	Сънувайте от мрак небе
	и сладко изкупление
	след бран — от любещо сърце,
	от Нейната ръка.

	Спи сън всевечен, спи.
	Нощта над тебе бди.
	В дълбоки мрачини
	спи сън всевечен, спи.

	Очите морни си склопете,
	вси мисли в жертва принесете
	и свойте воли положете
	във Нейните нозе.

	Покой изпълва небеса
	и потопени в тишина,
	душите ви летят сега
	към ласкави ръце.

	Любими мой, завинаги заспи.
	Нощта над тебе бди.
	В дълбоки мрачини
	любими мой, заспи.
P$
E$


>	1
>	Песента на смъртта

	Джуджетата наричаха долината Гамашиноч — „Песента на смъртта“. Никой от живите не пристъпяше тук по своя собствена воля. Онези, които все пак се осмеляваха да го сторят, идваха от чисто отчаяние, ужасяваща нужда или подчинявайки се на заповедите на своя командир.
	Песента не им бе давала мира в продължение на няколко часа, докато все повече се приближаваха до опустошената долина. Беше зловеща, страховита песен. Думите й, макар в действителност да не се чуваха добре и никога да не бяха достатъчно ясно различими — поне не и в ушите им — разказваха за смърт и за съдба, в сравнение с която смъртта е сладка утеха. Разказваха за клопката на горчивото отчаяние и безкрайни изтезания. Песента беше вопъл и копнеж по място, където душата е намирала пристан и покой, горчив спомен за отдавна изгубеното, непостижимо минало.
	Когато я чуха за пръв път, рицарите сепнато дръпнаха юздите на конете си с ръце на мечовете и се заоглеждаха разтревожено, викайки „какво е това?“ и „кой там?“.
	Ала там нямаше никой. Никой жив. Очите на всички се обърнаха към командващия офицер, който се изправи на стремената и внимателно огледа канарите, извисяващи се вдясно и вляво от тях.
	— Няма нищо — каза най-сетне. — Вятърът между скалите. Продължавайте.
	Той отново подкара коня си по пътя, който се провираше с безкрайни извивки и завои през планините, известни с името Господарите на Смъртта. Мъжете под негово командване го последваха в колона по един. Твърде тесен бе проходът, за да могат да се движат редом.
	— И преди съм чувал вятъра, милорд — рече дрезгаво един от рицарите, — но този има човешки глас. Предупреждава ни да се държим настрана. Ще сторим най-добре, ако го послушаме.
	— Глупости! — Водачът на Нокътя Ернст Магит се извърна рязко в седлото и отправи гневен поглед към своя съгледвач и заместник-командир. — Суеверни дрънканици! Е, вие минотаврите сте известни с детинските си предразсъдъци. Време ти е да пристъпиш в новата епоха. Боговете си отидоха и ако питаш мен, прав им път. Сега ние, хората, владеем света.
	В началото бе запял един глас, женски глас. Сега към него се присъедини страховит хор от гласовете на мъже, жени и деца. Заплашителният напев за безнадеждна загуба и нещастие отекваше между надвисналите възвишения.
	Скръбният звук накара някои от конете да заиграят и да откажат да продължат напред, а и ездачите им не полагаха големи усилия да ги накарат.
	Конят на Магит започна да се дърпа и също затъпка с копита на едно място. Рицарят го пришпори, оставяйки дълбоки кървави бразди в хълбоците му. Животното раздразнено се хвърли напред с приведена глава и потрепващи уши. Водачът на Нокътя язди половин миля, преди да си даде сметка, че вече не чува тропота на други копита след себе си. Той се озърна. Беше сам. Никой от хората му не го бе последвал.
	Магит яростно обърна и препусна към тях. Половината мъже от отряда бяха слезли от конете, а другата половина все още седяха посърнали и изплашени върху треперещите животни.
	— Глупавите добичета имат повече ум от господарите си — каза минотавърът от мястото, където стоеше. Малко коне биха позволили на минотавър да седне на гърба им и още по-малко имаха силите да носят минотавър като него. Галдар беше висок седем стъпки, като се брояха и рогата му, и по правило тичаше редом с патрула в непосредствена близост до стремето на командира си.
	Магит се изправи на седлото с ръце върху ефеса и огледа хората си. Бе висок и прекомерно слаб, но жилест и далеч по-силен, отколкото изглеждаше в действителност. Очите му бяха воднистосини, не издаваха никакви признаци за особена интелигентност и бяха лишени от каквато и да било дълбочина. Беше известен с жестокостта си, със своята — за някои дори лишена от разум — пристрастеност към дисциплината и пълната, абсолютна отдаденост на една-единствена кауза: Ернст Магит.
	— Сега ще се качите на конете и ще тръгнете след мен — произнесе студено той. — Или ще докладвам за всеки един от вас на груповия командир. Ще ви обвиня в малодушие и предателство спрямо Видението, както и в опит за бунт. Както знаете, наказанието за всяко от тях е смърт.
	— Може ли да го направи? — прошепна един току-що произведен в рицарство младеж, който участваше в първото си назначение.
	— Може — отвърнаха мрачно ветераните. — И ще го направи.
	Рицарите се метнаха на конете и ги пришпориха по пътя, принудени да заобикалят Галдар, който не бе помръднал от мястото си.
	— Да не би да отказваш да се подчиниш на пряката ми заповед, минотавре? — попита гневно Магит. — Помисли добре. Може да си протеже на Пазителя на Черепа, но дори той няма да може да те отърве, ако публично те изоблича като страхливец и нарушител на клетвата.
	Водачът се наведе над шията на коня си и каза с доверителен тон, в който ясно се долавяше насмешка:
	— А и от онова, дето подочувам, Галдар, твоят господар едва ли е склонен да те защитава повече. Еднорък минотавър. Минотавър, когото дори минотаврите гледат съжалително и с презрение. Минотавър, понижен до ранга на „съгледвач“. А всички знаем, че те назначиха само защото трябваше да ти намерят някакво място. Дори разправяха, че обмислят да те оставят да пасеш заедно с останалите крави.
	Галдар сви юмрук, единствения си юмрук, забивайки острите нокти в плътта на дланта си. Много добре знаеше, че Магит се опитва да го подмами, да го предизвика на двубой на място, където щеше да има малко или никакви свидетели. Тук, където можеше да убие сакатия минотавър с лекота, след което да се завърне у дома и да заяви, че битката е била славна и напълно честна. Не че Галдар бе особено привързан към живота — не и след като загубата на ръката, с която държеше меча, го бе превърнала от страховит войн в трудноподвижен съгледвач. Но проклет да бе, ако умреше в ръцете на Ернст Магит. Не възнамеряваше да му достави това удоволствие.
	Минотавърът си проправи път покрай коня на Водача, който го проследи с презрителна усмивчица.
	Патрулът продължи по пътя си с надеждата да стигне своята цел, докато все още имаше достатъчно светлина — ако бледият, мразовит светлик въобще можеше да се нарече така.
	Песента на смъртта се носеше все тъй протяжно навсякъде край тях. Един от новобранците яздеше със сълзи на очи. Ветераните на свой ред не смееха да вдигнат взор, приведени над конете, опитвайки да закрият ушите си с рамене. Ала дори да запушеха ушите си с кълчища, дори да пробиеха тъпанчетата си, пак щяха да чуват ужасната песен.
	Понеже Песента на смъртта звучеше в сърцето.
	Патрулът навлизаше в долината, наречена Нерака.
	В отдавна забравени времена Такхизис, Царицата на Мрака, положила в южната част на долината камък, спасен от основите на разрушения храм на Царя-жрец в Истар. Камъкът започнал да расте, попивайки злото, шестващо по света, за да се превърне в храм — огромен и отблъскващ храм, въплъщаващ великолепието и грозотата на злото.
	Такхизис замисляла да използва храма, за да се завърне в света, от който Хума, Губителя на дракони, я бил прокудил и само любовта и саможертвата на нейните противници й попречили да осъществи плановете си. Независимо от това обаче, Царицата се сдобила с чудовищна власт — достатъчна, за да започне война, която едва не довела света до неговата гибел. За щастие военачалниците на Царицата, подобно на глутница гладни кучета, започнали междуособици. Героите, които се борели срещу нея, надникнали дълбоко в сърцата си и открили там силата, която им била необходима, за да се справят с нея, да осуетят плановете й и да я прогонят. Храмът в Нерака бил унищожен и разпръснат на парчета в резултат на безсилната й ярост.
	Стените му експлодирали и се посипали като дъжд от небесата. Огромните черни канари премазали град Нерака. Пречистващите огньове унищожили къщите на прокълнатия град, изгорили до основи тържищата за роби и безбройните му укрепления и покрили виещите се, подобни на лабиринт улички с дебел пласт от пепел.
	Петдесет години по-късно вече не се забелязваха никакви следи от прежния град. Руините на храма покриваха земята в южната част на долината Нерака като костите на мъртъв звяр. Вятърът отдавна бе издухал пепелта, ала там не растеше нищо и всички признаци на отминал живот бяха скрити под навятия пясък.
	Единствено черните канари, останките на храма, се издигаха от пясъците на долината. Само видът им караше косата да настръхва и дори Водачът на Нокътя Магит, щом ги погледна за пръв път, тайно се запита дали решението му да навлязат в тази част на Нерака е било от най-умните. Далеч по-разумно би било да изберат дългия път, ала това щеше да удължи пътуването поне с два дни, а така или иначе вече закъсняваха, понеже си бе позволил да прекара няколко допълнителни нощи с една нова блудница в любимия си вертеп. Налагаше се да побързат, тъй че бе избрал по-краткия маршрут през южната част на долината.
	Вероятно поради топлината на експлозията черните скали от стените на храма се бяха превърнали в засъхнали кристални отломъци. На вид не приличаха на обикновени скали — не бяха нито очукани, нито назъбени. Имаха гладки страни с рязко отсечени ръбове, завършващи в една и съща точка. Човек лесно можеше да ги сравни с черни кварцови кристали, подаващи се от сивия пясък, високи почти колкото четири пъти човешки бой. И да — човек можеше да се вгледа в идеално гладките черни страни и да види собственото си отражение. Леко размазано, но все пак достоверно.
	Мъжете, които с готовност се бяха присъединили към армията на Рицарите на Такхизис, изкушени от обещанията за плячка и спечелени в битка роби, от чиста любов към убийствата, саморазправата и омразата си към елфите или кендерите, или джуджетата, или към всеки по-различен от тях, тези мъже — твърде отдавна загубили усещане за мярка и добро, се взираха в блестящите повърхности на черните кристали и се ужасяваха от лицата, които на свой ред отправяха взор към тях. Защото отразени, техните лица изглеждаха така, сякаш отваряха усти и припяваха зловещата песен.
	Мнозина просто хвърляха по един поглед, потръпваха и бързо отвръщаха очи. Галдар се стараеше да не го прави. Още щом забелязаха камъните в далечината, той сведе очи към земята и повече не ги вдигна, най-вече от уважение и респект. Нямаше нищо против да го наричат както си искат, дори и суеверен. Ернст Магит определено нямаше да пропусне възможността. Самите богове отдавна си бяха отишли от тази долина, Галдар бе сигурен в това, защото всички знаеха, че са били прогонени от Крин още преди трийсет години. Ала тяхното присъствие все така се долавяше, сякаш духовете им бяха останали — в това нямаше никакво съмнение.
	Ернст Магит също се взря в отражението си в един от камъните и понеже нещо го накара да трепне, остана загледан в него, додето му се стори, че най-сетне собственото му отражение понечи да отмести очи.
	— Няма да се изплаша от собствената си сянка като някакво теле! — заяви, поглеждайки многозначително Галдар. Тази шега му бе хрумнала съвсем наскоро. Намираше я за изключително смешна и наистина оригинална и не пропускаше случай да я използва в присъствието му. — Като теле. Схващаш ли, минотавре? — Водачът се изсмя.
	Мъртвешката песен се вплете в смеха и му придаде мелодия, нюанс — мрачен и дисонантен ритъм, противопоставящ се на хора от гласове. Звукът бе тъй ужасен, че Магит потръпна. Той се изкашля и преглътна смеха си за огромно облекчение на останалите мъже.
	— Доведохте ни тук, Водачо на Нокътя — каза Галдар. — Вече сме сигурни, че тази част от долината е необитаема и че наоколо не се спотайват соламнийски рицари, готови да се нахвърлят върху нас. Сега можем да продължим. Знаем, че нищо от света на живите не ни заплашва по тези места. Да тръгваме, и то възможно най-бързо. Да се връщаме и да докладваме какво сме видели.
	Конете бяха навлезли в южната част на долината с толкова силно нежелание, че на моменти на ездачите им се налагаше да слизат от седлата и да ги водят със закрити очи. И хора, и животни нямаха търпение да се махнат оттук. Конете вече играеха и теглеха не по-малко изплашените мъже обратно по пътя, по който бяха дошли.
	Ернст Магит искаше да напусне това място също толкова бързо, колкото който и да било от тях. Точно поради тази причина обаче Водачът взе решение да останат. По природа той беше страхливец и го осъзнаваше напълно. Целият му живот бе преминал в опити да си докаже, че не е. Нищо наистина героично. Винаги когато бе възможно, избягваше опасността и това беше една от причините да патрулира, вместо да се присъедини към останалите Рицари на Нерака, заети с обсадата на контролирания от соламнийците град Санкшън. Основната част от заниманията му се състоеше в това да предприема дребни, незначителни подвизи, които да докажат на самия него и на хората му, че не се страхува. Подвизи, подобни на този да остане и да пренощува в прокълнатата долина.
	Магит демонстративно присви очи към небето, което имаше нездрав жълтеникав оттенък, какъвто никой от рицарите не си спомняше да е виждал досега.
	— Пада здрач — обяви надуто. — Нямам никакво намерение да замръквам в планината. Ще направим лагер тук и ще потеглим на сутринта.
	Рицарите го гледаха недоверчиво и ужасено. Вятърът бе утихнал. Песента вече не отекваше в сърцата им. Настъпилата тишина в началото им се стори по-приемлива, но сега откриваха, че колкото по-дълго продължава, толкова по-непоносима става. Тишината потискаше и задушаваше. Никой не смееше да проговори. Всички очакваха техният командир да им каже, че си е направил малка шега с тях.
	Водачът на Нокътя Магит скочи от седлото.
	— Ще издигнем лагера тук. Издигнете палатката ми в близост до най-големия от тези монолити. Галдар, назначен си за отговорник по настаняването. Вярвам, че ще се справиш с тази съвсем проста задача?
	Думите му прозвучаха неестествено високо — гласът му бе писклив и груб. Внезапно през долината премина студен, остър повей, повдигна облаци прах, завъртя ги през оголената земя и също толкова внезапно отмря.
	— Допускате грешка, сър — произнесе съвсем тихо Галдар, за да не нарушава допълнително зловещата тишина. — Не сме желани тук.
	— От кого, Галдар? — попита подигравателно Водачът на Нокътя Магит. — От тези камъни? — Той потупа един от черните кристални монолити. — Ха! Дебелоглава, суеверна крава, ето това си ти! — Гласът му придоби стоманени нотки: — Мъже. Слизайте от конете и започнете да издигате лагера. Това е заповед.
	Ернст Магит поразкърши ръце и крака, като се опитваше да изглежда възможно най-нехаен. Направи няколко клякания. Междувременно рицарите мрачно се заеха да изпълнят дадените заповеди. Разопаковаха походните одеяла и се захванаха да издигат малките двойни палатки, носени от половината отряд. Останалите имаха грижата за храната и водата.
	Палатките се оказаха пълен провал. Никой не беше в състояние да забие металните клинове в твърдата земя, без значение колко силно удряха с чуковете. Всеки удар отекваше зловещо в околните склонове и се връщаше стократно усилен, докато накрая ехото зазвуча така, сякаш не те, а планината блъскаше върху главите им.
	Галдар захвърли чука, който несръчно се бе опитвал да използва с единствената си ръка.
	— Какво има, минотавре? — попита заповедно Магит. — Нима си толкова слаб, че не можеш да забиеш един клин?
	— Опитайте сам, сър — предложи Галдар.
	Останалите мъже също захвърлиха чуковете и загледаха с мрачно предизвикателство своя командир.
	Магит пребледня от яд.
	— Е, щом сте толкова глупави, че да не знаете как да разпънете една палатка, ще спите на открито!
	Все пак не направи опит да прикове палатката към каменистата земя. Потърси нещо с очи, докато погледът му не се спря върху четири от черните кристални монолити, които образуваха нещо като груб четириъгълник.
	— Привържете палатката ми към онези камъни там — заповяда им. — Поне аз ще спя както трябва тази нощ.
	Галдар се подчини. Той започна да пристяга въжетата около основите на монолитите, като през цялото време мърмореше минотавърски заклинания, за да умилостиви духовете на неспокойните мъртъвци.
	Рицарите също се опитаха да завържат конете за основите на монолитите, ала животните започнаха да скачат и да се дърпат, полудели от паника. Накрая мъжете опънаха въже между две от скалите и ги завързаха към него. Конете се скупчиха на едно място, все така неспокойни и нервни, без да престават да въртят очи в опит да застанат колкото може по-далече от монолитите.
	Докато всички се трудеха, Ернст Магит извади една карта от дисагите на коня си, хвърли на рицарите унищожителен поглед, за да им напомни за последен път какви са задълженията им и се зае да я изучава с прилежен и задълбочен вид, който не можеше да заблуди никого. Потеше се, а не вършеше нищо.
	През долината Нерака пълзяха дълги сенки, потапяйки всичко в мрак, който рязко контрастираше с огненожълтото вечерно небе. Въздухът бе спарен и далеч по-горещ от времето, когато бяха дошли, ала понякога от запад повяваше студен вятър, който смразяваше до мозъка на костите. Рицарите не носеха със себе си дърва. Наложи се да изядат дажбите си студени. Или поне да опитат. Всяка хапка в устата им скърцаше от навятия пясък и имаше вкус на пепел. Накрая се оказа, че по-голямата част от храната не става за нищо и много от хората предпочетоха да я изхвърлят. Седяха мълчаливо на земята с извадени мечове и непрестанно се оглеждаха през рамо към пълзящите сенки. Не беше необходимо да назначават нощна стража. Никой нямаше намерение да заспива.
	— Ха! Гледай ти! — извика тържествуващо Ернст Магит. — Току-що направих важно откритие! Добре че минахме оттук. — Той посочи първо картата, а после в западна посока: — Виждаш ли онази планинска верига там? Не е отбелязана.
	Сигурно се е образувала наскоро. Без съмнение трябва да информирам за това Пазителя. Може пък да я кръстят на мое име.
	Галдар се загледа към планината. Той се изправи на крака, без да откъсва очи от западното небе. Наистина на пръв поглед стоманеносивата синкава формация приличаше на новообразувана планина, изникнала направо от земята. Ала колкото повече се взираше в нея, толкова по-ясно разбираше, че във възбудата си Водачът на Нокътя бе пропуснал нещо съществено. Планината растеше и се разширяваше с обезпокоителна бързина.
	— Сър! — извика минотавърът. — Това не е планина! Това са буреносни облаци!
	— Вече знаем, че си теле, не бъди и магаре, Галдар — смъмри го Магит. Командирът вдигна един почернял камък и започна да рисува с него, за да добави планината към чудесата на света.
	— Сър, на младини прекарах десет години по море — настоя минотавърът. — Мога да позная кога се задава буря. Но дори и аз не съм виждал нещо подобно!
	Границите на облака вече пълзяха над тях с невероятна бързина. В дълбините му цареше пълна чернота, разкъсвана от гърчове, като главите на помръдващо многоглаво чудовище, решило да прехвърли върховете на планините, да пропълзи над тях и да ги погълне в бездънния си търбух. Изви се постоянен, смразяващ вятър, който мигом вдигна пясъка от земята и го хвърли в очите и устата, а само секунда по-късно палатката между четирите монолита вече плющеше, увиснала на опънатите си до скъсване въжета.
	Песента зазвуча отново. Остро, виещо и отчаяно — безкраен писък от ужас, болка и отчаяние.
	Мъжете започнаха да се изправят един през друг, брулени от силния вятър.
	— Сър! Трябва да напуснем това място! — изрева Галдар. — Още сега! Преди да е започнала бурята!
	— Да — произнесе пребледнелият и разтреперан Ернст Магит. Той облиза устни и изплю полепналия по тях пясък. — Да, прав си. Трябва да напуснем незабавно. Зарежи палатката! Доведете коня ми!
	Мълния проряза смраченото небе и прониза земята недалече от мястото, където бяха привързали животните. Екотът експлодира оглушително. Ударната вълна покоси неколцина мъже. Конете зацвилиха ужасено и започнаха да се изправят на задни крака, мятайки копита във въздуха. Рицарите, които не бяха изпопадали, опитаха да ги успокоят, но безуспешно. Секунда по-късно животните се отскубнаха от придържащото въже и препуснаха подивяло по обратния път.
	— Уловете ги! — изпищя Ернст, ала всичко, което мъжете можеха да направят в този момент, бе да се опитват да останат прави под напора на ураганния вятър. Един или двама положиха напразни усилия да пристъпят след животните, но беше ясно, че не могат да сторят нищо повече.
	Буреносните облаци нахлуха и мигом закриха небето, побеждавайки остатъците от вечерната светлина без особени усилия. Слънцето се скри, надмогнато от мрака.
	Нощта покри всичко. Гъст мрак, изпълнен с вихрушки от пясък. Галдар не можеше да види нищо, дори собствената си ръка. В следващата секунда местността се озари от още една унищожителна мълния.
	— Всички долу! — изкрещя и сам се хвърли на земята. — Лягайте! Дръжте се далече от монолитите!
	Заваля косо. Дъждовните капки свистяха като стрели, запратени от милион тетива. Градушката не закъсня. Парчетата се стоварваха върху главите им с убийствена, вършееща сила. Кожата на Галдар бе достатъчно дебела и за него парчетата град бяха като жилещи ухапвания от мравки, но останалите мъже закрещяха от ужас. Огнените копия на мълниите вече се стоварваха навсякъде около тях. Гръмотевиците разтърсваха тътнещо земята.
	Галдар лежеше по очи, като се бореше с атавистичното желание да започне да копае, да се зарови колкото може по-навътре в дълбините на света. При отблясъка на следващата мълния изумено осъзна, че командирът му се мъчи да се изправи на крака.
	— Сър, не ставайте! — изрева минотавърът и посегна да го издърпа.
	Магит се озъби и изрита протегнатата ръка. После наведе глава и превит на две срещу вятъра, тръгна към един от монолитите. Когато стигна до него, се сви в основата, търсейки укритие срещу брулещия дъжд и тежката градушка. После се изсмя високо към останалите мъже, облегна гръб на монолита и изпружи крака.
	Блясъкът на светкавицата едва не ослепи Галдар. Тътенът бе оглушителен. Силата на удара го повдигна от земята, след което отново го накара да се стовари върху нея. Мълнията падна толкова близо, че за миг му се стори, че чува пращенето и долавя миризмата на фосфор и сяра. Но този път имаше и друг мирис — на изгоряла плът. Потърка очи в опит да види нещо през мъглата от червеникави кръгове. Когато най-после отново възвърна способността си да вижда ясно, погледна към посоката, в която се намираше командирът му. При следващия отблясък видя, че в основата на монолита се е свило нечие обезформено тяло.
	Под овъгления повърхностен пласт плътта на Магит беше кървавочервена. Приличаше на парче изгоряло месо. От тялото му се издигаше пушек, а вятърът го отнасяше на парцали заедно с късове почерняла кожа. Лицето му бе изчезнало напълно. На мястото му имаше единствено уста, пълна с отвратително ухилени зъби.
	— Радвам се, че все още имаш сили да се смееш, Водачо на Нокътя — измърмори Галдар. — Предупредих те.
	Минотавърът извърна поглед от ужасната гледка и опита да се притисне още повече към земята, проклинайки собствените си ребра, задето стояха на пътя му.
	Изглеждаше невъзможно, но дъждът заваля още по-силно. Зачуди се колко ли дълго ще продължи бурята. Струваше му се, че се е проточила през целия му живот, че се е родил, ще остарее и ще умре в нея, а бурята все така ще вилнее, без каквито и да било намерения да спира. Нечия ръка го улови за рамото и го разтърси.
	— Сър! Вижте там! — Един от рицарите бе пропълзял през вятъра, дъжда и градушката и сега лежеше редом с него. — Сър! — Рицарят приближи до ухото на Галдар и изкрещя с всичка сила, за да надвика плющенето на дъжда, тропота на градушката, непрекъснатия тътен на гръмотевиците и, по-ужасните дори в сравнение с тях смразяващи мъртвешки гласове: — Видях някой да се движи ей там!
	Галдар вдигна глава и се втренчи в посоката, в която сочеше рицарят. Вгледа се в самото сърце на долината Нерака.
	— Изчакайте следващата светкавица! — изкрещя войнът. — Ето! Ето го!
	Последвалият блясък не беше просто мълния, а стена от огън, която освети с пурпурнобялата си светлина небесата, земята и планините. Към тях, ясно очертана на фона на всичко това, вървеше нечия фигура. Вървеше спокойно и право през бушуващата буря, сякаш недокосната от пясъчната вихрушка, светкавиците и приковаващите гръмотевици.
	— Да не е от нашите? — попита Галдар, който вече се чудеше дали някой от мъжете не се е побъркал и подобно на конете е хукнал накъдето му видят очите.
	Ала още докато задаваше въпроса, знаеше, че случаят не е такъв. Фигурата ходеше, а не тичаше. И приближаваше, а не се отдалечаваше.
	Мълнията постепенно изтля. Мракът отново се спусна и силуетът изчезна безследно. Галдар нетърпеливо зачака следващата светкавица, за да огледа по-добре побъркания, посмял да предизвика яростта на природата. Земята, планините и небето лумнаха в поредния отблясък. Човекът все още бе там и все така се приближаваше. Галдар си даде сметка, че мъртвешката песен изведнъж е зазвучала като хвалебствен химн.
	Отново мрак. Вятърът започваше да стихва. Дъждът намаля и заваля по-слабо, макар да не преставаше. Заедно с това изчезна и градушката. Мълниите прогърмяваха ритмично и човек би помислил, че тътенът отмерва крачките на странната фигура, която приближаваше неотклонно. Бурята отминаваше, отнасяйки яростта си към далечните планини, към други части на света. Галдар се изправи.
	Подгизнали до кости, рицарите също ставаха на крака, чистеха калта от лицата си и поглеждаха опечалено към мокрите одеяла. Дори и отслабнал, вятърът бе пронизващо студен. Всички с изключение на минотавъра, чиято кожа бе дебела и покрита с козина, започваха да треперят неудържимо. Галдар отърси дъждовната вода от рогата си и зачака фигурата да се приближи на хвърлей от тях.
	На запад се появяваха първите звезди — блещукащи, студени и смъртоносни като изострени върхове на копия. Разкъсаните остатъци от облаците постепенно разкриваха небето над тях. Единствената луна също изгряваше и отправяше закъснялото си предизвикателство към отминаващата буря. Фигурата на непознатия вече се намираше на не повече от двайсет стъпки от тях. Сребристата светлина на нощното светило най-после позволи на Галдар да го огледа по-добре.
	Човек, младеж, ако се съдеше по слабото, стройно тяло и гладките черти на лицето. Тъмната му коса бе обръсната, оставяйки само силно зачервена, набола кожа. Липсата на коса излагаше на показ високите скули, острата брадичка и красиво извитата уста. Младежът носеше ризата и туниката на обикновен пехотинец; също и кожени ботуши, но нямаше меч, нито каквото и да било друго оръжие, или поне Галдар не виждаше такова.
	— Спри и се представи! — извика дрезгаво минотавърът. — Спри на място. Не прекрачвай границата на лагера.
	Младежът се подчини и спря, като вдигна ръце, за да се уверят, че са празни.
	Галдар изтегли меча си. Нямаше желание да поема излишни рискове, особено в такава странна нощ. Държеше оръжието неумело. Мечът беше едва ли не безполезен в ръката му. За разлика от много изгубили ръката си при ампутация войни, така и не се бе научил да борави както трябва с другата. Преди да го ранят, Галдар се сражаваше доста добре с меч, но сега беше по-скоро несръчен и смешен, и в битка можеше да причини повече вреда на себе си, отколкото на врага. Неведнъж Ернст Магит бе наблюдавал минотавъра да се упражнява непохватно с непривичната за него ръка и всеки път се заливаше от гръмогласен смях.
	Е, сега Магит едва ли се веселеше толкова.
	Галдар тръгна към непознатия. Дръжката на оръжието бе мокра и хлъзгава. Надяваше се да не го изпусне. Младежът нямаше как да знае, че минотавърът е бивш, вече безопасен войн. Втренчи се изпитателно в него и изненадано установи, че странникът дори не трепна от погледа му. Всъщност дори не изглеждаше впечатлен.
	— Не нося оръжие — произнесе непознатият. Гласът му бе дълбок и някак не съответстваше на младежкия му вид. Имаше странен тембър в него, сладък и мелодичен… И неизвестно защо напомняше на Галдар за някой от гласовете, пеещи песента, която сега бе притихнала до едва доловимо мърморене, сякаш от благоговение пред нещо или някого. Не беше мъжки глас.
	Минотавърът се вгледа по-внимателно в младежа, в стройната, подобна на стебло на цвете шия, поддържаща прекрасно оформената глава, увенчана с червеникавия изгрев на едва наболата коса. Галдар огледа гъвкавото му тяло. Ръцете, както и краката, обути с вълнени чорапи, бяха мускулести. Мократа риза висеше прекалено свободно от слабите рамене. Нямаше как да разбере със сигурност дали човекът пред него е жена или мъж.
	Рицарите вече се събираха около минотавъра, втренчени в измокрения младеж — подгизнал и лъщящ като новородено. Лицата им бяха намръщени, в очите им все още се четеше предпазливост. Не можеше да ги вини. Навярно в този момент всеки един от тях, както и самият той, си задаваше съвсем същия въпрос. Какво, в името на великия рогат бог, който бе умрял и оставил хората да страдат, правеше този човек в прокълнатата долина по време на такава прокълната нощ?
	— Как те наричат? — попита заповедно Галдар.
	— Името ми е Мина.
	Момиче. Младо момиче. Навярно на не повече от седемнайсет… дори и по-малко. Ала независимо, че сама произнесе името си — име на жена, което бе доста популярно сред човеците, — и въпреки че вече забелязваше съвсем ясно издайническите признаци в нежните очертания на шията и грацията на движенията й, минотавърът все още изпитваше съмнения. В нея имаше нещо изключително неженствено.
	Мина се усмихна едва-едва, сякаш можеше да чуе неизречените му съмнения и каза:
	— Да, аз съм жена. — Тя сви рамене. — Макар това да не е от голямо значение.
	— Приближи се — нареди рязко минотавърът.
	Момичето се подчини и направи крачка към него.
	Галдар се вгледа в очите й. Дъхът му спря. В живота си беше виждал много човеци. От всякакви размери и форми. Но никога досега не бе попадал на човек или каквото и да било живо същество с очи като нейните.
	Неестествено раздалечени, дълбоко поставени, очите й имаха цвета на кехлибар, с черни зеници и ириси, заобиколени от сенки. Липсата на коса ги правеше дори по-големи, отколкото бяха всъщност. Струваше му се, че в света съществуват само тези очи. Те го поглъщаха и превръщаха в затворник така, както златният кехлибар завинаги заключва в себе си трупа на насекомото.
	— Ти ли водиш тези мъже? — попита тя.
	Галдар хвърли поглед към овъгленото тяло в основата на монолита.
	— Вече да — отвърна.
	Мина хладно проследи взора му. Кехлибарените очи отново се насочиха към минотавъра. Можеше да се закълне, че в този миг е видял тялото на Магит заключено някъде в дълбините им.
	— Какво правиш тук, момиченце? — попита грубо Галдар. — Да не си изгубила пътя си в бурята?
	— Не. Намерих пътя си в бурята — произнесе тя. Кехлибарените очи светеха немигащо. — Намерих теб. Повикаха ме и се отзовах. Вие сте от Рицарите на Такхизис, права ли съм?
	— Бяхме — поправи я сухо Галдар. — Дълго чакахме завръщането на Такхизис, но сега дори командирите ни признават това, което повечето от нас знаеха отдавна. Тя няма да се върне. Ето защо решихме да се наричаме Рицари на Нерака.
	По всяко друго време и на всяко друго място наобиколилите ги рицари може би щяха да се закискат или да подхвърлят по някоя и друга шега. Ала сега никой от тях не беше в настроение. Галдар също. Бурята го бе разтърсила като нищо друго през четиридесетте години, прекарани на този свят. Водачът им беше мъртъв. Очакваше ги дълга разходка, освен ако по силата на някакво чудо не успееха да открият избягалите коне. Нямаха храна — беше останала по дисагите на животните. Не разполагаха и с вода, ако не се броеше онази, която можеха да изстискат от подгизналите одеяла.
	— Кажи на глупавото девойче бързо да изтича обратно при майка си — обади се нетърпеливо един от рицарите. — Какво ще правим, Подкомандир?
	— Предлагам да се омитаме оттук — каза друг. — Готов съм да ходя цяла нощ, ако трябва.
	Останалите замърмориха утвърдително.
	Галдар вдигна очи към небето. Беше съвсем ясно. Все още прогърмяваше, но някъде в далечината. Над западния хоризонт проблясваше пурпурна мълния. Луната щеше да им осигури достатъчно светлина, за да могат да пътуват безопасно. Почувства се уморен, необичайно уморен. Лицата на мъжете бяха хлътнали и изнурени, почти всички бяха на границата на пълното изтощение. И все пак знаеше как се чувстват.
	— Тръгваме — заяви най-сетне. — Но първо трябва да се погрижим за това. — Той посочи с палец димящите останки на Ернст Магит.
	— Да го оставим — каза един от рицарите.
	Галдар поклати рогата глава. През цялото време чувстваше, че момичето не сваля странните си очи от него.
	— Нима искаш духът му да те преследва до края на дните ти? — попита сериозно.
	Мъжете се спогледаха. Отново насочиха взор към тялото. Навярно само преди ден биха се закискали при мисълта, че духът на Магит може да ги преследва след смъртта си. Но не и тази вечер.
	— Какво да правим с него? — попита жалостно някой. — Не можем да заровим негодника. Земята е прекалено твърда. Нямаме и дърва за клада.
	— Увийте тялото в палатката му — обади се Мина. — Съберете онези камъни и ги струпайте около него. Не е първият, който умира в долината Нерака — добави студено, — нито ще бъде последният.
	Галдар погледна през рамо. Палатката, която бяха привързали към четирите монолита, все още беше на мястото си, макар и натежала от събралата се дъждовна вода.
	— Идеята на момичето не е лоша — каза. — Срежете платнището и го покрийте. Размърдайте се. Колкото по-скоро свършим, толкова по-скоро ще се махнем оттук. Свалете му бронята — сети се изведнъж. — Ще трябва да я отнесем обратно в щаба като доказателство за смъртта му.
	— Как? — намръщи се един рицар. — Плътта му е полепнала отвътре като прегоряла пържола.
	— Нарежете го — нареди минотавърът. — Почистете я доколкото можете. Не бях толкова привързан към него, че да го разнасям с нас и след смъртта му.
	Мъжете се захванаха с грозната задача с желание, продиктувано единствено от нуждата да потеглят възможно най-бързо.
	Галдар отново се обърна към Мина, за да срещне все същите очи с цвят на кехлибар. Гледаше го внимателно.
	— Най-добре се върни при семейството си, момиче — каза сърдито. — И бездруго няма да можеш да ни следваш, а и едва ли някой ще се наеме да ти пее приспивни песни и да те завива, когато ти е студено. Пък и тези мъже не са от най-големите защитници на женската добродетел. Тичай вкъщи.
	— Аз съм си вкъщи — отвърна Мина, като обгърна долината с поглед. Черните монолити отразяваха студената светлина на звездите, привличаха я и я караха да сияе бледо и смразяващо. — И току-що намерих семейството си. Ще стана рицар. Това ще бъде моята съдба.
	Галдар вече губеше търпение, но откри, че не знае какво да й отговори. Последното, което искаше сега, бе това странно умопобъркано момиче-жена да пътува заедно с тях. Изненадваше го най-вече това, че изглеждаше страшно самоуверена, владееше себе си и ситуацията толкова добре, че просто не му хрумваше никакъв аргумент, с който да я разубеди.
	Минотавърът премисли нещата още веднъж, след което понечи да върне меча си в ножницата. Дръжката беше мокра и хлъзгава, хватката му — непохватна и зле премерена. Засуети се и почти изпусна оръжието. Успя да го улови в последния момент, не без огромно усилие на волята. Погледна я яростно в очакване да види по лицето й първите признаци на присмеха, предизвиквайки я дори само да си помисли да го съжали.
	Тя наблюдаваше борбата му, без да проговори, абсолютно безизразно.
	Най-сетне минотавърът успя да напъха меча в ножницата му.
	— А колкото до желанието да се посветиш в рицарство, най-добре се яви в най-близката щабквартира и поискай да впишат името ти в книгата.
	Продължи да й обяснява изискванията към новите попълнения и обучението, през което трябваше да премине. Наблегна на годините посвещение и саможертвата, като през цялото време мислеше за Ернст Магит, който бе купил пътя си в рицарската йерархия. Внезапно установи, че напълно е изгубил вниманието й.
	Момичето не го слушаше. Изглеждаше така, сякаш се вслушва в друг глас — глас, който той не можеше да чуе. Погледът й бе разсеян, а лицето — спокойно и без всякакво изражение.
	Думите замряха на устата му.
	— Не ти ли е трудно да се биеш с една ръка? — попита тя.
	Той я изгледа мрачно.
	— Може да не съм много сръчен — подхвърли язвително, — но си служа с меча достатъчно добре, за да сваля главата от раменете ти!
	Тя се усмихна.
	— Как се казваш?
	Той й обърна гръб. Разговорът беше свършил. Мъжете вече бяха успели да отделят Магит от собствената му броня и тъкмо увиваха буцестите останки от трупа в палатката.
	— Галдар, струва ми се — продължи Мина.
	Минотавърът я погледна стреснато, зачуден откъде ли е научила името му.
	Разбира се, помисли си, някой от мъжете сигурно го бе изрекъл. Но колкото и да се напрягаше, не успяваше да си спомни кога е станало това.
	— Дай ми ръката си, Галдар — каза му Мина.
	Последното вече наистина го разгневи.
	— Махай се, докато все още имаш тази възможност, момиче! Не ни е до глупавите ти игри. Командирът ми е мъртъв. Сега аз нося отговорност за тези мъже. Нямаме нито коне, нито храна.
	— Дай ми ръката си, Галдар — повтори тихо тя.
	И ето, че в гласа й — груб и едновременно с това сладък — той отново чу песента на скалите. Усети как настръхва. Потръпна от внезапно пробягалия през гръбнака му ужас. Канеше се отново да й обърне гръб, но вместо това откри, че е вдигнал лявата си ръка.
	— Не, Галдар — поклати глава Мина. — Дясната. Дай ми дясната си ръка.
	— Нямам дясна ръка! — изкрещя й минотавърът.
	Викът заглъхна в гърлото му. Мъжете загледаха към тях, ужасени от странния клокочещ звук.
	Галдар гледаше невярващо. Бяха отрязали ръката му при рамото. Сега, направо от отдавна зарасналия чукан, се подаваше призрачният образ на онова, което някога бе наричал своя дясна ръка. Образът потрепваше на вятъра, сякаш направен от дим, и все пак можеше да го види съвсем ясно, както пред себе си, така и отразен в една от блестящите повърхности на най-близкия монолит. Усещаше фантомната ръка, но това не означаваше нищо, понеже винаги бе усещал присъствието й, дори и след ампутацията. Ала сега я виждаше… Виждаше собствената си дясна ръка, вдигната към лицето му; наблюдаваше собствените си потрепващи пръсти.
	Мина се протегна и докосна призрачната ръка на минотавъра.
	— Сега отново ще можеш да държиш меча си с нея — каза тя.
	Галдар се взираше поразен.
	Неговата дясна… ръката му отново беше…
	Неговата дясна ръка.
	Вече не беше привидение. Вече не беше образ от дим и пепел, сън, който ще изчезне веднага щом се събудиш. Минотавърът стисна очи, стисна очи много силно, след което ги отвори.
	Ръката оставаше на мястото си.
	Рицарите бяха замръзнали от удивление. Под лунната светлина лицата им изглеждаха смъртно бели. Взираха в Галдар, взираха се в ръката му и местеха очи към Мина.
	Минотавърът нареди на пръстите си да се разтворят. После ги стисна в юмрук. Усещаше как се подчиняват. Протегна разтреперано лявата си ръка и ги докосна.
	Кожата беше топла, козината — мека. Ръката му бе там — от плът, кост и кръв. Беше истинска.
	Посегна към ръкохватката на меча и го изтегли от ножницата. Почувства познатата тежест на оръжието. Внезапно бликналите сълзи го заслепиха.
	Отмалял и разтреперан, Галдар се свлече на колене.
	— Лейди — произнесе с несигурен от страхопочитание и почуда глас. — Не зная какво направихте, не зная как го направихте, но ще ви остана длъжен до края на живота си. Ще имате всичко, което поискате от мен.
	— Закълни ми се в ръката, с която държиш меча, че ще направиш всичко, което поискам от теб — каза тя.
	— Заклевам се! — отговори дрезгаво минотавърът.
	— Направи ме свой командир.
	Челюстта на Галдар увисна. Устата му продължи да се отваря и затваря. Той преглътна.
	— Аз… бих могъл да ви препоръчам на командването…
	— Направи ме свой командир — повтори Мина, а гласът й бе твърд като земята и мрачен като монолитите. — Не се сражавам поради алчност. Не се стремя към печалба. И не искам власт. Искам само едно — прослава. Не за себе си, а за своя Бог.
	— Кой е твоят бог? — попита минотавърът с благоговение.
	Мина се усмихна. Усмивката й беше слаба, бледа и студена.
	— Името му не може да бъде произнесено. Моят бог е Единият Бог. Онзи, що язди в бурята, Онзи, що владее нощта. Моят бог е Единият Бог, който направи плътта ти едно цяло. Закълни ми се във вярност, Галдар. Последвай ме в победата.
	Минотавърът си помисли за всички командири, на които бе служил някога. Командири като Ернст Магит, които въртяха отегчено очи, щом се споменеше Видението на Нерака. За тях то бе просто измама, лицемерна лъжа, и повечето от управниците по върховете на Ордена бяха съгласни с това. Командири като Господаря на Лилията, покровителя на Галдар, който се прозяваше открито по време на рецитациите на Кръвната клетва, който беше помогнал на Галдар да влезе в Ордена, просто за да разсее скуката и да се пошегува с останалите рицари. Командири като настоящия Господар на Нощта Таргон, за когото всички знаеха, че гребе с пълни шепи от хазната и от ден на ден става все по-богат.
	Галдар се надигна и срещна очите с цвят на кехлибар:
	— Ти си мой командир, Мина — каза той. — Заклевам се във вярност в теб и никой друг.
	Мина отново докосна ръката му. Допирът й беше болезнен и попари кръвта му. Минотавърът прие болката с въодушевление. Твърде дълго бе усещал другата болка — онази в ръката, която всъщност не съществува.
	— Ти ще бъдеш мой заместник, Галдар. — Тя обърна очи към другите рицари. — Ще ме последват ли останалите?
	Някои от мъжете бяха присъствали по времето, когато Галдар изгуби ръката си, знаеха как струеше кръвта от разкъсаната плът. Четирима от тях го бяха държали, докато хирургът вършеше ужасното си дело. Знаеха за горестните му молби да сложат край на живота му — смърт, която му отказаха и която той сам не би могъл да постигне. Сега тези мъже се взираха в новата му ръка, виждаха меча в нея, знаеха, че момичето е дошло при тях през убийствената, неестествена буря, без да получи и драскотина.
	Някои от рицарите вече прехвърляха трийсет години. Бяха преживели безмилостни войни и нелеки кампании. Може би за Галдар не беше проблем да се закълне във вярност на това необикновено дете-жена. Тя отново му бе върнала ръката. Колкото до тях самите…
	Мина не ги притискаше. Не се опитваше да ги ласкае, не спореше с тях. Очевидно приемаше съгласието им за даденост. Тя се приближи до подножието на монолита, където, частично увито в палатката, лежеше овъгленото тяло на Водача на Нокътя, и вдигна металния нагръдник на Магит. Огледа го за момент, след което промуши ръце през ремъците и го сложи върху мократа си риза. Нагръдникът така или иначе беше твърде голям и твърде тежък за нея. Галдар очакваше да види как момичето се превива надве от огромната тежест.
	Вместо това той изумено отвори уста, щом металът засия в огненочервено, започна да се променя и прие очертанията на слабото й тяло, прегръщайки я като любовник.
	Бронята бе черна и украсена с изображение на череп. Мълнията я беше засегнала, но пораженията бяха изключително странни. Сега черепът в областта на гърдите бе разделен на две половини. Помежду им блестеше назъбена стоманена мълния.
	— Това ще бъде моето знаме — произнесе Мина, като докосна черепа.
	Започна да надява и останалата част от снаряжението на Магит — предпазителите за китките и пищялите. Всяка отделна част на бронята я докосваше и се нажежаваше до червено, сякаш току-що извадена от пещта на ковача, след което постепенно изстиваше, прилепнала към тялото й така, все едно са я изработили специално за нея.
	Мина вдигна шлема, но не го сложи. Вместо това го подаде на Галдар.
	— Подръж го малко, подкомандир.
	Той пое шлема гордо, почтително, сякаш беше предмет, в търсенето на който е прекарал целия си живот.
	Мина коленичи до тялото на Ернст Магит. Взе едната му почерняла, овъглена ръка, склони глава над нея и започна да се моли.
	Никой не чуваше думите й, никой не чуваше какво казваше или на кого го казваше. Песента на смъртта се усили. Звездите изчезнаха, луната се скри. Мракът ги обгърна. Мина се молеше, а прошепнатите думи носеха утеха.
	Когато след малко се изправи, откри, че всички рицари са паднали на колене пред нея. В пълната тъмнина не виждаха нищо, дори себе си. Виждаха единствено нея.
	— Ти си моят водач, Мина — каза един от тях, отправил взор към нея така, както гладният се взира в комат хляб или жадният гледа прохладен извор. — Моят живот е и твой.
	— Не мой — отвърна тя. — А на Единия Бог.
	— Единият Бог! — Гласовете им се надигнаха и бяха пометени от песента, която вече не беше плашеща, а възторжена, изпълнена с живот, зовяща. — Мина и Единият Бог!
	Звездите блестяха в монолитите. Лунната светлина искреше в назъбената светкавица върху бронята на Мина. Прогърмя, ала този път звукът не идваше от небето.
	— Конете! — извика някой. — Конете са се върнали!
	Пред животните вървеше жребец, какъвто никой досега не бе виждал. Червен като вино, като кръв, конят препускаше далеч пред останалите. Когато най-после стигна до тях, той отърка муцуна в момичето и отпусна глава на рамото й.
	— Изпратих Тленен Огън да доведе конете ви. Ще имаме нужда от тях — каза Мина, галейки черната грива на жребеца. — Ще потеглим на юг още тази нощ. Пътят ще бъде дълъг и труден. След три дни трябва да бъдем в Санкшън.
	— Санкшън! — попита удивено Галдар. — Момиче… искам да кажа, Водачке на Нокътя… Санкшън е в ръцете на соламнийците! Градът е под обсада. Сборното ни място е в Хур. Заповедите бяха да…
	— Потегляме още тази нощ — повтори твърдо Мина и отправи поглед на юг.
	— Но защо, Водачке на Нокътя? — попита минотавърът.
	— Защото сме призовани — отговори тя.


>	2
>	Силваношей

	Странната, неестествена буря връхлиташе над цял Ансалон. Светкавиците кръстосваха земята, подобно на гигантски войни, запращащи мълнии от унищожителен огън. Древни дървета — огромни дъбове, устояли и на двете Катастрофи — избухваха в пламъци и за миг се превръщаха в димящи, почернели останки. Вихрушките следваха тътнещите светкавици и разкъсваха на парчета всяка къща по пътя си, вдигаха с лекота във въздуха дъски, тухли, камъни и мазилка. Внезапните проливни дъждове се изсипваха и караха реките да се надигат, да заливат бреговете си и да отнасят младите кълнове на бъдещата реколта — току-що напъпили с надежда за спокойни летни дни.
	В Санкшън и на обсадени, и на обсаждащи не остана нищо друго, освен да напуснат постовете си и да потърсят закрила от вилнеещата буря. Уловените в открито море кораби опитаха някак си да се спасят. В резултат много от тях потънаха, а за други не се чу нищо. По-късно някои — макар и закърпени надве-натри — доплаваха до дома, носейки истории за удавени моряци или работещи денонощно помпи.
	По покрива на Великата библиотека в Палантас се появиха неизброими пукнатини. Дъждът започна да се просмуква във вътрешността, хвърляйки Бертрем и останалите монаси в луда паника, докато се опитваха да запушат пробивите и да подсушат наводнения под. В Тарсис дъждът беше толкова силен, че морето, което бе изчезнало по време на Катаклизма, отново се завърна за почуда и удивление на всичките му жители. Новообразуваното море пресъхна само няколко дни по-късно, оставяйки след себе си купища мъртва риба и чудовищна воня.
	Бурята връхлетя остров Скелсий с особена сила. Ветровете потрошиха всеки прозорец в Любящо сърце. Корабите, закотвени в пристанището, бяха запратени срещу доковете и превърнати в трески. Гигантският прилив успя да удави повечето сгради и къщи, построени в близост до брега. Хиляди загинаха и безброй останаха без дом. Бежанци от всички кътчета на острова се стичаха към Цитаделата на светлината, умолявайки мистиците да им укажат помощ.
	Сега Цитаделата беше като пътеводен светлик на надеждата за потъналия в непрогледен мрак Крин. След изчезването на боговете, Златна Луна бе направила всичко възможно, за да запълни зейналата празнина, обръщайки се към мистичната сила на сърцето. Така светът получи ново изцеление. Златна Луна беше истинското доказателство, че макар Паладин и Мишакал вече да ги нямаше, все още съществуват хора, в чиито сърца живее добрината и любовта към боговете.
	И все пак Златна Луна остаряваше. Споменът за боговете отслабваше. А и — или поне така изглеждаше — заедно със спомена отслабваше и добрината на сърцето. Един по един мистиците усещаха как могъществото им се отдръпва — отлив, който никога повече нямаше да се завърне. Независимо от всичко обаче те нямаха нищо против да разтворят широко вратите на Цитаделата и сърцата си, за да помогнат доколкото им е по силите на жертвите на бурята, предоставяйки подслон и закрила, утеха и лечение на пострадалите.
	Соламнийските рицари, разположили свое укрепление на острова, също взеха участие, изправяйки се срещу нов враг — един от най-страшните врагове, с които благородните войни се бяха сблъсквали досега. С риск за живота си рицарите изваждаха хора от бушуващите води, измъкваха ги изпод развалините на рухнали къщи, работеха неуморно в дъжд, вятър и непрогледен мрак, за да спасят живота на онези, заради които бяха положили тържествена клетва пред Кодекса на честта.
	Цитаделата на светлината устоя на яростта на бурята, макар множеството й сгради да понесоха сериозен удар от свирепите ветрове и проливния дъжд. С последното издихание на чудовищната си мощ бурята запрати срещу кристалните стени парчета град с размерите на човешка глава. Навсякъде, където парчетата удряха, се появяваха мънички пукнатини. Дъждовната вода се просмукваше през тях и се стичаше надолу по стените като сълзи.
	Едно от най-големите парчета навярно бе поразило стените някъде в близост до покоите на Златна Луна, основателка и господарка на Цитаделата, Мистиците чуха шум от разтрошено стъкло и веднага се спуснаха, за да се уверят, че всичко с възрастната жена е наред. За тяхно изумление, откриха, че вратата към стаята й е заключена. Започнаха да удрят по нея и да умоляват Златна Луна да им позволи да влязат.
	Нечий глас, нисък и ужасяващ глас, който беше неин и едновременно с това не приличаше на никой друг, им нареди да я оставят на мира и да се заемат с по-належащите си задължения. Други се нуждаят от помощта ви, казваше гласът, не аз. Объркани и смутени, повечето от мистиците се подчиниха. Онези, които все пак се позабавиха, по-късно разказваха как от вътрешността на покоите се разнесъл звук от ридания — сърцераздирателни и изпълнени с отчаяние.
	— Тя също е изгубила силите си — говореха мистиците пред вратата. Решили, че разбират, те най-сетне я оставиха сама.
	Когато отново настъпи утринта и слънцето се издигна над хоризонта, обливайки всичко в злокобна червена светлина, хората се заоглеждаха, парализирани от ужас пред унищожението, което ги бе връхлетяло през изминалата нощ. Мистиците се върнаха пред покоите на Златна Луна, за да помолят за съвет, но така и не получиха отговор. Вратата към стаята й си оставаше заключена и залостена.
	Бурята не отмина и елфическото кралство Квалинести — земите, отдалечени от родните гори на елфите не само на стотиците мили разстояние, но и с древните омраза и недоверие, възцарили се през годините между двете нации. Там вихрените ветрове изтръгваха от корен гигантски дървета и ги разхвърляха по пътя си като клечки за Квин Таласи, популярната елфическа игра. Бурята разтърси Кулата на Говорителя на Слънцето от самите й основи, превръщайки красивите стъклописи на легендарните й прозорци в дъжд от натрошени парчета, пръснати навсякъде по пода. Надигналите се води заляха ниските етажи на наскоро построената твърдина на Мрачните рицари в Нови Пристан, като ги принуди да сторят онова, което никой враг не можеше да стори — да вдигнат ръце и да напуснат позициите си.
	Бурята наруши дрямката дори на великите дракони — потънали в охолство и тлъстини в своите натъпкани със съкровища бърлоги. Връх Малис — леговище на Малистрикс, огромната червена драконеса, която сега наричаше себе си Кралица на Ансалон, с намерението в съвсем близко бъдеще да се превърне в Богиня на Ансалон, стига нещата да вървят все така добре — също почувства разтърсващата й сила. Дъждът оформи бушуващи реки, които нарушиха покоя във вулканичния дом на Малис. Водите нахлуха в езерата от лава, вдигайки огромни облаци зловонна пара, изпълваща пещери и коридори. Измокрена и заслепена, драконесата полетя от зала в зала, за да намери местенце, което все още не е засегнато от бурята и отново да се върне към дрямката си.
	Най-сетне Малис бе принудена да се спусне до най-ниските равнища на планинския си дом. Тя беше древен дракон и притежаваше злокобна мъдрост, така че почти веднага долови неестествения произход на бурята и това я накара да изпита леко безпокойство. Като мърмореше ядосано нещо, драконесата влезе в Залата на Тотема. Тук, върху една огромна плоска черна скала, бяха струпани черепите на всички по-нискостоящи дракони, които бе погълнала от появата си на този свят насам. Един върху друг, като паметник на нейното величие, стояха черепите — сребърни и златни, червени и сини. Всеки от тях пазеше спомена за спечелена битка, за победен и разкъсан на парчета враг. Малис почувства как при вида на натрупаните черепи лека-полека започва да се отпуска. Поне тук дъждът едва ли щеше да успее да проникне. Дори воят на вятъра вече не се чуваше, а отблясъците на мълниите не можеха да нарушат сладката й дрямка.
	Тя се загледа към празните очни ями на драконовите черепи и навярно заспа, понеже изведнъж й се стори, че черепите са оживели и на свой ред отвръщат на погледа й. Изсумтя и вдигна глава. Взря се по-внимателно. Езерото от лава разпръскваше зловещата си светлина в цялата зала и караше черепите да изглеждат така, сякаш й намигаха. Драконесата се смъмри за проявеното нездраво въображение, отново се уви около тотема, въздъхна и потъна в дълбок сън.
	Друга от великите драконеси, една от зелените, помпозно нарекла себе си Берилинтранокс, също не можеше да заспи. Леговището на Берил бе оформено от две живи дървета, огромни лози — една желязна и една червена. Клоните на лозите-близнаци бяха сплетени толкова гъсто едни в други, че до този момент нито капка не бе успявала да проникне във вътрешността му. Ала дъждът, който се сипеше от скълбените черни буреносни облаци над тях, сякаш смяташе за лично предизвикателство целта да проникне възможно най-дълбоко сред дебелите листа. Веднага щом първата капка успя да намери пътя си до леговището, я последваха още хиляди от малките й събратя. Берил отвори сънено очи, учудена от необичайното усещане за вода върху носа си. В същия момент един от чудовищните стволове на червеното дърво, което оформяше част от колонадата на леговището й, бе поразен от мълния. Дървото избухна в пламъци. Огънят се разгоря и както при маслената лампа, започна бързо да се разпространява, подхранван от потоците дъждовна вода.
	Гневният рев на Берил мигом вдигна на крак слугите й и те се хвърлиха да потушават разрастващия се пожар. Сините и червени дракони, които се бяха присъединили към нейната свита, изправени пред избора или да бъдат с нея, или да попаднат в търбуха й, рискуваха всичко, за да изтръгнат с лапи горящите клони и да ги хвърлят в морето. В същото време драконидите насичаха пламтящите ластари на лозите и гасяха пламъците с пръст и кал. Мнозина изгубиха живота си в тази неравна борба, но в края на краищата леговището на Берил бе спасено. В продължение на дни след това, драконесата остана в ужасно настроение и беше напълно убедена, че бурята е предизвикана от нейната братовчедка Малис. В плановете на Берил определено влизаше един ден да завладее леговището на Малис. В този момент обаче на драконесата не й оставаше нищо друго, освен да използва магическите си способности — също отслабващи, нещо, за което тя със спотаен гняв обвиняваше своята братовчедка, — за да закърпи положението и да се заеме с подготовката на жестоко отмъщение.
	От своя страна Келендрос Синия (изоставил старото име Ские заради новото и далеч по-великолепно, значещо „Буря над Ансалон“) беше един от малкото местни дракони, успели да оцелеят по време на голямата Драконова чистка. Понастоящем той владееше Соламния заедно с всичките й околности. Освен това в задълженията му влизаше да надзирава Скелсий и Цитаделата на светлината, чието присъствие благосклонно понасяше, понеже — според собствените му думи — намираше за забавни опитите на дребничките човеци да се противопоставят на настъплението на всепоглъщащия мрак. В действителност истинската причина, поради която избягваше да се занимава с Цитаделата, бе нейният пазител, сребърният дракон Огледало. Огледало и Ский бяха отколешни врагове и сега, във взаимната им ненавист по отношение на новите велики дракони, избили толкова много от техните събратя, двамата бяха, ако не приятели, то поне недотам враждебно настроени един към друг.
	Бурята създаде много повече главоболия на Келендрос, отколкото на която и да е от двете велики драконеси. Въпреки че — и това бе най-странното — яростта й не нанесе чак толкова щети на леговището му, колкото на техните. Драконът кръстосваше неуморно огромната си пещера в планините Вингаард и наблюдаваше как огромните буреносни войни запращат унищожителни мълнии срещу подстъпите на Кулата на Върховния свещенослужител, когато му се стори, че сред шума навън долавя нечий глас, глас, който пееше за смърт. Келендрос така и не можа да заспи. Вместо това остана буден до сутринта.
	Бурята вършееше все тъй унищожително, дори когато връхлетя над древното кралство Силванести. Елфите бяха издигнали над Силванести магически щит, който до този момент не само отблъскваше атаките на мародерстващите дракони, но и опитите на останалите раси да навлязат в техните земи. Щитът най-сетне им позволи да постигнат главната си историческа задача — да се изолират напълно от неприятностите, сполетели останалата част от света, но не можеше да ги предпази от дъждовните капки, вятъра и светкавиците.
	Ужасяващите вихрушки отнасяха къщи, мълниите изгаряха цели дървета. Река Тон-Талас придойде, принуждавайки онези, които живееха по бреговете й, да потърсят подслон по околните възвишения. Водата заплаши дори дворцовата градина — Градината на Астарин, където се издигаше магическото дърво, отговорно — както смятаха някои — за целостта на щита, разпънат над кралството. Магията на дървото го запазваше непокътнато. И наистина, когато бурята спря, откриха, че почвата около корените му е напълно суха. Всичко останало в градината бе удавено или отнесено. Горските градинари и елфите от двореца, известни с безкрайната си любов и нежна отдаденост към всички треви, дървета и билки — привързаност, която можеше да се сравнява единствено с любовта им към собствените им деца — бяха съкрушени при вида на ужасните разрушения, които бурята бе оставила след себе си.
	Не след дълго навсякъде отново кипеше усилена работа. Елфите разравяха собствените си градини, за да възвърнат към живот великолепната Градина на Астарин. Все пак мнозина със свито сърце отбелязваха, че откакто са издигнали щита, растенията в градината са започнали да боледуват, а сега така или иначе са на път да изгният окончателно, най-вече понеже слънчевите лъчи и без друго с мъка достигаха подгизналата земя.
	Скоро странната буря най-после напусна континента и полесражението, в което го бе превърнала — като победна армия, оставяща след себе си разруха и разорение. На следващата утрин жителите на Ансалон щяха да се събудят и потресено да се взрат в нанесените щети, след което бързо да се заемат да утешават осиротелите, да заравят мъртвите и да си разказват един на друг истории за злокобните предзнаменования от изминалата нощ.


	И все пак през тази нощ поне един от тях се наслаждаваше на бурята. Името му беше Силваношей, беше млад елф и в този миг ликуваше. Трясъкът на крачещите гигантски войни, мълниите, подобни на искри от сблъсъка на мечове, отекваха в кръвта му като призива на бойни барабани. Силваношей не потърси закрила от бурята. Вместо това той излезе навън по времето, когато тя вилнееше с най-съкрушителната си сила. Младият елф стоеше в центъра на неголямо открито пространство сред гората, вдигнал лице към жилещите дъждовни капки, потопен в порой от всепроникваща вода, отдаден на чувството, че бурята е способна да отмие всички негови желания и дори най-неясните мечти, стаени в сърцето му. Наблюдаваше вцепеняващата мощ на проблясващите мълнии, наслаждаваше се на разтърсващия тътен, смееше се при внезапните съкрушителни пориви на вятъра, огъващи велики дървета, каращи ги да свеждат снага и да отдадат почит на яростта на бурята.
	Силваношей бе син на Портиос — някога гордия владетел на Квалинести, а сега низвергнат от собствения си народ и наречен „мрачен елф“, или елф, обречен да живее завинаги извън светлината на обществото на елфите. Майка на Силваношей пък беше Алхана Звезден бриз, водачката на Силванести в изгнание — съдба, заслужена от нея, след съгласието й да се омъжи за Портиос. Бракът помежду им целеше най-сетне да обедини двете нации под едно крило, за да могат заедно да се изправят срещу омразните дракони и да извоюват жадуваната независимост.
	Наместо това женитбата им само задълбочи съществуващите ненавист и недоверие. В този момент Квалинести бе под управлението на Берил и на практика се смяташе за окупирана територия, стопанисвана от Рицарите на Нерака. Силванести от друга страна беше отрязан от реалния живот, изолиран по волята на собствените си жители, които като деца се криеха под своя щит и се надяваха, че това одеяло ще ги спаси от чудовищата, спотайващи се в мрака навън.
	Силваношей беше единственото дете на Портиос и Алхана.
	— Силван се роди в годината на Войната на Хаоса — имаше обичай да казва Алхана. — Двамата с баща му бягахме постоянно. По това време всеки наемен убиец имаше разрешението на елфите да ни погуби и да прослави името си, независимо дали в очите на управниците в Квалинести или Силванести. Силван се роди в деня, когато погребаха двама от синовете на Карамон Маджере. Хаос беше негова бавачка, Смърт — негова акушерка.
	На практика Силван бе отгледан в настръхнал от въоръжени мъже и жени лагер. Бракът на родителите му, ако и продиктуван от политическата ситуация, скоро прерасна в любов, приятелство и безкрайно взаимно уважение. Така двамата поведоха безкрайна, неблагодарна битка, първо срещу мрачните рицари, вече управници на Квалинести, а по-късно и срещу страховитата драконеса Берил, която бе пожелала земите на елфите и бе настояла да получава данък от тях в замяна на собствения им живот.
	Когато се разнесоха слуховете, че елфите от Силванести са успели да издигнат щит над земите си, щит, чиято цел бе да защити нацията от нападенията на драконите, Алхана и Портиос видяха в събитието възможност за спасение на своя народ. Алхана веднага отпътува заедно с хората си на юг, оставяйки Портиос да продължи сам борбата за Квалинести.
	Опитът й да се свърже с елфите от Силванести завърши с пълен провал. Изпратеният посланик така и не бе успял да преодолее издигнатата преграда. Последвалата атака срещу щита — едновременно със стомана и магия, също доведе до неуспех. Колкото повече Алхана изучаваше този щит, толкова по-ужасена бе от мисълта, че елфите са в състояние да понасят присъствието му над главите си.
	Всичко, което се докоснеше до него, умираше. Горите в близост до границите му бяха пълни с измрели или умиращи дървета. Поляните постепенно се превръщаха в посивели стърнища. Цветята повяхваха, съсухряха се и се превръщаха във фина сива пепел, която покриваше труповете на мъртвите като гробовен саван.
	За всичко е виновна магията на щита! — пишеше тя в едно от писмата си до Портиос. — Щитът не защитава земите ни, а е на път да ги погуби!
	Елфите в Силванести не се интересуват от това — бе неговият отговор. — Сега страхът е техният единствен съветник. Страх от великани, страх от човеци и дракони, страх от ужаси, които дори не могат да назоват. Щитът е просто външната проява на техния страх. Нищо чудно, че всичко, което се докосне до него, изтлява и загива!
	Това беше и последното, което Алхана чу от съпруга си. В продължение на години двамата бяха поддържали връзка посредством съобщения, носени от бързоногите вестоносци на елфите. Постепенно сведенията за обезкуражителната му борба с Берил ставаха все по-мрачни. А после дойде денят, когато вестоносецът не се бе завърнал от Квалинести. Алхана изпрати втори, но и той, както и първият, повече не се появи. Вече няколко месеца подред от Портиос липсваха каквито и да е вести. Най-накрая, притисната от липсата на достатъчно хора, Алхана реши да не рискува повече.
	Бурята завари нея и войните й след поредния безполезен опит да пробият щита, намерили подслон в древна надгробна могила в близост до границата на Силванести. Бяха я открили доста отдавна, още при първите опити на Алхана да изтръгне контрола над родната си страна от ръцете на хора, които очевидно водеха народа й към окончателна гибел.
	При други, далеч по-щастливи обстоятелства, елфите не биха си позволили да нарушават съня на мъртвите, ала в момент, в който ги преследваха великани и отчаяно се нуждаеха от леснозащитима позиция, нямаха голям избор. Все пак, преди да пристъпят в гробницата, Алхана нареди да извършат необходимите обреди за умилостивяване, за да измолят от духовете разрешение и разбиране.
	Могилата се оказа празна. Нямаше нито мумифицирани трупове, нито кости или каквито и да било следи, че някой някога е бил погребван в нея. Елфите приеха това за знак, че делото им е справедливо. Алхана не спори с тях, макар да почувства горчивата ирония от факта, че тя — единствената и законна Кралица на Силванести — е принудена да дири подслон в дупка в земята, която дори мъртвите бяха изоставили.
	Понастоящем ползваха надгробната могила за щаб. Нейните рицари и лични охранители също бяха вътре. Останалата част от армията бе разположена на лагер в околността. Периметърът се наблюдаваше от съгледвачи, които постоянно бяха в движение, за да наблюдават отблизо намиращите се в района великани. Съгледвачите нямаха за цел да влизат в схватка с врага, а по-скоро да открият навреме приближаването му и незабавно да я информират, за да могат да организират защитата си.
	Подразделението на Горските градинари се бе погрижило около могилата да израсте барикада от сплетени тръни. Растенията разполагаха с противни бодили, способни да проникнат дори под дебелата кожа на великан. Зад барикадата — кой както може, — се бяха разположи войните на Алхана. След това ги връхлетя бурята.
	Палатките почти незабавно рухнаха под непосилната тежест на проливния дъжд, принуждавайки елфите да потърсят безредно укритие зад канари и в ями, като доколкото можеха, гледаха да се държат по-далече от високите дървета — мишени на чудовищните мълнии.
	Измокрени до кости, измръзнали и ужасени от бурята, каквато между другото дори най-старите измежду тях не си спомняха да са преживявали някога, войните поглеждаха към подскачащия под проливния дъжд като някакъв лунатик Силваношей и изумено клатеха глави. Макар в действителност да не му се възхищаваха, нито пък да го уважаваха, елфите го харесваха. Силваношей беше красив и обаятелен, покоряваше с веселата си природа и бе добър събеседник, с глас тъй сладък и мелодичен, можеше лесно да убеди дори птиците по дърветата да накацат по протегнатите му ръце.
	В много отношения той не приличаше на никой от родителите си. Не беше мрачен, суров и решителен по природа като баща си и злите езици нашепваха, че може и да не е негов син, макар приликата така или иначе да бе така близка, че не можеше да има никакво съмнение. Освен това Силваношей, или Силван, както го наричаше майка му, не бе наследил нейното типично царствено поведение. Имаше нещо в него от нейната гордост все пак, но доста малко от състраданието й. Беше го грижа за народа, но не притежаваше неугасващите й любов и отдаденост. Самият той смяташе решимостта й да пробие щита за пълна загуба на енергия и не можеше да проумее защо похабява толкова време и усилия, за да се върне при хора, които дори не искаха да произнасят открито името й.
	Сега, когато Портиос малко или много бе изгубен за нея, Алхана обожаваше сина си до полуда. Чувствата на Силван по отношение на майка му бяха далеч по-сложни, въпреки че младежът не можеше да ги разбере напълно. Ако го попитаха, вероятно би отвърнал, че я обича и я издига на пиедестал и това наистина беше вярно. Ала тази любов приличаше на масло, плуващо по повърхността на неспокойна вода. Понякога Силван усещаше, че изпитва гняв към родителите, гняв, който го тревожеше със своето заслепение и сила. Алхана и Портиос го бяха ограбили. От детството му, от всякакви удобства, от законното право да бъде сред своя народ.
	По време на бурята надгробната могила остана сравнително суха. Кралицата стоеше на входа и наблюдаваше проливния дъжд, като едновременно мислеше с тревога за сина си — застанал гологлав под пороя, изложен на чудовищните мълнии и дивите ветрове — и с горчивина си даваше сметка, че дъждовните капки пробиват с лекота щита над Силванести, докато тя, при цялата мощ на армията си, така и не бе успяла.
	Една особено могъща светкавица едва не я заслепи. Оглушителният тътен разтърси могилата из основи. Загрижена за Силваношей, тя пристъпи няколко крачки напред и напрегнато се взря през дъждовната завеса. Още една мълния разцепи небесата с пурпурнобялата си светлина и почти веднага й позволи да го открие — вгледан нагоре, с отворена уста, крещящ срещу гръмотевиците с присмех и предизвикателство.
	— Силван! — извика Алхана. — Навън не си в безопасност! Прибери се при мен!
	Той не я чуваше. Поредната гръмотевица премаза думите й, а вятърът ги отнесе надалече. Може би все пак младежът усети нейната загриженост, понеже обърна глава:
	— Не е ли великолепно, майко? — изкрещя. Вятърът, който бе отнесъл нейните думи, довя неговите ясно и силно.
	— Ще заповядате ли да изляза и да го довлека обратно, кралице? — попита нечий глас над рамото й.
	Алхана стреснато се обърна:
	— Самар! Изплаши ме!
	Елфът се поклони.
	— Съжалявам, Ваше величество. Не исках да ви тревожа.
	Не бе доловила приближаването му, но в това нямаше нищо чудно. Дори и да не трещяха гръмотевици, Алхана не би могла да го чуе — не и ако той не го пожелаеше. Самар произхождаше от Дома на Регента. Портиос го бе назначил в нейната свита и оттогава насам — повече от трийсет години — елфът й служеше вярно и неотклонно.
	Понастоящем Самар беше заместник-командир и на практика предвождаше армията й. Алхана много добре знаеше, че я обича, въпреки че никога не би споменал за чувствата си, оставайки лоялен към Портиос и като към приятел, и като към свой владетел. Освен това Самар разбираше, че тя е вярна на своя съпруг, макар да не бяха получавали вести от Портиос вече няколко месеца. Любовта му към Алхана беше дар и той го полагаше в краката й всекидневно, без да очаква каквото и да е в замяна. Стигаше му дори това, че може да крачи редом с нея и да осветява пътя й по мрачната пътека на живота, който водеха.
	Самар не изпитваше подобни чувства към Силваношей. Смяташе го за разглезено конте, а в ежедневието им нямаше място за такива като него. Заместник-командирът приемаше живота като непрестанна битка, която трябва да бъде водена и печелена. Лекомислието и смехът, шегите и лудориите биха били приемливи за принц, чието кралство се намира в състояние на мир — принц, който като принцовете на елфите в едни по-щастливи времена, по цял ден няма много за вършене, освен да се учи да свири на лютня или да съзерцава съвършенството на розовата пъпка. Пламенната младежка кръв съвсем не беше на мястото си в свят, в който елфите се бореха единствено за своето оцеляване. Бащата на Силваношей бе изчезнал и вероятно вече бе мъртъв. Майка му излагаше собствения си живот на неразумни рискове и се хвърляше срещу съдбата, а тялото и духът й всеки ден понасяха нови и нови рани. Самар смяташе смеха и приповдигнатия дух на Силван за публично оскърбление и лична обида.
	Единственото нещо, което може би си струваше в младежа, бе, че по някакъв незнаен начин, дори когато никой и нищо не можеше да я разведри, винаги успяваше да извика усмивка по устните на Алхана.
	Тя положи ръка на рамото на Самар.
	— Кажи му, че се тревожа. Глупави майчини страхове. Или не дотам глупави — добави сама на себе си, понеже Самар вече се бе отдалечил. — Има нещо злокобно в тази буря.
	Самар моментално се измокри до кости, сякаш току-що бе пристъпил под водопад. Поривите на вятъра го препъваха. Той се наведе и закрачи упорито срещу непрестанния воден поток, като не спираше да проклина глупавото безгрижие на Силван.
	Младежът просто стоеше с отметната глава, затворени очи и полуотворени устни, разперил ръце и изложен на дъжда. Валеше тъй проливно, че дъждът бе успял да смъкне вълнената риза от раменете му. Водата се стичаше по полуголото му тяло.
	— Силван! — изкрещя Самар в ухото на младия елф. Той го улови за рамото и здравата го разтърси. — Излагате се пред всички! — произнесе тихо и разгневено. Разтърси го отново. — Майка ви си има достатъчно грижи, че да добавяте и тази към тях! Прибирайте се там, където ви е мястото!
	Клепачите на Силван се отвориха съвсем леко. Очите му бяха пурпурни, подобни на тези на майка му, но не толкова тъмни; имаха цвета по-скоро на вино, отколкото на кръв. Бяха изпълнени с екстаз. Устните му се раздалечиха в усмивка.
	— Светкавиците, Самар! Никога не съм виждал такива. Не само мога да ги видя, но и да ги почувствам. Докосват ме и ме карат да настръхвам. Обгръщат ме в пламъци. Гръмотевиците ме разтърсват до дъно и чувствам как земята помръдва под краката ми. Кръвта ми гори, а дъждът, жилещият дъжд успокоява треската ми. Няма опасност за мен, Самар. — Усмивката на младежа стана по-широка. Дъждовната вода се стичаше по лицето и косите му. — Опасността е не по-голяма от това да съм в леглото с любовница…
	— Непристойни думи, принц Силван — смъмри го заместник-командирът с едва сдържан гняв. — Трябва да сте…
	Думите му рязко бяха прекъснати от сигнала на ловните рогове. Изпълнените с екстаз сънища на Силван се разпръснаха на стотици парченца от този звук — може би първото нещо, което си спомняше да е чувал като малко дете. Това беше звукът на предупреждението, звукът за приближаваща опасност.
	Очите на младежа се отвориха напълно. Не можеше да каже със сигурност от каква посока идваше, струваше му се, че се разнася навсякъде около тях. Алхана стоеше на прага на гробницата, заобиколена от рицарите си. Всички се взираха напрегнато през дъждовната завеса.
	Внезапно откъм храстите шумно изскочи съгледвач. Нямаше време за потайно придвижване. Нито пък нужда.
	— Какво има? — извика Силван.
	Без да му обръща внимание, войникът се втурна към заместник-командира.
	— Великани, сър — изкрещя.
	— Къде? — попита рязко Самар.
	Съгледвачът си пое дъх:
	— Навсякъде около нас, сър! Обградени сме. Въобще не сме ги чули. Възползвали са се от бурята, за да прикрият стъпките си. Предните отряди се изтеглят зад барикадата, но тя е…
	Елфът не успя да продължи — не можеше да си поеме достатъчно въздух. Вместо това посочи на север.
	Нощта се раздираше от странен пурпурнобял отблясък, подобен на този от мълниите. Ала този отблясък не изчезваше, а ставаше все по-ярък.
	— Какво има? — надвика трясъка на мълниите Силван. — Какво означава това?
	— Барикадата на Горските градинари гори — отвърна мрачно Самар. — Добре е, че вали. Дъждът ще изгаси огъня…
	— Не, сър. — Съгледвачът най-сетне успя да си поеме въздух. — Барикадата беше ударена от светкавица. Не само на едно място, а на няколко.
	Този път той посочи на изток и запад. Пожарите вече се виждаха от всички страни. Пламъците изригваха навсякъде, но не и на запад.
	— Дъждът въобще не успява да изгаси огъня. Дори му помага да се разгори. Сякаш някой излива масло от небесата.
	— Кажи на Горските градинари да използват магията си, за да го потушат.
	Съгледвачът го погледна безпомощно.
	— Сър, Горските градинари са изтощени до крайност. Заклинанието, което използваха, за да издигнат барикадата, отне почти всичките им сили.
	— Как е възможно? — настоя ядосано Самар. — Това е съвсем просто заклинание… Не, няма значение!
	Знаеше отговора, макар да не искаше да го признае. През последните две години вълшебството на елфите бе започнало постепенно да отслабва. В началото загубата се чувстваше едва-едва и се отдаваше на изтощение или болест, ала с времето чародеите се принудиха да признаят, че магическите способности им се изплъзват като зърно, изтичащо през пръстите на невнимателен стопанин. Успяваха да задържат част от прежното си могъщество, но недостатъчно. Елфите не бяха единствени. До тях достигаха слухове, че същото се случва и с магьосниците на човеците, ала това бе малка утеха.
	Великаните бяха използвали бурята като прикритие, за да се промъкнат покрай съгледвачите по предните линии и в момента атакуваха часовите. Бодливите прегради горяха ожесточено на няколко места в основата на възвишението. Отвъд пламъците командирите вече подреждаха стрелците с лъкове и се готвеха да дадат първия отпор. Върховете на стрелите проблясваха като искри.
	Поне на първо време огънят щеше да задържи великаните, ала веднага щом изгаснеше, врагът щеше да се хвърли в атака. Стрелците едва ли щяха да бъдат от съществено значение в мрака, дъжда и силния вятър — със сигурност ги грозеше провал. А когато ги прегазеха, щеше да се разрази неминуема касапница. Великаните мразеха всички раси по лицето на Крин, ала омразата им към елфите бе особено силна и се простираше обратно във времето до сътворението, когато все още са били красиви и обичани от боговете. По-късно боговете отвърнали своята благосклонност от великаните и я насочили към новите си любимци, елфите. Великаните така и не можеха да им простят това.
	— Офицерите при мен! — извика Самар. — Старши командир! Подреди стрелците си в линия зад копиеносците при бариерата и им нареди да не стрелят преди да са получили нареждане.
	Той се втурна във вътрешността на могилата. Силван го следваше плътно. Вълнението му от бурята се бе заменило с напрегнатото, пламенно очакване на предстоящата битка. Алхана хвърли на сина си разтревожен поглед. След като се увери, че всичко с него е наред, тя изцяло насочи вниманието си към Самар и струпаните наблизо командири.
	— Великани? — попита.
	— Да, кралице. Използвали са бурята като прикритие. Вестоносецът смята, че вече са ни обградили. Но не съм сигурен дали може да му се вярва напълно. Според мен пътят на юг все още е открит.
	— Предложения?
	— Ваше величество, предлагам да се изтеглим възможно най-бързо по посока на крепостта на Стоманения легион. Контролирано отстъпление. Преговорите ви с рицарите на човеците минаха добре. Смятам, че…
	Планове и кроежи. Стратегия и тактика. Силван имаше чувството, че му се повдига от тях. Дори мисълта за това го караше да се поболява. Младежът използва възможността да се измъкне незабелязано, след което забързано навлезе във вътрешността на могилата, където бе постелята му. Порови под одеялото и измъкна оттам меча, който беше купил в Утеха. Вдигна оръжието пред себе си и удовлетворено кимна. Изглеждаше ново и блестящо. Ръкохватката му бе оформена като клюн на грифон. Държеше се трудно — клюнът се забиваше болезнено в дланта ти — ала като цяло изглеждаше великолепно.
	Силваношей не бе войн. Никога не го бяха обучавали за такъв. Вината не беше негова, а изцяло на Алхана, която неизменно се възпротивяваше в това отношение.
	— За разлика от моите ръце, неговите — казваше тя, като улавяше ръцете на сина си — няма да бъдат докоснати от кръвта на никой от расата му. Тези ръце ще лекуват раните, които баща му и аз, и то против волята ни, бяхме принудени да нанесем. Ръцете на моя син никога няма да пролеят елфическа кръв.
	Ала сега не ставаше дума за кръвта на елфите, а за тази на великани. Майка му не можеше да му попречи да се включи в битката. Силван беше израснал невъоръжен в лагер, населен с войни и често имаше усещането, че останалите го гледат отвисоко, че дълбоко в себе си другите го смятат за страхливец. Така той взе решение да закупи меча в пълна тайна, след което се погрижи да вземе няколко урока по фехтовка (които бързо му омръзнаха); оттогава насам с нетърпение очакваше удобен случай да докаже храбростта си.
	И ето, че най-сетне имаше тази възможност. Силван пристегна меча около слабия си кръст и отново се присъедини към офицерите. Оръжието подрънкваше и се удряше в бедрото му.
	Вестоносците на елфите продължаваха да пристигат от всички страни, носейки новини за положението им. Неестественият огън поглъщаше барикадата с обезпокоителна бързина. Неколцина великани вече бяха направили опит да я пресекат, но това само ги бе превърнало в лесна мишена за стрелците. За нещастие всяка стрела в обхвата на огъня пламваше и изгаряше, още преди да е стигнала целта си.
	Плановете за изтегляне вече бяха приведени в ход — Силван така и не успя да чуе всички подробности. Нещо за отстъпление на юг, където да се срещнат с въоръжен отряд на Стоманения легион. Командирите един по един започваха да се връщат при своите войни. Накрая от офицерите останаха само Самар и Алхана. Двамата разговаряха бързо и тихо.
	Силван изтегли със звън меча от ножницата и го размаха, като едва не отряза ръката на Самар.
	— Какво, в името на… — Заместник-командирът се втренчи раздразнено в кървавата резка на ръкава си и изгледа ядосано младежа. — Дайте ми това! — Той посегна и още преди Силван да е успял да реагира, измъкна оръжието от пръстите му.
	— Силваношей! — Алхана очевидно също бе ядосана. Както обикновено. — Нямаме време за тези глупости! — Кралицата му обърна гръб. Знак, че е силно раздразнена.
	— Не са глупости, майко — отвърна предизвикателно Силван. — Не, не ми обръщай гръб! Не и този път! Няма да ти позволя да се скриеш зад мълчанието. Този път ще ме чуеш и ще изслушаш онова, което имам да кажа!
	Алхана се обърна съвсем бавно. Втренчи се внимателно в него. Очите й бяха огромни, а лицето — пребледняло.
	От притеснение останалите присъстващи не знаеха накъде да погледнат. Никой не смееше да оспорва решенията на кралицата, никой не можеше да й противоречи, нито дори и твърдоглавият й син. Самият Силван бе поразен от собствения си кураж.
	— Аз съм принц на Силванести и Квалинести — продължи той. — За мен е привилегия и задължение да се присъединя към отбраната и да защитя народа си. Нямаш никакво право да се опитваш да ме спреш!
	— Имам пълното право, сине — отговори Алхана. Тя го улови за китката. Ноктите й пронизаха плътта му. — Ти си наследникът, единственият наследник. Ти си всичко, което ми е останало… — Кралицата замълча, моментално съжалила за изреченото. — Простете ми. Нямах предвид, че съм лишена от всичко. Всичко, което съм и което имам, принадлежи на хората около мен. А ти, Силван, си всичко онова, което народът ни има. Сега отиди да си събереш нещата — заповяда му с глас, в който се четеше усилието й да се овладее. — Рицарите ще те отведат дълбоко в гората…
	— Не, майко, повече няма да се крия — отговори твърдо той, като се стараеше да говори решително, спокойно и с уважение. Ако се държеше като капризно дете, каузата му щеше да бъде изгубена. — През целия ми живот си се отнасяла с мен като с предмет. Винаги, когато възникне опасност, ме отпращаш надалече, напъхваш ме в пещера или под някое легло. Нищо чудно, че хората ми не ме уважават достатъчно. — Той отмести очи към Самар, който го наблюдаваше мълчаливо и сериозно. — Искам този път да свърша и моята част от работата, майко.
	— Добре казано, принц Силваношей — кимна Самар. — И все пак елфите имат една поговорка: „Мечът в ръката на неумелия приятел е по-опасен от меча в ръката на врага ми“. Никой не се учи да се сражава в навечерието на битката, младежо. Независимо от всичко, ако наистина горите от желание да се заемете сериозно, с удоволствие и при други обстоятелства съм готов да ви дам първите уроци. Междувременно, има нещо друго, което можете да направите. Мисия, която е точно за вас.
	Заместник-командирът много добре разбираше какъв отзвук ще предизвикат думите му. Ето защо никак не се изненада, когато острият като бръснач гняв на Алхана намери нова мишена:
	— Самар, трябва да поговорим! — Заповедните нотки в гласа й се долавяха съвсем ясно. Тя обърна гръб на всички и с високо вдигната глава се оттегли в дъното на могилата. Самар почтително я последва.
	Отвън долитаха викове и крясъци, звук от бойни рогове, както и дълбоките, ужасяващи ревове на великаните, примесени с туптящия напев на барабаните. Бурята продължаваше нестихващо изцяло в полза на враговете им. Силван стоеше в близост до изхода и се бореше със смесените си чувства, едновременно горд и ужасен, предизвикателен и разтърсван от напиращите опасения. Напорът на тези чувства го объркваше. Опита се да види какво става, ала гъстият дим от барикадите се стелеше плътно през разчистеното пространство пред могилата. Постепенно виковете и писъците отслабваха и замлъкваха. Искаше му се да подслуша разговора, който неговата майка и Самар водеха и наистина можеше да се промъкне в близост до тях, но бързо отхвърли мисълта като детинска и под достойнството му. И бездруго можеше да си представи онова, което казваха в този момент. Често ставаше свидетел на подобни спорове.
	И в действителност не беше твърде далеч от истината:
	— Самар, много добре знаеш какви са плановете ми за Силваношей — заяви Алхана, веднага щом се отдалечиха на достатъчно разстояние от останалите. — Но независимо от това ми се противопоставяш и окуражаваш неразумното му поведение. Дълбоко съм разочарована от теб.
	Думите и вложеният в тях яд бяха пронизващи и накараха Самар да потръпне. Ала Алхана беше кралица и носеше отговорност за своите хора, както и самият той. В задълженията му влизаше да мисли за настоящето и бъдещето им. В това бъдеще елфите се нуждаеха от силен наследник, а не от мамино синче като Гилтас, синът на Танис Полуелф, който точно в същия момент си играеше на управление в Квалинести.
	Все пак Самар не можеше да си позволи да изрази онова, което мисли. Той не каза: „Ваше величество, това е първият признак на някакъв характер, който виждам в сина ви и смятам, че трябва да го насърчим“. Освен войник, заместник-командирът беше и дипломат:
	— Ваше величество — произнесе бавно, — Силван е на трийсет години…
	— Дете… — прекъсна го Алхана.
	Самар се поклони почтително.
	— Може би по нормите на народа на Силванести, кралице. Но не и в съответствие с тези в Квалинести. Съгласно законите там, възрастта му вече изисква чин във войската. Доста отдавна щяха да му позволят да започне военното си обучение. Алхана, Силваношей навярно е твърде млад — добави, решил да изостави формалните обръщения, както правеше често, когато оставаха насаме, — но помислете само за изключителния живот, който той е принуден да води! Приспивните му песни разказваха за военни подвизи, люлееше го щит вместо креватче. Никога не е познавал роден дом. Случаите, при които е виждал родителите си в една и съща стая от раждането му насам, сигурно се броят на пръсти. При битка го целувате и отпътувате, може би устремена към смъртта си. Той знае, че в такива случаи може никога да не се завърнете, Алхана. Виждам го в очите му!
	— Опитах да го защитя от всичко това — отвърна тя, вгледана замислено в сина си. В този момент приликата с Портиос бе толкова силна, че чувствата бяха на път да я залеят изцяло. — Какво ще ми остане, ако го изгубя, какво би могло да оправдае продължаването на това пусто и безнадеждно съществуване?
	— Не можете да го предпазите от живота, Алхана — възрази внимателно Самар. — Не и от ролята, която му е писано да играе. Принц Силваношей е прав. Той има отговорности към своя народ. Ще му позволим да ги следва и — наблегна той — едновременно с това ще го изведем встрани от пътеките на опасността.
	Кралицата не отговори, но от погледа й се разбираше, че му дава неохотното си разрешение да продължи.
	— Само един от съгледвачите ни се завърна в лагера — каза заместник-командирът. Останалите са или мъртви, или се сражават за живота си. Сама споменахте, че трябва да изпратим известие на Стоманения легион и да ги предупредим за атаката. Предлагам да изпратим Силваношей с молба рицарите да се вдигнат на крак и да ни се притекат на помощ. Върнахме се съвсем наскоро от крепостта, няма как да е забравил в коя посока се намира. Главният път е недалече от лагера. Ще го открие лесно… Така няма да го заплашва голяма опасност. Великаните все още не са ни обградили напълно. А и ще бъде далеч по-добре защитен, ако се намира извън лагера. — Самар се усмихна. — Ако имах право на глас, кралице, вие също щяхте да се присъедините към него.
	Алхана отвърна на усмивката му. Гневът й се бе изпарил.
	— Мястото ми е при войниците, Самар. Аз бях тази, която ги доведе тук. Те се сражават за моята кауза и ще изгубят всякакво доверие в мен, ако ги напусна. Да, предполагам, че си прав за Силван — добави мрачно. — Не е необходимо да натриваш повече сол в раните ми.
	— Кралице, нямах предвид, че…
	— О, напротив, Самар — каза спокойно тя, — но думите ти извират от сърцето и в тях има истина. Ще натоварим принца с тази мисия. Синът ми трябва да отнесе вестта за положението, в което сме изпаднали, при Стоманения легион.
	— Когато се върнем в крепостта, ще се погрижа да бъде възхвален за куража си — предложи той. — И лично ще му купя меч, който съответства на принц, а не на клоун.
	— Не, Самар — възпря го Алхана. — Може да носи вести, но никога няма да позволя да държи меч. В деня, когато той се роди, дадох тържествена клетва пред боговете, че той не ще вдигне ръка срещу собствения си народ. Елфите няма да проливат кръвта си заради него.
	Заместник-командирът се поклони и мъдро запази мълчание. Беше опитен пълководец и знаеше кога е време да заповяда настъпление, кога да спре, кога да упражни натиск или да изчака. Алхана се отправи тържествено към предната част на могилата.
	— Синко — произнесе, а в гласа й не се долавяше и следа от каквито и да било емоции или чувства. — Взех решение.
	Силваношей се обърна, за да се изправи лице в лице със своята майка. Дъщеря на Лорак, злочестия крал на Силванести, станал едва ли не причина за окончателния край на народа си, Алхана Звезден Бриз се бе заела да плати за злодеянията на своя баща и да откупи греховете му пред елфите. За нещастие, опитите й да наложи обединение с техните братовчеди от Квалинести и желанието й да сключи съюз с човеците и джуджетата я доведоха до това, че елфите не желаеха да имат нищо общо с нея и я бяха изолирали не без помощта на щита и всичките странични последици, до които той водеше във връзката им с останалия свят и другите култури.
	Кралицата навлизаше в зрелите си години, все още далеч от старостта както я разбираха елфите, невероятно красива, по-красива от всеки друг път в живота си. Косите й бяха черни като дълбините на морето, където не прониква слънчев лъч. Очите й, някога с цвят на аметисти, отдавна бяха потъмнели, сякаш от всичките страдания и неправда, които бе принудена да види в живота си. За близките до нея красотата й не бе благословия, а причинител на скръб. Подобно на легендарното Драконово копие, чието откриване бе помогнало светът отново да намери себе си, човек също можеше да си помисли, че Алхана е обгърната в лед. Не беше възможно да разбиеш стените и защитната бариера, която сама бе издигнала край себе си, без при това да разбиеш на парчета и жената отвътре.
	Само синът й, само Силван имаше силата да разтопи този лед, да протегне ръка и да почувства живата топлина на жената-майка, а не на кралицата. Ала жената вече я нямаше. Майката я нямаше. Сега пред него, студена и неумолима, се възправяше кралицата. Изпълнен със страхопочитание, смирен и изплашен от мисълта, че може би се е държал глупаво, той се свлече на колене пред нея.
	— Майко, прости ми — каза младежът. — Ще се подчиня. Още сега ще напусна…
	— Принц Силваношей — произнесе кралицата. Сега гласът й съдържаше в себе си нотки на официалност, с каквито никога не се бе обръщала към него. Младежът не знаеше дали трябва да се чувства поласкан или така, сякаш е изгубил нещо, безвъзвратно и завинаги. — Командир Самар изрази нуждата ни от вестоносец, който да се свърже с аванпоста на Стоманения легион. Трябва да уведомиш рицарите за отчаяното ни положение. Предай на техния предводител, че смятаме да се изтеглим, давайки отпор. Ще оценим подкрепата му, ако мобилизира силите си и причака великаните при кръстопътя, за да ги нападне по десния фланг. В момента, в който ги атакуват, ще се обърнем и също ще се включим в битката. Ще ти се наложи да пътуваш бързо, в нощта и през бурята. Не позволявай на нищо да те отклонява от пътя ти, Силван, защото съобщението е важно и трябва да намери получателя си.
	— Разбирам, кралице — отговори той. Младежът се изправи, изчервен от удържаната победа, чувствайки как усещането за опасност прорязва кръвта му като мълния. — Няма да предам вашите или надеждите на народа си. Благодарен съм за гласуваното доверие.
	Алхана взе лицето му в ръцете си. Бяха тъй студени, че той не успя да овладее потреперването си. Тя притисна устни към челото му. Допирът й бе изгарящ като лед и смрази сърцето му. От този момент нататък винаги щеше да си спомня за тази целувка. Зачуди се дали бледите устни не бяха оставили незаличимия си отпечатък върху кожата му.
	Решителният професионализъм на Самар му се притече на помощ:
	— Знаете посоката, принце — обади се той. — Имахте възможност да я запомните само преди два дни. Пътят лежи на около миля и половина в южна посока оттук. Звездите не се виждат, но вятърът духа от север. Дръжте го откъм гърба си и винаги ще се движите в правилната посока. Пътят се простира по права линия от изток на запад. Все някога ще го пресечете. Веднъж щом се окажете на него, се насочете на запад. Така бурята ще връхлита откъм дясната ви страна. Не е необходимо да се придвижвате безшумно. Звукът от битката и бездруго ще заглуши всяка ваша стъпка. Успех, принц Силваношей.
	— Благодаря ти, Самар — отговори развълнувано младежът. За пръв път елфът бе говорил с него като с равен, дори с известна доза респект. — Ще оправдая надеждите ти. Твоите и тези на майка ми.
	— Оправдайте надеждите на народа си — каза Самар.
	Като хвърли последен поглед и отправи усмивка към майка си — усмивка, на която тя не отвърна — Силван се обърна, излезе от надгробната могила и бързо се отправи в указаната посока. Все още не се беше отдалечил напълно, когато до него долетя високият глас на заместник-командира:
	— Генерал Араноша! Вземете със себе си две отделения пехотинци по лявото крило и изпратете още две по дясното. Ще оставим два взвода в центъра, за да можем да защитим Нейно величество в случай на пробив.
	Пробив! Беше невъзможно. Линиите им щяха да удържат. Силван спря и погледна назад. Елфите вече подхващаха своята бойна песен. Сладките й припеви се издигаха окуражително над грубите подвиквания на великаните. Поободрен от гледката, младежът тъкмо се канеше отново да поеме по пътя си, когато вляво от хълма ослепително избухна кълбо от огнена синьо-бяла светлина. Пламтящата топка профуча надолу по склона, право към поредицата надгробни могили.
	— Стреляйте вляво! — нареди Самар.
	За момент стрелците сякаш бяха изгубили представа къде се намират и кои са целите им, но техните командири бързо въведоха ред и ги обърнаха в правилната посока. Друго огнено кълбо се блъсна в бариерата, възпламени гъстите храсти и продължи да се търкаля нататък. За момент Силван си помисли, че пламъците са предизвикани по магически начин и се зачуди какво ли могат да сторят стрелците срещу това, ала секунда по-късно установи, че огнените топки всъщност представляваха големи вързопи слама, търкаляни надолу по склона от отделни групи великани. Вече успяваше да различи огромните им неясни силуети, очертани на фона на бушуващите пламъци. Великаните използваха дълги пръти, с които направляваха топките от безопасно разстояние.
	— Чакай команда! — извика високо Самар. Независимо от заповедта му, неколцина изнервени елфи отпуснаха тетивата, запращайки стрелите си по посока на горящата слама. — Не, проклети да сте! — изкрещя разярено заместник-командирът. — Все още не са достатъчно близо. Изчакайте!
	Разнеслият се тътен от гръмотевица удави думите му. Видели, че другарите им стрелят, останалите стрелци също отпуснаха тетивата на лъковете си. Стрелите описаха дъга през изпълнената с пушек нощ. Трима от великаните, които бутаха вързопите със слама, паднаха покосени, но останалите стрели се приземиха встрани от целите си.
	— И все пак — каза си Силван. — Накрая ще успеят да ги спрат.
	Недалече от елфите, в тъмнината на гората, се разнесе вой, сякаш хиляди вълци се готвеха да нападнат дълго преследваната плячка. Младежът стреснато се взря, за момент помислил, че дърветата са оживели.
	— Прехвърлете огъня в центъра! — изкрещя отчаяно Самар.
	Стрелците не можеха да го чуят поради рева на приближаващите пламъци. Беше твърде късно. Командирите им чак сега бяха забелязали внезапното раздвижване в основата на отсрещното възвишение. Линията на великаните се устреми през откритото пространство към защитната стена от храсти пред елфите. Пламъците бяха отслабили барикадата. Огромните великани се врязаха в димящата маса от пръчки и дънери, проправяйки си път силом. Хилядите горящи въгленчета се оплитаха в сплъстените им коси и бради, ала великаните не обръщаха внимание нито на тях, нито на болката и заслепени от ярост, продължаваха напред.
	Сега, вече атакувани едновременно в центъра и по фланга, елфите още по-припряно започнаха да затъкват стрели в тетивата, опитвайки да дадат последен залп, преди да бъдат връхлетени от враговете. Пламтящите вързопи със сено с трясък се врязаха в редиците на защитниците. Сега елфите не бяха сигурни срещу кой от нападателите си да се борят най-напред. Мнозина губеха присъствие на духа. Самар раздаваше гръмогласни заповеди. Офицерите се опитваха да въведат ред сред войниците си. Стрелците запратиха нов град от стрели, като някои попаднаха във вързопите, а други поразиха атакуващите по фланга великани.
	Задаваха се и още нападатели, безчет на брой. Силван най-после си даде сметка, че елфите трябва да започнат да отстъпват. Наблюдаваше ужасено колко безстрашно напредваха великаните.
	— Самар, къде са резервите ни? — извика Алхана.
	— Мисля, че са ги отрязали — отвърна мрачно заместник-командирът. — Не бива да стоите навън, Ваше величество. Приберете се обратно вътре, там ще бъдете в безопасност.
	Сега и Силван можеше да види майка си. Беше напуснала надгробната могила. Бе облечена в сребърна броня и носеше меч.
	— Аз водя хората си тук — отговори Алхана. — Нима ще ме накараш да се крия в някаква дупка, докато те умират?
	— Да — изръмжа Самар.
	Тя му отправи усмивка, която въпреки че бе напрегната, все пак си оставаше такава. Десницата й се сключи около дръжката на меча:
	— Ще успеят ли да пробият, как мислиш?
	— Не виждам какво може да ги спре, Ваше величество — каза мрачно заместник-командирът.
	Елфите запратиха още един залп от стрели. Офицерите си бяха възвърнали контрола над войниците. Всеки изстрел попадаше в целта си. Великаните по предните редици падаха на цели дузини. Залпът бе покосил половината от линията на нападателите и все пак атаката продължаваше. Живите стъпкваха телата на падналите. Всеки момент щяха да се приближат съвсем и да се окажат лице в лице със защитниците.
	— Включете пехотата! — изрева Самар.
	Въоръжените с мечове елфи изникнаха от позициите си зад барикадите по левия фланг, нададоха боен вик и се хвърлиха срещу връхлитащите великани. Стоманата срещна стомана. Още подпалени вързопи слама избухнаха в централната част, премазвайки мъже, подпалвайки дърветата, тревата и дрехите на изпречилите се на пътя им. Внезапно без всякакво предупреждение, редиците на великаните промениха посоката си. Един от тях бе уловил отблясъците на огъня в сребърната броня на Алхана. Сега всички сочеха с гърлени викове към нея и бавно, но сигурно премазваха всичко по пътя си, устремени към примамливата плячка.
	— Майко! — възкликна Силван, усещайки как стомахът му се свива на топка. Трябваше да доведе помощ. Разчитаха на него, ала ето че стоеше като парализиран, хипнотизиран от ужасната гледка. Не можеше да й се притече на помощ. Не можеше и да избяга. Не можеше да помръдне.
	— Къде са тези резерви? — изрева побесняло Самар. — Араноша! Негоднико! Къде са пехотинците на Нейно величество?
	— Тук сме, Самар! — раздаде се викът на един войн. — Наложи се да си пробием път, но сме тук!
	— Поведи ги надолу, Самар — нареди спокойно Алхана.
	— Ваше величество! — опита да възрази заместник-командирът. — Не мога да ви оставя без охрана!
	— Ако не отрежем пътя на предните им линии — отговори кралицата, — едва ли ще има някакво значение дали някой ме охранява или не. Побързай!
	Самар не спори повече. Сериозното, решително лице на Алхана даваше да се разбере, че по-нататъшните разисквания щяха да са просто загуба на ценно време. Заместник-командирът набързо построи резервите около себе си и се хвърли в атака.
	Алхана остана сама. Огнените пламъци сияеха ослепително по повърхността на сребърната й броня.
	— Не се бави, Силван. Не се бави. Животът ни зависи от теб.
	Говореше на себе си, ала без да знае, бе проговорила и на сина си.
	Думите й най-сетне го подтикнаха към действие. Беше получил заповед и възнамеряваше да я изпълни. Проклинайки горчиво изгубеното време, с туптящо от страх сърце, той се обърна и се хвърли през шубраците.
	Адреналинът нахлуваше на вълни през вените му. Провираше се, отхвърляйки настрани надвиснали клони и из гнили дървета. Под краката му пращяха клечки. Вятърът бе силен и студен и духаше от дясната му страна. Вече не усещаше проливния дъжд. Небето се раздра от поредната мълния и той приветства светлината, която огря за момент пътя му.
	Беше достатъчно благоразумен, за да следи за всеки възможен знак, който би могъл да му укаже присъствието на притаен в засада враг. Постоянно душеше въздуха в търсене на гнилата миризма на месоядните великани, които обикновено можеха да бъдат усетени далеч преди да бъдат видени. Освен това се ослушваше внимателно. Макар самият той да вдигаше толкова шум, колкото един елф би сметнал за недопустим и безотговорен, все пак в сравнение с ужасяващия тропот, пращене и сумтене, с които един великан би известил присъствието си, Силваношей се движеше като елен, плъзгащ се по отдавна отъпкана горска пътека.
	Известно време се промъква бързо и неуловимо, като срещаше по пътя си само по някое нощно животно, излязло да половува, додето най-сетне и последните звуци от далечната битка се изгубиха сред шумовете на гората. Чак тогава си даде сметка, че е останал напълно сам сред нощта и отшумяващата буря. Адреналинът в кръвта му започваше да намалява. Усети моментен пристъп на страх и съмнения в сърцето. Ами ако пристигнеше прекалено късно? Ами ако човеците — известни със своята непредсказуема и ексцентрична природа — откажеха да се намесят в тяхна полза? Ами ако атаката на великаните успееше и премажеше защитниците-елфи? Ами ако просто ги бе оставил да умрат? Местността му се струваше все по-непозната и негостолюбива. Ами ако беше взел погрешен завой и се е изгубил?
	Отхвърлил всички тези мисли, Силван решително се промъкваше все по-напред с лекотата на роден и отраснал в гората. Радостно осъзна, че най-после е излязъл в района на позната клисура; спомняше си я много добре от предишните им пътувания до крепостта. Страхът, че е възможно да се е изгубил, изчезна напълно. Внимаваше само да не се приближава прекалено близо до скалистия склон на клисурата — внезапно пропадане в самия край на надвисналата гора.
	Силван бе млад и силен. Съмненията нямаше да му помогнат да завърши успешно мисията, с която го бяха натоварили. Падна мълния. Светлината освети пътя право пред него. Гледката поднови силата и решимостта му. Трябваше само да се добере до пътя. Тогава щеше да ускори крачка. Всички знаеха, че е отличен бегач и често тича заради чистото удоволствие да усеща как мускулите му се напрягат до крайност, как потта се стича по тялото, вятърът брули лицето, а топлината го обгръща и отнема болката.
	Вече си представяше как разговаря с лорд-рицаря и отправя молба към него да им се притекат на помощ. Виждаше се как повежда спасителния отряд, виждаше грейналото от гордост лице на майка си.
	В реалността Силван откри, че пътят му е препречен. Той раздразнено спря в средата на калната пътека и изучи изникналото препятствие.
	Точно през пътя му бе рухнал огромен клон, част от прекършен древен дъб. Листата и по-дребните клонки образуваха непреодолима стена. Налагаше се да заобиколи, но това би го принудило да се озове в опасна близост със ската на клисурата. Независимо от всичко, младежът не се съмняваше в краката си. Поредната светкавица отново освети пътеката. Той започна да се промъква внимателно. Мястото беше предостатъчно, имаше дори няколко стъпки допълнително пространство. Тъкмо се прехвърляше през някакъв по-голям клон и протягаше ръка към един бор недалече от себе си, когато от смраченото небе изтрещя мълния и порази бора.
	Дървото експлодира в разтърсващо кълбо от бяла светлина. Ударната вълна събори Силван и го прекатури през ръба на клисурата. Той започна да се търкаля по осеяната с остри камъни, почти отвесна стена, след което шумно се блъсна в дънера на някакво пречупено дърво на дъното.
	Страданието бе непоносимо, ала далеч по-ужасяваща бе болката, която почувства в сърцето си. Нямаше да успее да се добере до крепостта. Рицарите никога нямаше да получат съобщението. Хората му едва ли щяха да се справят сами срещу великаните. Щяха да бъдат избити. А майка му щеше да умре с вярата, че я е предал.
	Опита да помръдне, да се изправи, ала болката мигом го шибна — нажежена до бяло, толкова ужасна, че усети как губи съзнание. Последното му се стори като опрощение, понеже знаеше, че ще умре. Щом не можеше да помогне на хората си, поне би могъл да умре заедно с тях.
	Отчаянието и скръбта го връхлетяха като огромна, мрачна вълна, която го заля и го повлече със себе си.


>	3
>	Неочакван гост

	Бурята бе изчезнала. Беше наистина странна буря. Враг, който връхлетя над Ансалон подобно на армия от нашественици, нанасяйки едновременни удари по всички краища на континента по едно и също време, само за да се изтегли в края на нощта, точно преди зазоряване. Слънцето изпълзя от мрака на раздираните от светкавици далечни облаци и величествено засия над синьото небе. Светлината и топлината раздвижиха унилите жители на Утеха и ги накараха да се подадат от домовете си, за да огледат нанесените щети.
	Селцето не бе пострадало толкова много, колкото други части от континента, въпреки че и тук бурята сякаш беше положила специални усилия да премаже всяка съпротива. Могъщите валенови дървета бяха устояли на всяка от унищожителните мълнии, които ги поразяваха през отминалата нощ. На моменти върховете им пламваха, ала огънят така и не се бе разпространил из по-ниските клони и бързо отмираше. Клоните на дърветата се клатеха, брулени от свирепите ветрове, но някак бяха смогнали да удържат сгушените по тях домове. И наистина, реките се надигаха и преливаха, полетата се наводняваха, но къщите и хамбарите бяха останали по местата си.
	Гробницата на Последните герои — красива постройка от бял и черен камък в покрайнините на града, бе понесла големи щети. Един от заострените й върхове бе поразен от мълния, а парчетата се бяха разпилели навсякъде по моравата наоколо.
	Ала най-много бяха пострадали грубите временни жилища на бежанците, напуснали западните земи и заселили се на юг из местности, които само допреди година бяха свободни, но понастоящем започваха да изпитват силата на безогледната драконеса Берил.
	Три години по-рано драконите, сражавали се помежду си за контрол над континента Ансалон, най-сетне бяха стигнали до нещо като нестабилно примирие. Постепенно те разбираха, че битките само изтощават силите им и бяха взели решение всеки да се задоволи със земите, които вече е придобил и да не подхващат нови войни. Пактът издържа в продължение на две години. Тъкмо тогава Берил забеляза, че магическите й способности са започнали да намаляват. В началото драконесата бе сметнала всичко за игра на собственото й въображение, ала колкото повече време минаваше, толкова по-силно се убеждаваше в противното.
	Берил обвиняваше червената драконеса Малис за загубата на магията си — всичко това беше просто поредният коварен опит на нейната по-голяма и по-силна братовчедка да увеличи и бездруго неимоверното си богатство. Берил държеше отговорни и магьосниците на човеците, които все така криеха от нея Кулата на Върховното чародейство в Уейрит. В следствие на това драконесата неотклонно бе започнала да разширява контрола си и над техните земи. Правеше го бавно, за да не привлича излишно вниманието на Малис. Братовчедка й едва ли щеше да забележи, ако тук или там изгореше град или някой плячкосаше незначително село. Хейвън бе типичният пример за това. Поне засега Утеха оставаше незасегнат, но очите й го следяха изключително внимателно. Вече бе пристигнало нареждането й пътищата, водещи до него, да бъдат затворени, за да почувстват жителите му натиска, който възнамеряваше да окаже върху тях.
	Бежанците, напуснали Хейвън след падането му, бяха увеличили популацията на Утеха поне три пъти над обичайния размер. Хората пристигаха, натоварили собствеността си на гръб или струпана на каруци и се пръскаха из домове, които старейшините бяха определили за „временно настаняване“. Набързо построените колиби бяха временни в истинския смисъл на думата, ала непрестанният поток от бежанци вече започваше да разрушава всички добри намерения на жителите на градчето. За нещастие, временните колиби се превръщаха в постоянни и срещу това нямаше какво да се направи.
	Първият човек, който успя да се добере до лагера на бежанците на сутринта след бурята, беше Карамон Маджере. В конската кола, която караше, бяха натоварени хранителни припаси, дървен материал за поправка, сухи дърва за горене и топли одеяла.
	Карамон вече прехвърляше осемдесетте — с колко точно едва ли някой можеше да каже, понеже и той самият вече беше изгубил броя на изминалите години. Понастоящем старият войн можеше да се нарече „патриарх“, както бе прието в Соламния за хора на неговата възраст. В неговия случай старостта беше настъпила като среща с благороден враг. Времето му бе изтекло постепенно и с достойнство, а не се беше опитало да го издебне от засада, да го прониже в гръб или да ограби здравия му разсъдък. В цветущо здраве, натежал, но не и прегърбен („Никога няма да се изгърбя, коремът ми не го позволява“ — обичаше да казва с гръмогласен смях), Карамон ставаше пръв в цялата къща, цепеше дърва и качваше огромните бъчви с пиво нагоре по стълбите.
	За странноприемницата „Последен дом“ се грижеха двете му дъщери — единственото, от което старецът се бе отказал в своята напреднала възраст. Нищо обаче не му пречеше да продължава да работи зад тезгяха и все така да разказва незабравимите си преживелици. Лора се занимаваше със Странноприемницата, а Дезра, която имаше наклонност към приключенията, обикаляше пазарите в Хейвън и отвъд в търсене на най-добрия хмел за пиво, най-добрите съставки за медовина, че дори се нагърбваше и с превоза на джуджешка ракия чак от Торбардин. В мига, в който Карамон се подадеше на улицата, веднага биваше обграден от съседските деца. Наричаха го „Дядко“, катереха се по исполинските му рамене или го умоляваха да им разказва приказки за отдавнашни герои. Освен това беше и приятел на бежанците, които надали щяха да разполагат дори и с малкото, което имаха, ако той сам не се бе погрижил да получат дървен материал за колибите и не беше надзиравал строежа им. В последно време дори бе взел присърце идеята в покрайнините на Утеха да се издигне истинско селище, и то за постоянно, като лично настояваше, и ако трябва — сплашваше неподатливите към нововъведенията градски власти. Карамон Маджере не можеше да пристъпи по никоя от улиците на градчето, без да чуе името си, произнесено с обич или благословия.
	Веднага щом се погрижи за бежанците, той отново се върна в Утеха, за да се увери, че всички са добре и за да повдигне духа на унилите и пострадалите през изминалата ужасна нощ. След като и тази работа бе свършена, Карамон най-после се зае със закуската си, която напоследък споделяше с един соламнийски рицар, чието присъствие му напомняше за двамата му сина, умрели по време на Войната на Хаоса.
	Соламнийските рицари бяха основали свой гарнизон в Утеха в дните непосредствено след Войната. В началото гарнизонът беше съвсем малък и се поддържаше единствено с желанието Гробницата на Последните герои да не остава без почетна стража. По-късно размерът му бе увеличен, за да отговори на нарасналото влияние, което омразните дракони придобиваха из цял Ансалон.
	Що се отнася до Берил — додето човеците от Утеха не се инатяха да плащат изисквания данък, множаха се и забогатяваха, за да могат да плащат още по-голям данък, тя нямаше нищо против тях и незначителното им селце. За разлика от драконите в предишни времена, намиращи особено удоволствие в убийствата, палежите и грабежите, драконесата бе открила, че веднъж опожарен, никой град не може да се развива нормално. Мъртвите не плащаха данъци.
	Немалко хора си задаваха въпроса защо ли драконите, с техните невероятни магически способности, ламтят за богатства и определят налози. Ала Берил и Малис бяха лукави създания. Двете драконеси много добре разбираха, че ако упражняват прекалено силен натиск, ако извършват убийства и се излежават върху планини от кости, народите на Ансалон съвсем логично ще въстанат срещу тях и ще ги унищожат. В крайна сметка се оказваше, че повечето хора намират живота под игото им за относително комфортен и предпочитат нещата да си останат такива, каквито са.
	Вярно, някои раси страдаха. Но ги сполитаха злини, които същите тези раси без съмнение си заслужаваха. Ако стотици кендери бяха загубили живота си, и още повече — своите домове, ако бунтовните елфи от Квалинести биваха измъчвани и хвърляни в затвора, какво общо имаха с тяхната съдба човеците? Освен това драконесите се грижеха сред тях винаги да има достатъчен брой шпиони и доносници, които да всяват несъгласие, да разпалват страхове и да следят за движението на всяка медна монета, предназначена за сандъците на Берил или Малис.
	Карамон Маджере беше един от малцината, които открито изразяваха омразата си към тях и нуждата да се плащат налози. Той дори отказваше да го прави.
	— Няма да отделя и капка пиво за тези демони — отговаряше разпалено на всеки, който го попиташе, което всъщност се случваше доста рядко, понеже хората знаеха, че наблизо винаги се навърта по някой доносник и усърдно си записва имената на недоволните.
	Карамон беше непоколебим, но проблемът го тревожеше. Утеха започваше да се замогва, а и всички знаеха, че градът е доста по-богат от Хейвън. Данъците за градчето бяха едни от най-високите. Тика съвсем уместно бе отбелязала, че дялът, който не плащат те, излиза от джоба на другите граждани и поставя в тежка ситуация доста от жителите на Утеха. Старият войн не можеше да не се съгласи с мъдростта в думите й. В края на краищата, Карамон бе стигнал до съвсем новата идея сам да обложи с данък Странноприемницата. Парите, плащани от тях, се разпределяха измежду онези домове в градчето, които страдаха най-силно от „таксата на дракона“.
	По този начин хората плащаха и неговия данък, а старейшините им възстановяваха парите и всички бяха доволни, включително и дракона.
	Оставаше единствено взривоопасният въпрос с постоянното недоволство на Карамон, който не спираше да се оплаква на висок глас и да обяснява на всички колко мрази потисниците, понеже „ако само се съберем заедно, бихме могли да мушнем Берил в окото с драконово копие“. Ала когато няколко седмици по-рано Берил бе атакувала Хейвън под предлог, че защитава финансовите си интереси и несъбрани взимания, старейшините на Утеха бяха отишли при него, за да измолят на колене обещанието му да прекрати бунтовните приказки.
	Впечатлен от очевидния им страх и загриженост, Карамон бе дал съгласието си да „понижи глас“ и старейшините си отидоха доволни от постигнатото. В действителност старият войн наистина понижи глас, но продължи да се оплаква. Единствената разлика в сравнение с преди беше, че сега не го правеше толкова гръмогласно.
	Тъкмо тази сутрин Карамон преповтаряше възгледите си по този въпрос и пред младия соламнийски рицар.
	— Ужасна буря, сър — каза рицарят, настанявайки се срещу него.
	В далечния край на странноприемницата закусваше друга група от соламнийски рицари, ала Джерард ут Мондар демонстративно не им бе обърнал внимание. На свой ред и те се бяха направили, че не го забелязват.
	— Задават се ужасни дни — съгласи се Карамон, докато също се наместваше на мястото си в дървеното сепаре — място, което бе излъскано до блясък от задните му части. — Но все пак ми се стори ободряваща.
	— Татко! — възкликна възмутено Лора. Тръсна пред него чиния говеждо с яйца и купа овесена каша пред рицаря. — Как можеш да говориш така? Толкова много хора пострадаха. Чух, че някои къщи дори са били отнесени.
	— Нямах точно това предвид — протестира с разкаян вид Карамон. — Наистина съжалявам за хората, които са пострадали, но нощес ми хрумна, че и леговището на Берил трябва здравата да се е поразтърсило. Бурята може дори да е подпалила опашката на старата кучка. Ето какво имах предвид. — Той хвърли разтревожен поглед към купата на рицаря. Джерард, сигурен ли се, че овесената каша ще ти бъде достатъчна? Мога да накарам Лора да ти изпържи малко картофи…
	— Благодаря ви, сър, но това е всичко, от което имам нужда на закуска — отговори Джерард, както между другото отговаряше на съвсем същия въпрос на закуска от доста време насам.
	Карамон въздъхна. Макар наистина да харесваше младежа, не можеше да разбере някой, който не се наслаждава на храната. Човек, който не можеше да се радва на прочутите пикантни картофи на Отик, едва ли умееше да се радва и на живота. Само веднъж досега се бе случвало Карамон да стигне дотам, и то само преди няколко месеца, когато бе починала неговата възлюблена съпруга Тика. Тогава старият войн просто бе отказал да се храни, което моментално хвърли целия град в смайване и ужас, превърнали се в безумна надпревара по готвене в опит да изнамерят нещо, което отново да го приобщи към живите.
	Карамон отказваше да се храни, да върши обичайните си задължения и да говори. Или се размотаваше безцелно из целия град, или просто стоеше и се взираше невиждащо в цветните стъкла на странноприемницата — същата странноприемница, където за пръв бе срещнал червенокосата лудетина, която по-късно стана и негова спътница в живота, която бе държал в ръцете си като любовница, като приятел — неговото спасение в тежки мигове и мрачни моменти. Не можеше да пролее и една сълза за нея, не можеше да се насили да отиде при гроба й под валеновите дървета. Не искаше нито да спи в общото им легло, нито да изслуша съболезнователните писма на Лорана и Гилтас от Квалинести и на Златна Луна от Цитаделата на светлината.
	Карамон бе отслабнал, кожата му се отпусна и придоби нездрав сивкав оттенък.
	— Скоро ще я последва — разправяха хората от градчето.
	И може би наистина щеше да стане така, ако не се бе случило по време на безцелното си скитане из Утеха да се натъкне на едно от децата на бежанците. Детето решително му препречи пътя, подавайки му парче хляб:
	— Ето, сър — бяха думите му, — мама казва, че ако не се храните, ще умрете. Какво ще стане тогава с нас?
	Карамон го изгледа изумено. После просто коленичи и взе детето в прегръдките си, избухвайки в дълго сдържани сълзи. Разказваше се, че след това старият войн изял хляба до последната троха, върнал се у дома и заспал в леглото, което толкова дълго поделяли двамата с Тика. На другия ден занесъл цветя на гроба й и изял закуска, която би заситила поне трима души. Отново се появила усмивката на лицето му, отново се чул смехът му, ала имало нещо в тази усмивка и този смях, което преди не били забелязвали в него. Не точно тъга, но някакво тъжно нетърпение.
	Понякога, щом вратата на странноприемницата се отвореше, Карамон поглеждаше през нея към синьото слънчево небе и казваше съвсем тихо:
	— Не се тревожи, любов моя. Не бързай. Няма да се бавя.
	Джерард ут Мондар се хранеше дисциплинирано и без наистина да се интересува от вкуса на храната. Ядеше кашата, отказвайки да я подправя с кафява захар или канела, нито дори със сол. Храната помагаше на тялото му да се движи и нищо повече. Когато приключи с яденето, той пресуши чаша тарбиански чай и се заслуша в ужасяващия разказ на Карамон за бурята от предната нощ.
	Другите рицари платиха сметката си, на минаване покрай тях поздравиха любезно Карамон, но се направиха, че не виждат неговия събеседник. Джерард сякаш изобщо не ги беше забелязал.
	Старият войн проследи рицарите с очи и реши да прекъсне историята си, точно на мястото когато по небето пропълзяваше най-голямата мълния, която някой някога бе виждал:
	— Оценявам факта, че споделяш времето си със стар дядка като мен, Джерард, но ако предпочиташ да закусваш заедно с приятелите си…
	— Те не са ми приятели — отговори младият рицар без каквато и да е горчивина, сякаш просто излагаше фактите. — Предпочитам да се храня с разумни и здравомислещи хора. — Той вдигна чашата си по посока на Карамон.
	— Просто ми се струваш малко… — старият войн замълча, дъвчейки енергично пържолата си. — Самотен — измърмори с пълна уста. Преглътна и набучи на вилицата си друго парче говеждо. — Трябва да си намериш приятелка или… или например жена…
	Джерард изсумтя.
	— Коя жена би погледнала мъж с лице като това? — Рицарят с отвращение огледа отражението си в силно излъсканата калаена чаша.
	Джерард беше грозен; този факт просто не можеше да се отрече. Още на младини лицето му бе обезобразено от болест, а носът му — счупен и зараснал накриво при сбиване със съседче на десетгодишна възраст. Косата му бе жълта — не руса, нито просто светла, а сламеножълта. В действителност беше и оплетена като слама и не искаше да застане мирно при каквито и да е обстоятелства — просто стърчеше във всички посоки. За да избегне външната прилика с плашило, както го бяха наричали за по-кратко на младини, Джерард се подстригваше възможно най-ниско.
	Единственото хубаво нещо в него бяха очите, които бяха стряскащо — или, както някои биха се изразили, тревожно сини. Но понеже в тях рядко се долавяше топлота и тъй като те винаги се съсредоточаваха върху онова, което гледаше, с изключително внимание без да мига, синеокият Джерард по-скоро отблъскваше, отколкото привличаше хората.
	— Ба! — с едно махване на вилицата си Карамон прати по дяволите всичката красота и миловидност на света. — Жените не ги е грижа как изглежда един мъж. Те търсят смелост и достойнство. А за един млад рицар на твоята възраст… На колко години си?
	— Видял съм двадесет и осем години от живота си, сър — отвърна Джерард. Той довърши остатъците от кашата и бутна купата настрана. — Двадесет и осем скучни и напълно пропилени години.
	— Скучни? — Карамон беше скептичен. — И, казваш, си бил рицар? И аз съм преживял една-две битки. Мога да кажа, че бяха всякакви, но не и скучни, нито една от тях…
	— Никога не съм влизал в битка, сър — каза Джерард и този път в гласа му се долавяше горчивина. Той се изправи и подхвърли една монета на масата. — Ако ме извините, днес трябва да поема смяната си пред гробницата. Нали знаете, Средиден е, а по това време на годината за празниците идват онези ужасни хулигани, кендерите. Заповядано ми е да се явя един час по-рано. Желая ви лек и приятен ден, сър, и благодаря за компанията.
	Той се поклони сковано, след което се обърна на пети и — сякаш вече бе влязъл в ролята си на маршируващ гвардеец пред гробницата — излезе навън. Карамон остана заслушан, докато стъпките на рицаря отшумяваха надолу по дългото стълбище, водещо надолу от кацналата на едно от най-високите валенови дървета в Утеха Странноприемница.
	Старият войн се облегна по-удобно в сепарето си. Слънчевите лъчи нахлуваха през зелените и червените стъкла на прозорците и го затопляха приятно. Сега, когато стомахът му бе пълен, можеше да се каже, че е доволен. Навън хората разчистваха след бурята, събираха изпотрошените клони на валеновите дървета, проветряваха влажните си домове, разпръскваха слама по калните улици. Когато наближеше следобед, щяха да облекат най-хубавите си дрехи, да закичат косите си с цветя и да започнат да празнуват най-дългия ден в годината с танци и угощения. От мястото си Карамон все още виждаше как Джерард гази сковано през калта, без да обръща внимание на нищо и никой край себе си, упътен към Гробницата на Последните герои. Наблюдава отдалечаващия се рицар, додето най-сетне го изгуби в тълпата.
	— Наистина е странен — обади се Лора, докато почистваше след Джерард и прибираше монетата му. — Чудя се как изобщо можеш да се храниш с него, татко. Лицето му е толкова грозно, че дори млякото се пресича когато е наблизо.
	— Той не е виновен за лицето си, дъще — отговори сурово Карамон. — Останаха ли още яйца?
	— Ще ти донеса. Нямаш и най-малка представа какво удоволствие е човек отново да те види да се храниш. — За момент Лора спря и целуна баща си по челото. — Колкото до младежа, не лицето му го прави грозен. Навремето можех да се влюбя и в далеч по-грозни от него. Но е прекалено арогантен и горделив, а това отблъсква хората повече от всичко друго. Мисли се за кой знае какво, може би че е по-добър от всички нас, знам ли? Известно ли ти е, че произхожда от едно от най-богатите семейства в Палантас? Разправят, че баща му на практика поддържа Ордена. И сигурно плаща предостатъчно, за да държат сина му тук, в Утеха, далеч от разни опасни места, като Санкшън, например. Нищо чудно, че останалите рицари не го обичат много.
	Лора се завъртя и изчезна в кухнята, за да напълни чинията на баща си.
	Карамон все още зяпаше изумено подире й. Вече почти два месеца закусваше с този младеж, а така и не бе разбрал и половината от онова, което тя току-що бе споделила с него. Смяташе, че двамата с Джерард са развили нещо като близко приятелство, а ето че Лорана, която рядко разменяше нещо по-различно от „Захар за чая ви?“ с младежа, знаеше историята на целия му живот.
	— Жени — промърмори старият войн, наслаждавайки се на топлите слънчеви лъчи. — Подминах осемдесет, но със същия успех мога да бъда и на осемнайсет. Не ги проумявах тогава, не ги проумявам и сега.
	Лора се върна с яйцата. От едната страна в чинията беше натрупала прилично количество пикантни картофи. Целуна баща си още веднъж и се зае със задълженията си за деня.
	— Но пък наистина прилича на майка си — поклати с привързаност глава той и започна да се храни с наслада от втората си чиния с яйца.


	Докато газеше през дълбоката до глезените кал, Джерард ут Мондар също мислеше за жените. Ако можеше да дочуе отнякъде мислите на Карамон, младият рицар на драго сърце би се съгласил, че на мъжете не им е писано да се научат да разбират тези създания. Все пак старият войн ги харесваше, докато Джерард нито ги харесваше, нито имаше смелостта да им се довери. Някога, още на четиринайсетгодишна възраст, докато се възстановяваше от болестта, която окончателно бе съсипала външността му, едно съседско момиче се бе присмяло на Джерард, наричайки го „надупчено лице“.
	Майка му го бе открила облян в сълзи. И беше казала:
	— Не обръщай внимание на глупавото девойче, сине. Един ден жените ще те обожават. — След което бе добавила, сякаш току-що й хрумваше: — В края на краищата, ти си изключително богат.
	След още четиринайсет години, младият рицар продължаваше да се буди нощем, чувайки пронизителния, предизвикателен смях на момичето и душата му все така се свиваше от срам и притеснение. Чуваше и мъдрия съвет на майка си. Тогава смущението му се превръщаше в горчив гняв, който гореше дори по-силно от факта, че майка му се оказа пророк. „Глупавото девойче“ му се беше хвърлило на врата още на осемнайсет, карайки го да осъзнае, че парите могат да превърнат и най-грозния плевел в красива роза. Естествено, достави му огромно удоволствие да я постави на мястото й. Оттогава насам Джерард винаги подозираше, че жените, които го гледат с интерес, всъщност тайно изчисляват на колко се равнява богатството му, докато прикриват отвращението си със сладки усмивки и пърхащи мигли.
	И понеже много добре му бе известно, че най-добрата защита е нападението, рицарят постепенно се обгради с истински крепостен зид — настръхнал от остри бодли, добре зареден с отровни подмятания, скрит зад облак от черен хумор и опасан с ров от сърдито негодувание.
	Освен това защитната стена се оказа изключително ефективна и срещу мъжете. Слуховете, които бе дочула Лора, бяха верни. Джерард ут Мондар наистина произхождаше от едно от най-богатите семейства в Палантас, може би дори най-богатото в цял Ансалон. Още преди Войната на Хаоса баща му, Мондар ут Алфрик, притежаваше преуспяваща корабостроителница в Палантас. Предвидил навреме надигането на Мрачните рицари, сър Мондар благоразумно бе обърнал по-голямата част от недвижимата си собственост в чиста конвертируема стомана, след което заедно със семейството си се бе преместил в Южен Ергот, за да подхване бизнеса си със строителство и ремонт на кораби наново — бизнес, който понастоящем процъфтяваше.
	В средите на рицарите сър Мондар имаше силно влияние. Самият той правеше по-големи дарения на Ордена от всеки друг. И се беше погрижил синът му не само да стане рицар, но и да заема възможно най-безопасната служба. Бащата на Джерард никога не го бе питал какво иска от живота. Старият рицар просто приемаше за даденост, че синът му винаги е искал да стане част от Ордена, а синът на свой ред също приемаше за даденост, че няма абсолютно нищо против, поне до нощта на бдението преди официалното му посвещаване. Същата нощ всичко му беше станало напълно ясно, бе видял бъдещето си във видение, в което нямаше слава и достойнство, спечелени по време на битка, а ръждясващ в ножницата си меч, тичане по поръчки и даване на почетна стража пред нечии тленни останки, които така или иначе никой не искаше да ограби.
	За съжаление, връщане назад нямаше. Ако точно в този момент решеше да се отметне, би нарушил семейна традиция, за която се предполагаше, че се простира чак до времето на Винас Соламнус. Баща му щеше да го низвергне, да го мрази до края на дните си, а майка му, вече разпратила стотици покани за празненството по случай посвещаването, щеше да остане с месеци на легло. И така, Джерард бе дал своя обет — обет, който смяташе за напълно лишен от смисъл. И бе надянал бронята, която щеше да бъде негов затвор.
	Понастоящем рицарят служеше вече седем години в Ордена, една от които прекарана в „почетна“ стража пред няколко трупа. Преди това беше запарвал тарбиански чай и водеше кореспонденцията на командващия офицер в Южен Ергот. Когато все пак успя да си издейства назначение като караул в Санкшън и вече се канеше да замине, Рицарите на Нерака нападнаха града. Разбира се, баща му веднага се бе погрижил назначението да бъде анулирано и заменено с далеч по-безопасната служба в Утеха.
	Джерард най-сетне стигна до крепостта, почисти ботушите си от калта и отново излезе, за да се присъедини към другия постови, с когото трябваше да дава презряната, омразна му стража пред Гробницата на Последните герои.
	Самата Гробница беше изключително семпло построена сграда с елегантни линии, издигната от джуджета, използвали единствено бял мрамор и черен обсидиан. Около нея елфите бяха посадили дървета, чиито клони целогодишно бяха отрупани с цвят. Във вътрешността й лежаха телата на Танис Полуелф, героят от битката за Кулата на Върховния свещенослужител, и това на Стийл Блестящото Отрие, син на Стурм Блестящото Острие и също герой от последната битка на войната. Тук бяха и тленните останки на рицарите, водили сражение срещу бога на Хаоса. Над вратата на гробницата пък бе написано едно-единствено име: Тасълхоф Кракундел, героят кендер от войната на Хаоса.
	Естествено, от цял Ансалон се стичаха кендери, за да отдадат почит на своя герой, да хапнат добре из околните ливади, да попеят песни за чичо Тас и да разкажат по някоя история за славните му дела. За нещастие, само няколко години след като гробницата бе построена, на кендерите внезапно бе хрумнало, че няма нищо лошо в това да си вземеш парченце от нея за късмет. Последвалата атака с помощта на чукове и длета бе принудила рицарите да издигнат стабилна ограда от ковано желязо около постройката, чиито стени бавно започваха да приличат на нещо, гризано от мишки.
	Слънцето напичаше, Джерард се пържеше в нажежената броня и маршируваше бавно и сериозно, отмервайки стоте крачки от левия край на Гробницата до средата й. Там двамата с другия постови се срещаха, отдаваха си чест, обръщаха се, отдаваха чест на падналите герои и поемаха по обратния път, като движенията им съвпадаха съвсем точно.
	Сто крачки напред, сто крачки назад.
	Отново, и отново, и отново.
	За някой това може би беше голяма чест, например за мъжа, който днес даваше караул с Джерард. Рицарят беше постигнал поста си с кръв, не с пари. Ветеранът изминаваше отреденото му разстояние с леко накуцване, но гордо. И никой не можеше да го вини, че всеки път, когато заставаха лице в лице, устните му се изкривяваха презрително и враждебно.
	Джерард маршируваше, а денят напредваше и тълпата ставаше все по-голяма. Мнозина бяха дошли до Утеха специално заради празника. Кендерите пристигаха на тумби, разстилаха огромни трапези по моравата, ядяха, пиеха, веселяха се и играеха на гоблинова топка или пу-за-кендер. Освен това страшно си падаха да зяпат рицарите и да ги дразнят. Ту се кривяха около постовите, ту се опитваха да ги разсмеят, гъделичкаха ги, чукаха по броните им, наричаха ги „чайници“ и „консервирано задушено“ или им предлагаха храна в случай, че са огладнели.
	Джерард ут Мондар не обичаше хората. Не обичаше и елфите. Но мразеше кендерите. Определено ги ненавиждаше. Презираше ги. Мразеше всички кендери поравно, включително и така наречените „печални“ кендери, на които повечето човеци гледаха с истинско съжаление. Тези същества бяха оцелели след атаката на драконесата Малис над родните им земи. Разправяше се, че са присъствали на деяния, чиито жестокост и бездушие завинаги са променили веселия им, невинен нрав, превръщайки ги в подобие на човеци: подозрителни, предпазливи и отмъстителни. Джерард не вярваше на подобни приказки. За него всичко беше просто въпрос на поредния начин малките негодници да проврат мръсни ръчички в джобовете ти.
	Кендерите бяха паразити. Можеха без всякакви проблеми да сплеснат лишеното си от кости тяло така, че да се промъкнат през всяка пролука, оставена от човешки или джуджешки строители. Поне в това младият рицар беше абсолютно уверен, така че никак не се изненада, когато някъде към края на караула, в късния следобед, чу от вътрешността на Гробницата да се разнасят пискливи викове и подвиквания като „ехоо“.
	— Казвам — отново изкрещя някой отвътре, — може ли да ме пуснете? Изключително тъмно е и не мога да намеря дръжката на вратата.
	Другият постови за момент обърка поредната си отмерена стъпка. После спря на място, обърна се и се втренчи изумено в Джерард:
	— Чу ли това? — попита настоятелно и се намръщи към гробницата. — Прозвуча така, сякаш идва оттам.
	— Какво да чуя? — отговори младият рицар, макар наистина да беше чул виковете съвсем ясно. — Въобразяваш си.
	Ала никой от двамата не си беше въобразил. Виковете ставаха все по-силни. Сега към „ехоо“ и „ей!“ се добавиха усилено удряне и блъскане.
	— Я, от гробницата се чуват гласове! — оповести на всеослушание едно момченце, което бе изприпкало след топката, рикоширала в левия крак на Джерард. Малкият кендер залепи нос на оградата и посочи към масивните запечатани врати: — Вътре има някой! И иска навън!
	Разнородната тълпа от кендери и местни, дошли на празника, за да се наливат с пиво и да дъвчат студени пилешки крачета, мигом забравиха за хапването и игрите и се втурнаха целеустремено към оградата, за да видят какво се случва, като едва не прегазиха двамата рицари.
	— Заровили са някой жив! — изпищя момиче.
	Тълпата се заблъска още по-решително.
	— Назад! — извика Джерард и измъкна меча си. — Това е свещена земя! Всеки, който я оскверни, ще бъде арестуван! Рандолф, отиди да извикаш подкрепления! Трябва да прочистим района.
	— Дали пък не е призрак? — предположи другият рицар с разширени от страх очи. — Призракът на някой от падналите Герои е дошъл да ни предупреди за смъртна опасност.
	Джерард изсумтя:
	— Бардовете са ти напълнили главата с небивалици! Със сигурност е някой от малките досадници. Напъхал се е вътре и сега не може да излезе. Имам ключ от оградата. Но не зная как се отварят портите.
	Ударите по вратата ставаха все по-нетърпеливи.
	Рицарят му хвърли отвратен поглед.
	— Ще отида да извикам отговорника. Той ще знае как да постъпим.
	Рандолф забързано се отдалечи, като придържаше меча си с една ръка.
	— Отдръпнете се! Мърдайте! — заповяда твърдо Джерард.
	Извади ключа, застана с гръб към вратата на оградата, за да не изпуска от очи тълпата, и затърси опипом ключалката. След секунда се чу изщракване, последвано от развълнувани подвиквания и неколцина от тълпата веднага опитаха да се шмугнат покрай него. Джерард здравата напердаши с плоското на меча си най-смелите от тях, накара ги да отстъпят за момент и с невероятна скорост затръшна вратата под носа им.
	Тълпата от хора и кендери бързо се разпредели така, че да наблюдава какво се случва през пролуките на оградата. Не след дълго първите деца заклещиха главите си и нададоха рев, по-ловките решиха да се покатерят на главите на останалите и да се прехвърлят през пречките, а други просто протягаха ръце без някаква особено логична причина, може би само за да докажат още веднъж на Джерард онова, което отдавна подозираше — че всички смъртни са невероятни глупаци.
	Рицарят още веднъж се увери, че вратата на оградата е заключена и осигурена, и отиде при входа на гробницата с намерението да остане на пост, докато отговорникът дойде и намери начин да разчупят печата.
	Вече се изкачваше по изработеното от мрамор и обсидиан стълбище, когато чу гласът отвътре да казва бодро:
	— О, няма значение. Готово!
	Чу се високо изщракване на механизъм, сякаш някой завърташе ключалка, след което портите към Гробницата съвсем бавно и поскърцващо започнаха да се отварят.
	Тълпата възкликна, задавена от ужас и вече направо й се искаше да прегази оградата, като всеки се стремеше да намери най-доброто място за гледане, за да не изпусне момента, когато пълчищата от скелети-войни се появяват и разкъсват рицаря на парчета.
	На входа се появи малка фигура. Беше прашна, мръсна, косата й изглеждаше така, сякаш я е издухал вятърът, дрехите й бяха в окаяно състояние и опърлени, а кесиите, които носеше, бяха по-скоро оплетени и съвсем неподходящи за носене пред хора. Но не беше скелет. Не беше кръвожаден вампир, нито съсухрен призрак.
	Беше кендер.
	Тълпата изстена от горчиво разочарование.
	Кендерът надникна към ярката светлина навън и премигна полузаслепен.
	— Здрасти — каза. — Името ми е… — Той направи пауза, колкото за една кихавица. — Извинете. Ужасно прашно е там вътре. Някой наистина трябва да се погрижи за чистотата. Да ви се намира носна кърпа? Изглежда съм забутал някъде моята. Е, всъщност беше на Танис, но сега едва ли ще си я иска, след като е вече мъртъв. Къде съм?
	— В ръцете на закона — осведоми го Джерард, като го спипа за раменете и го повлече след себе си надолу по стълбите.
	Разбираемо разстроена, задето не е станала свидетел на кръвопролитна схватка между Рицаря и Неумрелите от Гробницата, тълпата лека-полека се разпръскваше, за да се завърне към обичайните забавления, като похапване и игра на гоблинова топка.
	— Това място ми е познато — заяви кендерът и още по-ентусиазирано се озърна, вместо да гледа къде го влачат, което напълно естествено водеше до това, че постоянно се препъваше. — Намирам се в Утеха. Добре! Точно тук исках да дойда. Името ми е Тасълхоф Кракундел и съм дошъл, за да говоря на погребението на Карамон Маджере, тъй че ще бъдете ли така любезен да ме заведете в Странноприемницата, понеже наистина трябва да се връщам съвсем скоро. Нали разбирате, онзи гигантски крак тъкмо се е засилил надолу — бум! — за да се стовари върху мен, а хич не ми се иска да пропускам подобно нещо и…
	Джерард вмъкна ключа във вратата на оградата, завъртя го и отвори. Засили кендера пред себе си така, че почти го накара да се просне по очи.
	— Единственото място, което ще посетиш днес, е затворът. Достатъчно пакости си натворил.
	Кендерът жизнерадостно се изправи на крака. Въобще не беше ядосан, нито дори разстроен.
	— Ужасно мило от ваша страна, че искате да ми намерите местенце за пренощуване. Не че смятам да оставам толкова дълго. Тук съм, за да говоря… — Той замълча. — Споменах ли, че се казвам Тасълхоф Кракундел?
	Джерард изръмжа, напълно изгубил интерес. Отново улови здраво кендера и зачака търпеливо, докато някой дойде да го отърве от малкия негодник.
	— Онзи Тасълхоф — наблегна затворникът.
	Рицарят плъзна изморен поглед над тълпата и извика:
	— Всеки, който се казва Тасълхоф Кракундел, да вдигне ръка!
	Във въздуха се стрелнаха трийсет и седем ръце, а две кучета изджавкаха.
	— Я гледай — възкликна кендерът, очевидно хванат неподготвен.
	— Ясно ли ти е сега защо не съм впечатлен — каза Джерард и с надежда загледа по пътя, в търсене на някакъв знак, че спасението му е близо.
	— Предполагам, едва ли ще има някакво значение, ако ти кажа, че аз бях оригиналният Тасълхоф… Ъъъ, не? — Кендерът въздъхна и нетърпеливо зачака под горещите лъчи на слънцето. Ръката му от чиста скука откри пътя до кесията на рицаря. Джерард беше подготвен, така че бързо съумя да парира нападението, като го удари през кокалчетата на пръстите.
	Кендерът засмука насинената си ръка.
	— За какво е всичко това? — Той огледа тичащите и скачащи по моравата хора. — Какво прави целият този народ тук? Защо не са на погребението на Карамон? Ами че това е най-голямото събитие, което Утеха някога е виждал!
	— Може би поради факта, че Карамон Маджере все още е жив — отговори саркастично Джерард. — Къде се бави този безделник, отговорникът?
	— Още е жив? — втренчи се в него кендерът. — Сигурен ли си?
	— Тази сутрин лично закусвах с него — отговори рицарят.
	— О, не! — дребничкият пленник простена съкрушено и се плесна по челото. — Пак съм объркал всичко! И сигурно вече не ми се полага право на трети опит. С онзи гигантски крак и прочее. — Започна да тършува из една от кесиите си. — Е, поне мога да опитам. Да видим… Къде ли сложих това устройство…
	Джерард мрачно се огледа и затегна хватката около прашната яка на затворника си. Трийсет и седемте кендери на име Тасълхоф Кракундел бяха дошли, за да се запознаят с трийсет и осмия си събрат.
	— Изчезвайте! — махна с ръка рицарят, все едно пъдеше пилци.
	Съвсем естествено, кендерите не му обърнаха внимание. И независимо, че бяха изключително разочаровани да разберат, че новият Тасълхоф не е поклащащо се зомби, все пак искаха да разберат къде е ходил, какво е видял и какви съкровища крие в торбичките си.
	— Искаш ли малко средиденски кейк? — попита го приятно на вид момиче.
	— Много благодаря, колко мило от ваша страна. Аз… — Очите на пленника се разшириха. Опита се да каже нещо, не успя заради кейка в устата си, след което едва не се задави. Наобиколилите го кендери със съчувствие го потупаха по гърба. Парчето кейк изхвърча като стрела, а той се закашля и най-сетне успя да си поеме въздух. — Кой ден е днес?
	— Средиден! — извикаха в един глас кендерите.
	— Но тогава не съм го изпуснал! — извика триумфално Тасълхоф номер трийсет и осем. — Всъщност дори е станало по-добре, отколкото можех да се надявам! Така ще мога да кажа на Карамон какво възнамерявам да говоря на погребението утре! Сигурен съм, че ще му се стори изключително интересно.
	Кендерът вдигна очи към небето. Прецени местоположението на слънцето — на около половината път до хоризонта — и каза:
	— Хм-хм. Явно нямам чак толкова време. А сега, ако ме извиниш, най-добре да бягам.
	И наистина побягна, оставяйки втрещения Джерард да стои на моравата, стиснал в ръката си връхната му дреха.
	Рицарят стоя така цели пет секунди, зачуден как ли малкият негодник е успял да се измуши от дрехата, без да изгуби нито една от кесиите, които понастоящем весело подскачаха и се тресяха, сипейки по пътя му съкровища за най-голямо удоволствие на трийсет и седемте тасълхофци. Накрая Джерард се принуди да заключи, че е станал свидетел на феномен, който може да се сравни единствено със заминаването на боговете и който никога не му е съдено да разбере, и вече се канеше да се втурне след скитащия си затворник, когато си даде сметка, че не може да изостави поста без охрана.
	За щастие тъкмо в този момент се зададе отговорникът, придружен от цял отряд соламнийски рицари. Мъжете изглеждаха сериозни и носеха най-излъсканите си брони, готови да посрещнат завръщащите се Герои, понеже тъкмо това бяха разбрали, че се готвят да направят.
	— Просто кендер, сър — обясни Джерард. — Някак е успял да се промъкне в гробницата. После сам се пусна навън. Избяга ми, но мисля, че знам накъде се е упътил.
	Отговорникът, як мъжага, който не пропускаше възможността да се наслади на чаша пиво, почервеня. Рицарите се заоглеждаха глуповато — кендерите се бяха хванали за ръце и танцуваха в кръг около тях — след което се втренчиха обвинително в Джерард.
	— Ами, аз да бягам да го хвана — измърмори рицарят и се втурна по петите на избягалия затворник.
	Кендерът имаше добър аванс. Освен това тичаше бързо, навикнал на чести преследвания на живот и смърт. Джерард също не падаше по-долу, но бе изключително затруднен от тежката церемониална броня, която тракаше, дрънчеше и го промушваше на няколко деликатни места. Навярно щеше да изгуби беглеца още в самото начало, ако кендерът не спираше често, оглеждаше се изумено и настояваше за обяснение:
	— Откъде се взе пък това? — попита първия път, втренчен в новопостроения гарнизон, а малко по-нататък: — Но какво правят всички тези тук? — по адрес на къщите на бежанците. И: — Кой е сложил това нещо тук? — към знака, върху който старейшините от града бяха написали, че Утеха се развива добре, че са платили всичките си данъци на дракона, следователно е напълно безопасно за всеки пътник, решил да се отбие при тях.
	Очевидно последното го бе накарало да се смути най-силно. Стоеше пред знака и му хвърляше заплашителен поглед.
	— Не може да остане тук — извика възмутено. — Ще препречва пътя на процесията.
	— Джерард тъкмо си мислеше, че най-сетне е успял да го докопа, ала в този момент кендерът отново му се изплъзна и продължи да бяга колкото му държат краката. Рицарят се принуди да спре, за да си поеме дъх. Тичането в жегата, облечен в тежка броня, не водеше до нищо добро, освен до замайване. Вече виждаше как пред очите му се излива водопад от падащи звезди. Все пак се намираше съвсем близо до Странноприемницата и със задоволство проследи как беглецът пъргаво се изкачва по високото стълбище и хлътва през входната врата.
	— Е, добре — измърмори мрачно. — Сега вече те спипах.
	Той смъкна шлема си и го захвърли на земята, след което опря гръб на знака, за да нормализира дишането си. Не сваляше очи от стълбището. Така кендерът нямаше да успее да избяга. Противно на всякакви правила, Джерард започна да смъква една по една частите на бронята, които му пречеха да се движи свободно, уви ги в наметалото си и ги скри в най-тъмния ъгъл на бараката за дърва на Странноприемницата. После отиде при варела с вода в сянката на огромното валеново дърво и потопи в нея кратуната за пиене. Водата му се стори прохладна и сладка. Без да откъсва очи от входа, той отново напълни кратуната и я изля върху главата си.
	Водата освежително се стичаше по врата и гърдите му. Отпи още една глътка, приглади коса, избърса лицето си и вдигна шлема от земята. Сложи го под мишница и пое по дългия път нагоре към входа. Сега вече чуваше съвсем ясно гласа на кендера. Ако се съдеше по официалния тон и неестествената дълбочина, негодникът изнасяше реч.
	— „Карамон Маджере беше голям герой. Той се сражаваше срещу дракони, немъртви, гоблини и хобгоблини, великани и дракониди и стотици други, за които в момента не се сещам. Върна се назад във времето с ей това устройство — можете да го видите в ръката ми…“ — Беглецът за момент отново заговори нормално: — После показвам на тълпата устройството, Карамон, но ще ти демонстрирам по-късно, понеже сега не мога да го открия. Не се тревожи, няма да позволя на никой да го пипа. Докъде бях стигнал?
	Мълчание, последвано от шумолене на хартия.
	Джерард продължаваше да се катери по стълбите. Никога досега не си бе давал сметка колко много стъпала има до вратата на Странноприемницата. Краката му вече се бяха схванали от продължителното тичане и сега горяха; дъхът му излизаше със свистене. Искаше му се да беше свалил всички части на бронята. Раздразнено осъзна, че се е отпуснал далеч повече, отколкото предполагаше. От предишното атлетично тяло не бе останала и следа. Превръщаше се в госпожица. Поспря за миг на една от площадките и чу как кендерът продължи с речта:
	— „Карамон Маджере се върна назад във времето. Там той спаси лейди Кризания от Бездната.“ Тя също ще присъства, Карамон, ще долети на гърба на сребърен дракон. Ще дойдат Златна Луна и Речен Вятър, и техните красиви деца, и Силваношей, кралят на Обединената нация на елфите, заедно с Гилтас, новият посланик на Обединените човешки нации, и разбира се — Лорана. Даже Даламар ще дойде, помисли си само, Карамон! Главата на Конклава да присъства на собственото ти погребение. Ще стои ей тук, точно до Палин, който е начело на Белите мантии, но предполагам, че това го знаеш, понеже ти е син и така нататък. Всъщност само предполагам къде ще стоят. Последният път, когато бях тук за твоето погребение, вече беше късно и всички си бяха тръгнали. Палин ми разказа. Разправяше, че всички много съжалявали. И че ако знаели, че ще се появя, щели да почакат. Тогава ми стана малко криво, но Палин ми обясни, че всички ме смятали за умрял, и аз наистина съм, естествено, само не и в момента. Но понеже първият път пропуснах погребението ти, трябваше да опитам отново.
	Джерард простена. Не само, че му се налагаше да се разправя с кендер, но и на кендера явно му хлопаше дъската. Вероятно беше от онези, за които твърдяха, че са „опечалени“. Съчувстваше на Карамон и се надяваше старецът да не е твърде разстроен от станалото. Навярно щеше да прояви разбиране. Поради някаква причина, която напълно убягваше на рицаря, старият войн очевидно изпитваше слабост към дребните досадници.
	— Както и да е, речта ми продължава така — каза кендерът. — „Карамон Маджере направи всички тези неща и още други. Той беше велик герой и велик войн, но знаете ли с кое се справяше най-добре?“ — Гласът му се смекчи. — „Беше страхотен приятел. Беше мой приятел, най-добрият приятел, който някога съм имал. Върнах се, или по-скоро напреднах, за да го кажа, понеже смятам, че е важно. Физбан също смяташе, че е важно, така че ми позволи. Струва ми се, че да бъдеш добър приятел е далеч по-важно от това да бъдеш велик войн или голям герой. Да бъдеш добър приятел е по-важно от всичко. Само си помислете. Ако всички по света бяха добри приятели, тогава нямаше да бъдем такива ужасни врагове един с друг. Някои от вас днес са врагове…“ В този момент, Карамон, поглеждам Даламар. Поглеждам го наистина сериозно, понеже е сторил разни работи, които никак не са хубави. После продължавам, казвайки: „Но сте дошли, защото бяхте приятели на този мъж така, както той беше ваш и мой приятел. Така че се надявам, когато го оставим да почива в сетния си сън, да сме станали малко по-добри отпреди и да бъдем малко по-приятелски настроени един към друг. И защо това да не е началото на един траен мир?“. Тогава се покланям и това е краят. Какво мислиш?
	Джерард се показа на вратата, тъкмо когато кендерът скочи от масата, откъдето бе изнесъл речта си и изтича обратно при Карамон. Лора бършеше ъгълчето на очите си с края на престилката. Блатното джудже, помагащо в странноприемницата, цивреше безсрамно в единия ъгъл, докато редовните посетители аплодираха шумно, блъскаха чашите си в масите и викаха:
	— Браво, браво!
	Карамон Маджере седеше в едно от сепаретата с високи облегалки. Усмихваше се и усмивката му бе огряна от последните златисти лъчи на слънцето, които се бяха промъкнали в странноприемницата, само за да кажат лека нощ.
	— Съжалявам за случилото се, сър — обади се Джерард и пристъпи към стария войн. — Не си дадох сметка, че може наистина да ви обезпокои. Сега ще го изведа.
	Карамон протегна ръка и погали вързаната на опашка коса на кендера — същата тази опашка, която стърчеше право нагоре като козината на наистина стресната котка.
	— Не ме безпокои. Радвам се, че отново го виждам. Онази част за приятелството беше чудесна, Тас. Направо чудесна. Благодаря ти. — Старият войн се намръщи и поклати глава. Но не разбирам и думичка от останалото, за което говориш. Всички тези работи за Обединена нация на елфите и, че Речен Вятър щял да дойде в Странноприемницата, след като е мъртъв от толкова много години. Нещо не е наред. Трябва хубаво да го обмисля. — Карамон се измъкна от сепарето и тръгна към вратата. — Смятам да се поразходя, както обикновено, Лорана.
	— Вечерята ще те чака, когато се върнеш, татко — отговори тя.
	Съдържателката приглади престилката си и здравата разтърси блатното джудже, за да го накара да се стегне и да се връща на работа.
	— Не му мисли твърде дълго, Карамон — подвикна след него Тас. — Понеже… ами… нали се сещаш.
	Чак тогава кендерът вдигна очи към Джерард, който безмилостно го бе уловил за рамото. Този път се бе погрижил между пръстите му да има не само дрехи, но и порядъчно количество плът.
	— Понеже скоро ще умре — прошепна гръмогласно Тас. — Не ми се искаше да го споменавам. Щеше да излезе прекалено грубо, не мислиш ли?
	— Мисля, че ще прекараш остатъка от годината в затвора, ето какво мисля — обясни му строго рицарят.
	Карамон Маджере все още стоеше в началото на стълбите.
	— Да, Тика, скъпа. Идвам — каза той.
	После сложи ръка на сърцето си и се хвърли с главата надолу.
	Кендерът се отскубна от хватката на Джерард, сетне се свлече на земята и избухна в сълзи.
	Рицарят се движеше бързо, но не достатъчно, за да пресече падането на Карамон. Едрият войн се прекатури и затъркаля надолу по стълбите на своята любима Странноприемница. Лора изпищя. Клиентите се разкрещяха. Минувачите по улицата, забелязали, че Карамон е паднал, се втурнаха към хана.
	Джерард пръв успя да стигне до стареца. Докато слизаше възможно най-бързо по стълбите, мислеше единствено, че ще го завари в адски мъки, понеже едва ли на човек можеше да остане здрава кост при подобно падане. Все пак изглеждаше, че Карамон не страда. Тревогите на смъртните отдавна го бяха изоставили. Сега духът му се бавеше единствено колкото да им пожелае сбогом. Лора се хвърли до него. Улови ръката му и я притисна към устните си.
	— Не плачи, скъпа моя — каза тихо и с усмивка старецът. — Майка ти е тук. Тя ще се погрижи за мен. Всичко ще бъде наред.
	— О, татко! — изплака Лора. — Не ме оставяй!
	Очите на Карамон обходиха жителите на града, които се бяха скупчили край тях и безмълвно наблюдаваха сцената. Усмихна се и кимна едва-едва. Продължи да търси нещо сред тълпата. Намръщи се.
	— Но къде е Рейстлин? — попита след секунда.
	Лора вдигна стреснато поглед, но каза на пресекулки:
	— Татко, брат ти е мъртъв от дълго, дълго време…
	— Каза, че ще ме чака — произнесе баща й. Гласът му придобиваше твърди нотки, макар да бе отслабнал. — Трябва да е тук. Ето я Тика. Не разбирам. Нещо не е както трябва. Тас… Какво каза Тас… Различно бъдеще…
	Погледът му срещна този на Джерард. Старият войн му даде знак да се приближи.
	— Има нещо, което трябва да… направиш — каза му с усилие. Дъхът стържеше в гърлото му.
	Рицарят коленичи до стареца. Беше далеч по-трогнат от смъртта на този човек, отколкото въобще си беше представял, че може да бъде.
	— Да, сър — каза той. — Какво?
	— Обещай ми — прошепна Карамон. — Закълни се в честта си… на рицар.
	— Обещавам — кимна Джерард. Предполагаше, че старият войн ще го помоли да наглежда дъщерите му или да пази техните деца. Един от внуците на Карамон също бе посветен в рицарство към Ордена на соламнийците. — Всичко, което мога да сторя за вас, сър.
	— Даламар ще знае… Отведи Тасълхоф при Даламар. — Внезапно старецът откри достатъчно сила, за да проговори силно и ясно. Той се вгледа съсредоточено в Джерард. — Обещаваш ли? Заклеваш ли се, че ще го направиш?
	— Но, сър — заекна рицарят, — онова, за което ме молите, е невъзможно! Никой не е виждал Даламар от години. Повечето хора смятат, че отдавна е мъртъв. А колкото до този кендер и това, че нарича себе си Тасълхоф…
	Карамон протегна окървавената си от падането ръка. Сграбчи неохотната десница на Джерард и я стисна силно.
	— Обещавам, сър — сведе глава рицарят.
	Старият войн се усмихна. После изпусна дъха си за последен път. Очите му се бяха фокусирали в смъртта и гледаха право в Джерард. Дори и сега ръката му отказваше да го пусне. Наложи се рицарят да отскубне силом пръстите му. Цялата му длан бе окървавена.
	— С удоволствие ще дойда с вас, за да се срещна с Даламар, сър рицарю, но едва ли ще успея за утре — обади се кендерът, като подсмърчаше и бършеше с ръкав обляното си в сълзи лице. — Трябва да кажа няколко думи на погребението на Карамон.


>	4
>	Странно събуждане

	Ръката на Силван гореше от болка. Едва ли би изтърпял още дълго невероятното страдание, а и никой нямаше да му се притече на помощ. Опита се да повика Самар и майка си, ала виковете му оставаха без отговор. Беше разгневен, дълбоко разгневен и наранен, че нямаше да дойдат, че не му обръщаха внимание. После изведнъж си даде сметка, че причината, поради която не идват, е защото на свой ред и те му бяха ядосани. Беше се провалил. Не бе успял да оправдае надеждите им и сега вече никога нямаше да дойдат за него.
	Силван се събуди с вик на уста. Отвори очи и видя над себе си плътен сив балдахин. Зрението му бе леко замъглено, така че за миг погрешно взе сивотата над себе си за тавана на надгробната могила. Ръката продължаваше да го боли и споменът за огъня все още беше жив. Задъхано се помести, за да потуши пламъците. Болката тутакси го шибна през ръката и се заби право в главата му. Не видя никакви пламъци и разбра, че огънят е бил просто сън. Но болката в лявата му ръка не беше сън. Болката беше истинска. Изучи ръката си доколкото успя, въпреки че всяко помръдване на главата му струваше болезнено стенание.
	Нямаше съмнение. Беше счупена точно над китката. Плътта около мястото се бе подула и ръката му приличаше на лапа на чудовище. Кожата бе придобила странен пурпурнозеленикав оттенък. Отново се отпусна и объркано плъзна поглед край себе си, учуден, че майка му все още не идва, за да успокои ужасната агония…
	— Майко! — младежът се изправи тъй рязко, че болката не закъсня да се увие около стомаха му и го накара да избълва съдържанието си.
	Нямаше никаква представа как се е озовал тук, нито къде се намира. Знаеше къде трябва да бъде и че е изпратен да доведе помощ за обсадените елфи. Огледа се още веднъж, като опитваше да разбере колко време е минало. Слънцето блестеше в небето. Даде си сметка, че е сбъркал балдахина от сиви листа с тавана на надгробна могила. Листата бяха мъртвешки сиви и висяха отпуснато от мъртвите си клони. Смъртта не ги бе споходила постепенно заедно с края на лятото, потапяйки ги в жълти и червени огньове преди дългия зимен сън. Вместо това животът сякаш беше изсмукан от тях, от клоните им, от дънерите и корените на дърветата, изоставяйки ги съсухрени и мумифицирани, все така прикрепени на мястото си, подобно на черупки, на изпразнена от смисъл подигравка към самия живот.
	Никога дотогава Силван не бе виждал подобна болест по дърветата и душата му мигом се сви от ужас пред невероятната гледка. Все пак сега нямаше време да се занимава с това. Трябваше да доведе мисията си до успешен край.
	Небето имаше странен перлен оттенък, примесен с неестествено трептене, което младежът отдаде на отминалата буря. „Едва ли е минало много време — опита да се успокои. — Не съм ги провалил напълно. Все още мога да повикам помощ.“
	Налагаше се да сложи шина на счупеното място, така че се зае да потърси из шубраците някакъв подходящ за целта клон. Когато най-сетне му се стори, че е открил онова, което търси, той посегна… а клонът просто се разпадна между пръстите му и се превърна в съвсем фина прах. Младежът стреснато се вгледа в ръката си. Пепелта беше мокра и някак мазна на допир. Избърса отвратен длан в подгизналата си риза.
	Навсякъде край него се виждаха посивели дървета. Посивели и умиращи или сиви и мъртви. Тревата беше сива, бурените бяха сиви. И всичко изгледаше така, сякаш е било изсмукано и изсушено.
	Вече беше виждал нещо подобно някъде или бе чувал да се говори… Не можеше да си спомни, а и нямаше време за чудене. Забързано продължи търсенето, додето най-после откри каквото му трябваше — клон, който бе покрит с прах, но изглеждаше незасегнат от странната болест. Постави клона по протежение на ръката си и едва не припадна от ужасната болка, но скърцайки със зъби успя да запази съзнание. Раздра задната част на ризата си, за да го прикрепи с нея на място. Краищата на пречупената кост скърцаха един в друг. Болката и отвратителният звук едва не го запратиха отново в несвяст. Отпусна се прегърбено и с наведена глава, като се бореше с повдигането и внезапната топлина, която го бе обляла.
	Най-сетне избухването на червеникави звезди се оттегли и погледът му отново се проясни. Болката намаля донякъде. Силван притисна ранената си лява ръка към тялото и се изправи с олюляване. Вятърът бе стихнал. Вече не можеше да прецени в коя посока трябва да тръгне. Едва ли би могъл да се ръководи и по слънцето, не и при този ужасен перлен цвят на небето. Ако все пак рискува предположението, че по-ярката част от облаците бяха на изток, трябваше просто да им обърне гръб и да поеме в правилната посока.
	За съжаление не си спомняше как или защо е паднал. Заговори си сам, колкото да чуе успокоителния звук на гласа си:
	— Последното, което помня, е, че пътят за Сителност беше точно пред мен — каза високо. Говореше на езика на Силванести, езикът на своето детство, който майка му тъй силно обичаше. — Някой или се е изкатерил, или е паднал в тази клисура — произнесе, като хвърли замислен поглед към зигзагообразната следа, оставена по склона. По устните му заигра печална усмивка. — Мога само да предположа, че този някой съм бил аз. Навярно съм стъпил накриво в мрака и съм се търколил надолу по ската. Което значи — добави поободрено, — че пътят минава някъде там горе вдясно. Надали ще ми се наложи да вървя дълго.
	Започна да се катери по стръмния склон на клисурата, ала последното се оказа далеч по-трудно, отколкото му се бе сторило в началото. Сивата пепел беше образувала хлъзгава като гъша мас кал. На два пъти се олюля и полетя обратно надолу, блъскайки немилостиво ранената си ръка, като едва не загуби съзнание.
	— Така няма да стане — измърмори.
	Реши да тръгне по дъното на клисурата, без да изпуска от очи края й, с надеждата да се натъкне на оголени скали, които да използва като стълби, за да преодолее хлъзгавия склон.
	Препъваше се по неравната земя в мъгла от агония и страх. Всяка стъпка запращаше в ръката му пробождаща болка. Все пак не можеше да си позволи да спира и продължаваше да гази из лепкавата кал и мъртвите растения, в търсене на изход от тази сива долина на смъртта, която започваше да ненавижда от душа и сърце така, както затворникът мрази килията си.
	Изгаряше от жажда. Усещаше вкуса на пепел в устата си и с копнеж си представяше как отпива глътка чиста вода, която да отмие неприятното усещане. На едно място се натъкна на локва, ала водата в нея също бе покрита със съвсем тънък слой пепел и не можа да се насили да отпие, така че просто продължи напред със залитане.
	— Трябва да се добера до пътя — произнасяше отново и отново в едно с ритъма на собствените си стъпки. — Не бива да спирам — казваше си сънливо, — понеже ако умра тук, ще се превърна в посивяла мумия и никой никога няма да ме открие.
	Клисурата свършваше изведнъж в бъркотия от струпан камънак и изпопадали дървета. Силван се стегна, пое дълбоко въздух и избърса ледената пот от челото си. Почина си за момент и започна да се катери, като непрекъснато се пързаляше по хлъзгавите скали, поради което неведнъж му се наложи да подхваща изкачването отначало. Независимо от всичко обаче все така упорстваше, решен да се измъкне от клисурата, дори това да е последното дело на живота му. Вече беше съвсем близо до върха и мястото, откъдето предполагаше, че пътят трябва да се вижда ясно.
	Надзърна през дънерите на посивелите дървета, сигурен, че пътят е там, но не успява да го види заради странното потрепване на въздуха — потрепване, което караше дърветата да играят размазано пред очите му.
	Продължи да се изкачва.
	— Мираж — каза високо. — Като да видиш вода по средата на пътя в горещ ден. Ще изчезне веднага щом го наближа.
	Най-после се добра до върха и отново погледна през дърветата, опитвайки да открие пътя, който със сигурност лежеше някъде отвъд тях. За да не спира, постепенно бе превърнал представата за него в най-важното нещо на света — по-важно от всяка болка — и сега вече не съществуваше нищо друго освен пътя и необходимостта да се добере до него.
	— Трябва да се добера… — мърмореше като в транс. — Пътят е краят на болката, пътят ще ме спаси, мен и хората ми. Веднъж щом стигна до него, със сигурност ще се натъкна на някой отряд съгледвачи от армията на майка ми. Ще им предам мисията си. После ще се простра на пътя, болката ще свърши и сивата пепел ще ме покрие…
	Подхлъзна се и едва не падна. Страхът мигом го изтръгна от унеса. Младежът разтреперано се изправи и се ощипа, за да накара съзнанието си отново да изплува от приятното място, в което отчаяно се опитваше да намери покой. Беше само на няколко стъпки от пътя. С благодарност установи, че тук дърветата отново са зелени и са засегнати съвсем леко от странната сива болест. Листата им все още имаха цвят, макар да изглеждаха оклюмали. Дървесната кора също имаше необичайна окраска и на места се ронеше.
	Погледът му започна да блуждае. Виждаше пътя, но неясно. Всичко пред очите му потрепваше, додето най-сетне не почувства как му се завива свят. Зачуди се смутено дали пък това не се дължи на падането.
	— Може би ослепявам — изрече сам на себе си.
	Стреснато обърна глава и погледна зад гърба си. Зрението му се проясни. Сивите дървета се възправяха право нагоре и вече не трепереха. Облекчено погледна пътя. Изкривяването на образа се повтори.
	— Странно — промърмори. — На какво ли се дължи?
	Неволно бе забавил крачка. Изучи потрепването от по-близо. Имаше необикновеното усещане, че изкривяването е причинено от мрежа, опъната от някакъв чудовищен паяк. Нямаше никакво желание да се приближава повече. Имаше обезпокоителното усещане, че паяжината ще го улови и вече няма да го пусне, след което ще изсмуче живота от него така, както го бе изсмукала от всички тези дървета край него. Ала въпреки това, отвъд нея лежеше пътят — негова цел и единствена надежда.
	Направи крачка напред, но внезапно бе принуден да спре. Не можеше да продължи. Пътят бе там, само на няколко стъпки от него. Заскърца със зъби и упорито продължи, като несъзнателно се сви от предстоящото усещане за полепнала по лицето му паяжина…
	И не успя. Не почувства нищо. Не съществуваше ничие физическо присъствие, което да го възпира и все пак не можеше да продължи напред. Можеше да се движи странично, можеше да отстъпи, но нямаше начин да пристъпи напред.
	— Невидима бариера. Сива пепел. Умрели или умиращи дървета — измърмори.
	Посегна сред гаденето и болката, и страха, и отчаянието, и най-после се добра до отговора:
	— Щитът. Това е щитът! — повтори слисано.
	Магическият щит, който елфите от Силванести бяха разпънали над родните си земи. Никога досега не го бе виждал, но достатъчно често беше чувал описанието му от майка си. Спомняше си съвсем ясно разказите на хора, които бяха виждали странното потрепване, изкривяването, причинено от присъствието му.
	— Не може да бъде — изкрещя от безсилие Силван. — Щитът не може да е тук. Намира се на юг! Приближавах пътя, който отива на запад. Щитът беше на юг от мен. Той потърси слънцето с очи, ала облаците бяха станали още по-гъсти и вече не можеше да го открие.
	Отговорът дойде, а с него го връхлетя и горчивото отчаяние.
	— Объркал съм се — каза той. — Вървях толкова дълго… но съм объркал посоката!
	Сълзите жегнаха клепачите му. Мисълта, че трябва да се обърне, да слезе по склона, да мине по целия път през клисурата, да преповтори всяка стъпка, коствала му такива нечовешки усилия, беше непоносима. Той се отпусна на земята и се остави да потъне в отчаянието.
	— Алхана! Майко — прошепна в агония, — прости ми! Предадох доверието ти! Но какво друго съм правил през живота си, освен да предавам доверието ти…
	— Кой си ти и защо произнасяш забраненото име? — обади се нечий глас. — Кой си ти и защо изговаряш името Алхана?
	Силван скочи на крака. Избърса очите си с кална ръка и се озърна, за да открие онзи, който го бе заговорил. В началото съзря единствено искрящо зелено, изпълнено с живот петно и си помисли, че е открил част от гората, която е останала незасегната от странната сива болест. Ала ето, че петното се раздвижи и се превърна в лице, очи, уста и ръце. Превърна се в елф.
	Очите на елфа бяха сиви като гората край тях, но в действителност просто отразяваха смъртта, която виждаха, отразяваха мъката от непрежалимата загуба.
	— Кой съм и защо произнасям името на майка си? — попита нетърпеливо Силван. — Нейният син, разбира се. — Залитна крачка напред и протегна ръка. — Но битката… Кажи ми как завърши битката! Как се справихме?
	Елфът се отдръпна надалеч от търсещите му пръсти.
	— Каква битка? — попита той.
	Младежът просто се втренчи в него. В същия момент мярна раздвижване встрани от непознатия елф. От гората изникнаха още трима като него. Едва ли въобще щеше да ги забележи, ако не се бяха размърдали. Силван се запита колко ли дълго са стояли там. Не успяваше да разпознае лицата им, но това едва ли беше за чудене. Рядко се смесваше с долните чинове от войските на майка си. А и никога не го бяха окуражавали в това отношение, понеже един ден щеше да бъде техен крал и владетел.
	— Битката! — повтори още по-нетърпеливо Силван. — През нощта ни нападнаха великани! Разбира се, трябва да…
	Внезапно всичко му се изясни. Тези елфи не бяха облечени за война. Носеха пътнически дрехи. Разбира се, че не знаеха нищо за никаква битка.
	— Сигурно сте част от най-далечните ни патрули. Връщате се тъкмо навреме. — Младежът замълча и се концентрира в опит да пробие през мъглата от болка и отчаяние в мислите си. — Нападнаха ни снощи, по време на бурята. Армия от великани. Аз… — Отново замълча и прехапа устни в нежеланието да признае провала си. — Бях изпратен да доведа помощ. Стоманеният легион има крепост близо до Сителност. Надолу по пътя — посочи отслабнало. — Навярно съм паднал. Поел съм по грешен път и сега трябва да се върна обратно, а вече нямам сили. Едва ли ще успея, но вие бихте могли. Отнесете това съобщение на военачалника на легиона. Кажете му, че Алхана Звезден Бриз е била нападната…
	Младежът замълча. Един от елфите бе възкликнал едва доловимо. Водачът им, онзи, който пръв го бе заговорил, вдигна ръка, за да го накара да запази спокойствие.
	Силван ставаше все по-раздразнителен. Разбираше, че изглежда просто ужасно в очите им, подобно на ранена птица, притиснала криле към тялото си. Но беше отчаян. Навярно вече преваляше средата на утринта. Нямаше да успее да продължи. Беше на път да рухне окончателно. Изпъна се и приглади наметалото, което съответстваше на сана и личното му достойнство. Произнесе с нетърпящ възражение тон:
	— Вие служите на моята майка, Алхана Звезден Бриз. Сега нея я няма, но синът й Силваношей, вашият принц, стои пред вас от плът и кръв. От нейно и от мое име ви заповядвам да отнесете съобщението на Стоманения легион. Кажете им, че имаме нужда от тяхната помощ. Побързайте! Започвам да губя търпение!
	Освен това бързо губеше съзнание, но не искаше да се издаде пред войниците — не желаеше да им покаже слабостта си. Краката вече не го удържаха. Той се олюля, но преди да падне се улови за дънера на едно дърво. Елфите не бяха помръднали. Наблюдаваха го предпазливо и някак изумени, разширили бадемовите си очи. Погледите им се местеха от пътя, който лежеше отвъд щита, към него и обратно.
	— Какво сте ме зяпнали? — извика Силван. — Изпълнявайте! Аз съм вашият принц! — Внезапно му хрумна нещо. — Не се страхувайте за мен. Ще се справя някак. — Махна с ръка. — Просто тръгвайте! Тръгвайте! Спасете ги!
	Водачът на елфите се приближи, вперил сивите си очи в него, сякаш се опитваше да го прецени.
	— Какво искаш да кажеш? Как така си поел по грешен път?
	— Защо губите време в задаване на глупави въпроси? — отвърна разгневено Силван. — Ще докладвам за случая на Самар! Ще се погрижа всички до един да бъдете понижени! — Той се втренчи унищожително в елфа, който не откъсваше поглед от него. — Щитът се простира на юг от пътя. Бях тръгнал за Сителност. Сигурно, когато съм паднал, съм се обърнал в противоположната посока! Защото щитът… пътят…
	Озърна се към клисурата. Опита отново да си припомни какво се е случило, ала от болката в главата се чувстваше оглупял.
	— Невъзможно — прошепна.
	В каквато и посока да се бе насочил, все някога щеше да се добере до пътя. Защото пътят се простираше извън щита.
	И си оставаше там. Той се намираше във вътрешността му.
	— Къде съм? — попита объркано.
	— Намираш се в Силванести — отговори елфът.
	Силван затвори очи. Всичко беше загубено. Провалът му беше пълен. Той се отпусна на колене, след което просто се строполи по лице в сивата пепел. Чуваше нечии гласове, но всичко вече му се губеше като в кладенец.
	— Мислиш ли, че наистина е той?
	— Да.
	— Откъде си толкова сигурен, Ролан? Може да е някаква измама!
	— Видяхте го. Чухте какво каза. Усетихте мъката и отчаянието в гласа му. Ръката му е счупена. Погледнете синините по лицето му, разкъсаните му дрехи. Намерихме и следите по склона, откъдето е паднал. Подслушахме го да си говори сам, когато все още не знаеше, че сме наблизо. Видяхте как се опита да се добере до пътя. Как изобщо можете да се съмнявате?
	Тишина, а после пронизителен шепот:
	— Но как е минал през щита?
	— Някой бог ни го е изпратил — отговори водачът на елфите и младежът усети как нечии пръсти внимателно докосват бузата му.
	— Какъв бог? — попита скептично другият. — Няма богове.


	Когато Силван се събуди, откри че зрението му се е прояснило и отново може да разсъждава трезво. Наистина тъпата болка в главата правеше мисленето по-трудно от обичайното и в началото реши просто да остане неподвижен, за да позволи на мозъка си да прецени ситуацията. После си спомни пътя…
	Изправи се с усилие.
	Една твърда ръка легна на гърдите му и за момент го накара да застане неподвижно.
	— Не се въртете. Наместих ръката ви и я наложих с лапа, за да ускорим заздравяването. Опитайте се да й дадете малко почивка.
	Силван се огледа. В началото си бе помислил, че всичко е просто един сън. Че се е събудил и отново се намира в надгробната могила. Но не беше сънувал. Дънерите на дърветата бяха точно такива, каквито си ги спомняше — грозно сиви, заболели, умиращи. Постелята от листа, върху която го бяха положили, беше като предсмъртен одър от загниваща растителност. Младите дървета, растения и цветя в гората слабееха и вехнеха.
	Силваношей прие съвета на елфа и се отпусна назад, по-скоро за да си даде време да прецени ситуацията и собственото си объркване, отколкото защото имаше нужда.
	— Как се чувствате? — попита почтително елфът.
	— Главата ме боли съвсем малко — отговори младежът. — Но болката в ръката ми е изчезнала.
	— Добре — кимна елфът. — Можете да се изправите. Но бавно, иначе ще припаднете отново.
	Силната ръка му помогна да седне. Почувства как го връхлита замайване и желание да повърне, ала затвори очи и изчака неприятното усещане да отмине.
	Елфът поднесе една дървена паница към устните му.
	— Какво е това? — попита Силван, като надникна с подозрение към кафеникавото съдържание на паницата.
	— Отвара от билки — отвърна болногледачът му. — Навярно сте преживели леко сътресение. Отварата ще облекчи болката в главата и ще ви помогне да се възстановите. Хайде, изпийте я. Защо се противите?
	— Учили са ме никога да не пия или ям онова, което ми предлагат, освен ако преди това не съм видял, че някой опитва от него — каза Силваношей.
	Мъжът повдигна удивено вежди.
	— Дори и ако ви го предлага друг елф?
	— Особено тогава — отвърна мрачно младежът.
	— А — каза елфът. Чертите му се смекчиха в тиха печал. — Да, разбирам.
	Силван направи опит да се изправи на крака, ала замайването отново го връхлетя. Междувременно елфът допря купата до устните си и сам отпи няколко големи глътки. После учтиво изтри ръба й и пак я предложи на принца.
	— Но вземете предвид следното, младежо. Ако наистина исках да ви погубя, щях да ви прережа гърлото още докато бяхте в безсъзнание. Или просто щях да ви оставя там, където ви намерихме — кимна към сивите съсухрени дървета. — Така смъртта ви щеше да е бавна и болезнена, но пак би ви намерила, както намери твърде много от нас.
	Силваношей премисли казаното, или поне се опита да го обмисли през болката в туптящата си глава. В думите на елфа имаше смисъл. Той пое паницата с несигурни ръце и отпи. Течността беше горчива. Имаше вкус и мирис на дървесна кора. Отварата плъзна из тялото му и го затопли. Болката в главата намаля, а замайването постепенно отмина.
	Младежът най-после си даде сметка, че наистина е постъпил глупаво като е помислил този човек за член на армията на майка си. Елфът носеше странно наметало, направено от кожа и все пак подобно на килим от листа, на слънчева светлина, на трева и на храсти. Ако елфът не се движеше, вероятно просто би се стопил в гората, дотолкова съвършена бе изработката на дрехата. Тук, сред смъртта, той се възправяше като зелен спомен за предишната гора, сякаш отправяше предизвикателство към болката и страданието.
	— Колко дълго бях в безсъзнание? — попита Силван.
	— Няколко часа. Все още е Средиден, ако това ще ви помогне да се ориентирате.
	Младежът се огледа.
	— Къде са останалите? — Внезапно му бе хрумнало, че елфите вероятно се крият от някого.
	— Там, където трябва — отговори мъжът.
	— Благодаря ви, че ми помогнахте. Вероятно имате работа на някое друго място, както и аз. — Силван се изправи. — Трябва да вървя. Сигурно вече е прекалено късно… — Замълча, за да преглътне горчивината в устата си. — Но все още не съм изпълнил мисията си. Ако само ми покажете мястото, откъдето отново да прекося щита…
	Елфът го изгледа със съвсем същата напрегнатост.
	— Щитът не може да бъде преодолян.
	— Трябва да може! — настоя гневно Силван. — Аз го направих, нали? — Той се взря към дърветата в близост до пътя. Странното потрепване все още бе там. — Ще се върна обратно там, където минах за пръв път. Сигурен съм, че отново ще се получи.
	Закрачи мрачно по обратния път. Мъжът го последва, без да отрони и дума.
	Дали майка му и армията й бяха издържали срещу великаните толкова дълго? Младежът беше виждал войните на кралицата да извършват не един и два подвига. Налагаше му се да повярва, че отговорът е „да“. Налагаше се да убеди сам себе си, че все още разполагат с достатъчно време.
	Скоро откри мястото, където тялото му се бе търколило по склона към клисурата. Първият път, когато бе направил опит да се изкачи догоре, пепелта беше твърде хлъзгава, но сега започваше да изсъхва. Пътят нагоре беше по-лесен. Заизкачва се, като внимаваше да не размести ръката си. Елфът остана на дъното на клисурата и загледа мълчаливо след него.
	Силван достигна щита. Както и по-рано, нямаше никакво желание да го докосва. И все пак, точно тук, тъкмо на това място той бе преминал, съзнателно или несъзнателно. Виждаше съвсем ясно дирята, която петите му бяха оставили в калта. Виждаше падналото през пътеката дърво. Далечният спомен, че се е опитвал да го заобиколи, започваше да се завръща.
	Самият щит беше невидим, с изключение на едва загатнатото потрепване, когато слънчевите лъчи преминеха през него под точно определен ъгъл. Нямаше никакъв друг начин да разбереш, че съществува, освен по странното нагъване, което изкривяваше образите на дърветата и растителността от другата страна. Напомняше му на начина, по който горещите вълни набраздяваха картината над нагрято поле, карайки всичко да изглежда така, сякаш се отразява във водна повърхност.
	Силван стисна зъби и тръгна право срещу щита.
	Бариерата не искаше да го пропусне. По-лошо — всеки път, щом опиташе да направи крачка напред, изпитваше непреодолимо чувство за гадене, имаше чувството, че щитът залепя устни към тялото му и се старае да изсмуче цялата му жизнена енергия.
	Той се отдръпна разтреперан. Не възнамеряваше да опитва повече. Втренчи се в щита с безсилна ярост. Майка му с месеци бе опитвала да го преодолее, но така и не бе успяла. Срещу него бяха хвърляни армии, само че им се бе наложило да се върнат обратно. Самата Алхана, с риск за собствения си живот, се бе хвърлила срещу него, яздейки грифон — отново безуспешно. Какво можеше да стори той без ничия помощ?
	— И все пак — не се предаваше Силван, — се оказах от вътрешната му страна! Щитът ме пропусна. А сега ще ми позволи да изляза! Трябва да има начин. Онзи елф. Сигурно той е отговорен. Той и неговите съучастници са ме пленили, вкарали са ме в този затвор!
	Младежът рязко се обърна и видя, че мъжът продължава да стои на дъното на клисурата. Спусна се забързано по склона, като през целия път надолу се пързаляше по измокрената от дъжда трева. Слънцето залязваше. Средиден може и да бе най-дългият в годината, но все някога трябваше да отстъпи пред нощта. Най-сетне стигна долу.
	— Вие сте ме вкарали тук! — произнесе високо, толкова разгневен, че му се наложи да си поеме дълбоко дъх, за да успее да изговори думите. — И пак вие ще ме пуснете. Трябва да ме пуснете!
	— Това беше най-смелата постъпка, която някога съм виждал. — Мъжът мрачно огледа щита. — Самият аз не смея да се доближа толкова, а не съм страхливец. Смела и все пак — безнадеждна. Не можете да преминете. Никой не може.
	— Лъжеш! — обвини го яростно младежът. — Завлекли сте ме тук против волята ми. Незабавно ме пуснете да изляза!
	Без да е съвсем наясно какво прави, той посегна към шията на елфа, за да го стисне за гърлото, да го принуди да му се подчини, да го сплаши, за да го накара да му се подчини.
	Мъжът пресрещна китката му, изви я с вещина и преди да е разбрал какво се случва с него, Силван откри, че е застанал на колене. Елфът го освободи на секундата.
	— Все още си млад и си изпаднал в беда. Не ме познаваш. Мога да проявя снизхождение. Името ми е Ролан. Член съм на кирата. Аз и спътниците ми те открихме да лежиш на дъното на клисурата. Това е истината. Ако си чувал за кирата, знаеш, че говорим само истината. И нямам представа как си преминал през щита.
	Силван беше чувал родителите си да говорят за така наречения кират, организирана група от елфи, които патрулирали по границите на Силванести. Едно от задълженията на кирата беше да не позволява на чужденците да навлизат в родните им земи.
	Младежът въздъхна и скри лице в шепи.
	— Провалих се! Провалих тях! И сега те ще умрат!
	Ролан се приближи и сложи ръка на рамото му.
	— Вече ни каза името си, когато те намерихме за пръв път, но сега ще те помоля да се представиш отново. Няма причина да се страхуваш или да пазиш самоличността си в тайна, освен, разбира се — добави внимателно, — ако не носиш име, от което се срамуваш.
	Силван вдигна очи като попарен.
	— Нося името си гордо и достойно. И ако то стане причина да изгубя живота си, така да бъде. — Той заекна. Гласът му потрепери. — Бездруго хората ми сигурно вече са мъртви. Или умират точно в този момент. Защо пък аз да бъда пощаден?
	Той премигна, за да накара сълзите да се скрият и погледна мъжа.
	— Аз съм син на елфи, които вие наричате „мрачни“, но които в действителност са единствените, виждащи ясно в мрака край нас. Аз съм син на Алхана Звезден Бриз и Портиос от Квалинести. Името ми е Силваношей.
	Очакваше присмех. И естествено — недоверие.
	— И защо смяташ, че това име ще ти донесе смърт, Силваношей от Дома на Калдарон? — попита спокойно Ролан.
	— Понеже родителите ми са мрачни елфи. Понеже наемните убийци на елфите неведнъж са се опитвали да сложат край на живота им — отвърна младежът.
	— И все пак Алхана Звезден Бриз и нейните войни многократно са опитвали да пробият щита и да навлязат в земите, в които я наричат престъпница. Самият аз съм я виждал по време на обиколките ни в близост до бариерата.
	— Мислех, че ти е забранено да произнасяш името й — попита сърдито Силван.
	— Твърде много неща са ни забранени в Силванести — кимна Ролан. — И както изглежда, списъкът се увеличава всекидневно. Отговори ми. Защо Алхана Звезден Бриз прави опити да се върне в страната, която не я иска?
	— Това е нейният дом — каза принцът. — Къде другаде да отиде?
	— И къде другаде би могъл да отиде нейният син? — допълни тихо Ролан.
	— Значи ми вярваш?
	— Познавах майка ви и баща ви, Ваше височество — отговори мъжът. — Преди войната бях градинар в двора на злощастния крал Лорак. Познавах майка ви, когато беше дете. И се борих срещу съня заедно с баща ви Портиос. Приличате му, но има нещо и от нея, което веднага се набива на очи. Само обезверените не биха го признали. Чудото се случи. Вие се завърнахте. Никак не ме учудва, че щитът се е отдръпнал, за да ви пропусне.
	— Но все пак не пожела да ме пусне да изляза — напомни му сухо Силван.
	— Може би защото сте там, където трябва да бъдете, Ваше височество. Народът ви има нужда от вас.
	— Ако е така, защо тогава не вдигнете щита окончателно и не позволите на майка ми да се върне в кралството си? — настоя принцът. — Защо я държите настрана? Защо държите собствения си народ извън него? Елфите, които се бият за нея, са в опасност. Ако я бяхте допуснали, сега майка ми нямаше да се сражава с великани и нямаше да е попаднала в капан…
	Лицето на Ролан се беше смрачило.
	— Повярвайте ми, Ваше височество. Ако ние от кирата можехме да свалим този прокълнат щит, щяхме да сме го сторили отдавна. Бариерата хвърля плащеница от страх и отчаяние над всеки, който я приближи прекалено много. И убива всичко, що я докосне. Вижте! Вижте тук, Ваше височество.
	Ролан посочи трупа на една катерица на земята. Мъртвото тяло на малкото й също лежеше недалеч от нея. Посочи му и златните птици, заровени в пепелта. Никой вече нямаше да чуе песните им.
	— Ето как умира народът ни — произнесе натъжено.
	— Какво говориш? — попита изумено Силван. — Как умира?
	— Мнозина, млади и стари, прихващат болестта, за която няма лек. Кожата им посивява, като кората на тези дървета, крайниците им се съсухрят, очите им губят блясъка си. Отначало започват да се уморяват при тичане, сетне не могат да ходят, а накрая не успяват дори да се изправят. Изтляват бавно, додето смъртта не ги отведе.
	— Но защо тогава не свалите щита? — настоя младежът.
	— Неведнъж сме опитвали да убедим хората да се обединят срещу генерал Конал и Водачите на Дома, които са отговорни за издигането му. Но повечето отказват дори да ни изслушат. Казват, че болестта е чума, дошла при нас от външния свят. Така щитът е единственото, което стои между тях и злините отвън. Смятат, че ако го премахнем, всички ще умрем.
	— И може би не са далеч от истината — отрони Силван, като хвърли един поглед към бариерата и се замисли за великаните, които ги бяха нападнали през изминалата нощ. — Няма никаква чума, която поразява елфи, поне не и такава, за каквато да съм чувал. Но съществуват други врагове. Светът е изпълнен с опасности. Тук вътре поне не се грижите за тях.
	— Баща ви твърдеше, че ние, елфите, трябва да се присъединим към света, да станем част от него — отвърна с мрачна усмивка Ролан. — Че в противен случай ще изсъхнем и ще отмрем, като клонката, отсечена от дървото или…
	— … като роза, откъсната от храста — довърши Силван и също се усмихна от напиращите спомени. — Отдавна не сме чували нищо за баща ми — добави, загледан към сивата пепел, докато несъзнателно я разравяше с върха на ботуша си. — За последно знаех, че продължава борбата срещу Берил в Квалинести, земята, която драконесата държи в подчинение. Някои смятаха, че е мъртъв. Майка ми също, макар да отказваше да го признае на глас.
	— Ако е мъртъв, значи е изгубил живота си, борейки се за кауза, в която е вярвал — каза Ролан. — Смъртта му не е безсмислена. Въпреки че сега може и да изглежда така, саможертвата му ще помогне злото да бъде унищожено и светлината отново да огрее този мрачен свят. Умрял е от любов към живота! Храбро и предизвикателно. Когато народът ни умира — продължи елфът, а в гласа му се долавяше все по-голяма горчивина, — човек го забелязва трудно. Птичето перо пърха по вятъра и се отпуска безжизнено. — Той погледна Силван. — Все още сте изпълнен с живот. Чувствам как младостта се излъчва от вас така, както някога чувствах лъчите на слънцето. Колко много се различаваме! Виждате го, нали? Факт е, че и аз съм започнал да изсъхвам. Всички ние умираме съвсем бавно. Погледнете ме, Ваше височество. Забелязва се съвсем лесно.
	Силван не знаеше какво да отговори. Наистина мъжът изглеждаше малко по-блед от обичайното, кожата му имаше съвсем лек сивкав оттенък, но досега просто го беше отдавал на възрастта му или може би на това, че се намираха на това прокълнато място. Припомни си, че и останалите елфи от отряда носеха съвсем същия отпечатък в изпитите си очи.
	— Хората веднага ще забележат контраста във вас и бързо ще разберат какво са изгубили — настоя Ролан. — Това е причината, поради която сте били изпратени при нас. За да им покажете, че навън няма никаква чума. Единствената чума е тук, вътре — той постави ръка на сърцето си. — Вътре в нас! Трябва да ги убедите, че ако се отървем от щита, ще възвърнем себе си и своите земи към живот.
	„Макар моят живот да е свършен“ — каза си Силван. Болката се върна. Главата му се пръскаше. Ръката му пулсираше. Ролан го изгледа загрижено.
	— Не изглеждате добре, Ваше височество. Трябва да напуснем това място. Твърде дълго се задържахме в близост до щита. Елате с нас, преди болестта да е поразила и вас.
	Силваношей поклати глава.
	— Благодаря ти, Ролан, но не мога да се отдалеча оттук. Щитът може да се отвори и да ме пропусне още веднъж.
	— Ако останете тук, със сигурност ще умрете, Ваше височество — произнесе сериозно елфът. — Майка ви едва ли би го одобрила. Сигурен съм, че щеше да ви насърчи да отидете в Силваност и да предявите правата си над трона.
	Един ден ти ще седнеш на трона на Обединената нация на елфите. На този ден неправдите на миналото ще бъдат изправени. Ще прочистиш душите ни от всички грехове на елфите. Грехът на гордостта, на предубежденията и омразата. Тези грехове донесоха нашето падение. А ти ще бъдеш нашето изкупление.
	Думите на майка му. Спомняше си първия път, когато ги бе чул от нея. Трябва да е бил на пет или шест години. Лагеруваха в пустошта недалеч от Квалинести. Беше нощ. Той спеше. Внезапно нечий вик разкъса съня му и го накара да се събуди. Огънят бе почти изгаснал, ала светлината бе повече от достатъчна, за да осъзнае, че баща му се бори с нещо, което приличаше на сянка. Още сенки се тълпяха край тях. Не бе успял да види нищо друго, тъй като майка му се хвърли отгоре му с цялото си тяло, притискайки го към земята. Не можеше да вижда, не можеше да диша, нито да изкрещи. Нейният страх, нейните топлина и тежест почти го бяха задушили.
	А после всичко беше приключило. Тъмната, топла тежест на Алхана се вдигна. Майка му го взе на ръце и го залюля, като проливаше сълзи, целуваше го и го молеше да й прости, ако го е наранила. На бедрото й имаше кървава бразда. На рамото на баща му се виждаше дълбока рана от нож — съвсем близо до сърцето. Недалеч от огъня лежаха телата на трима елфи, облечени в черно. Години след това Силваношей продължаваше да се буди нощем със стряскащата мисъл, че един от тези елфи е бил изпратен, за да го убие.
	Изоставиха телата на убийците на вълците. Никой не желаеше да се наеме с погребението им. Алхана го бе приспала и тогава за пръв бе чул тези думи от нея. По-късно щеше да ги чува отново и отново.
	Може би сега тя бе мъртва. И все пак, общата им мечта живееше, живееше в него. Той обърна гръб на щита. — Ще дойда с вас — кимна на Ролан от кирата.


>	5
>	Свещеният огън

	В старите дни, преди Войната на Копието, пътят, водещ от Нерака към пристанищния град Санкшън, се поддържаше добре, тъй като единствен той минаваше през планините, известни под името Господарите на Смъртта. Пътят, наричан още Пътят на Стотната миля, понеже беше дълъг точно сто мили — плюс-минус фърлонг или два* — беше настлан с чакъл. Хиляди крака бяха минали по този чакъл през изминалите години. Обутите в ботуши крака на човеците, косматите крака на гоблините, ноктестите лапи на драконидите. Толкова много, че чакълът се беше набил в земята и повече не можеше да помръдне.
	[* Една миля е равна на 1609,34 м., един фърлонг е равен на 201,12 м. — Б.пр.]
	В разгара на Войната на Копието Пътят на Стотната миля бе задръстен от хора, добитък и каруци с провизии. Всеки, който искаше да се придвижва по-бързо, трябваше да се издигне в небето на гърба на лекокрилите сини дракони или да използва услугите на летящите цитадели. Онзи обаче, който се принуждаваше да използва пътя, със сигурност рискуваше забавяне с дни поради стотиците пехотинци, които упорито пъплеха по ужасния маршрут, независимо дали упътени към Нерака или бягащи оттам. Пътят се спускаше стръмно от високопланинската долина чак до равнището на морето и изминаването му често се оказваше опасно начинание.
	Каруците, натоварени със злато, сребро, стомана, сандъци с крадени скъпоценности и плячка, ограбена от покорени народи, се теглеха от мамути — единствените достатъчно силни създания, които можеха да се справят със стръмния наклон. От време на време се случваше някоя от каруците да се преобърне или да счупи колело и да разсипе товара си или мамутът, който я тегли, да полудее и да прегази коларите и всеки, изпречил се под краката му. В онези дни пътят се задръстваше напълно, докато офицерите не успееха с викове и удари да въведат ред сред хората си.
	Сега мамутите ги нямаше, бяха измрели. Пътниците също бяха изчезнали. Повечето бяха твърде остарели. Други пък — отдавна мъртви. И всички до един бяха забравени. Пътят стоеше опустял и само ветровете виеха над него, независимо че с гладката си повърхност от фин чакъл бе смятан от мнозина за едно от малкото сътворени от човеците чудеса по лицето на Крин.
	Вятърът духаше откъм гърбовете на мрачните рицари, докато препускаха по извиващото се тяло на змията, наречена Пътят на Стотната миля. Този вятър, останка от бурята, виеше сред планинските върхове и донякъде напомняше за Песента на смъртта от долината, но все пак беше просто ехо — нито толкова ужасно, нито толкова плашещо. Рицарите яздеха бясно, яздеха в унес, без всякаква идея защо или накъде са се упътили. Яздеха с въодушевление, каквото никога дотогава не бяха изпитвали.
	Поне Галдар не си спомняше някога да е преживявал нещо подобно. Минотавърът тичаше с огромни скокове редом с Мина и усещаше в себе си неестествена сила. Имаше чувството, че с лекота би могъл да тича по този начин оттук чак до Ледена стена. При всеки друг случай Галдар лесно би могъл да отдаде енергията и чистата си радост на факта, че отново е възвърнал изгубената си ръка, ала по лицата на мъжете край себе си виждаше съвсем същата бодрост, същите плам и страхопочитание, каквито сам изпитваше.
	Отдалече човек лесно би могъл да ги сбърка с вече отминалата буря — копитата на конете разтърсваха планинските стени, железните подкови изтръгваха искри от повърхността на камъните.
	Мина яздеше начело, подканяше ги да продължават, дори когато чувстваха, че са изчерпали всичките си сили, помагаше им да открият още малко желание и енергия в себе си, винаги когато вече смятаха, че са дали всичко от себе си. Яздеха в нощта, а пътят им се осветяваше от отблясъците на мълниите. Яздеха денем и спираха единствено за да напоят конете и да хапнат по няколко залъка на крак.
	Чак когато вече на всички им се струваше, че животните са на път да изпопадат от преумора, Мина най-сетне им позволи да спрат. Вече бяха изминали почти половината разстояние. Тленен Огън изглеждаше така, сякаш би продължил на драго сърце. Всъщност конят дори ясно даде да се разбере, че негодува срещу почивката — пръхтеше недоволно, а раздразнените му протести разцепваха въздуха и отекваха обратно от околните върхове.
	Тленен Огън се подчиняваше единствено на своята господарка. Очевидно не виждаше никакъв смисъл в съществуването на който и да било друг. По време на първата почивка Галдар бе допуснал грешката да се приближи, за да поеме поводите му, докато Мина слизаше — нещо, на което го бяха учили като основно задължение към предводителя, и което вършеше, макар и недотам успешно по време на службата си при Ернст Магит. Устните на Тленен Огън тутакси се вдигнаха, за да оголят зъбите му, а очите му загоряха подивяло със странна светлина, която поне донейде обясняваше как е получил името си. Галдар благоразумно побърза да отстъпи назад.
	Много коне се плашеха от минотаврите. Сметнал, че може би проблемът е в това, Галдар нареди на едного от мъжете да се заеме с животното на водачката.
	Мина тутакси отмени заповедта му.
	— Отдръпнете се. В Тленен Огън няма любов за никой друг освен за мен. Подчинява се само на моите команди и то, единствено когато те не противоречат на собствените му инстинкти. Няма как да му попреча да забие задните си копита във всеки, който се приближи прекалено много.
	След тези думи Водачката пъргаво и без ничия помощ скочи на земята. После сама разседла и свали юздите на коня и го отведе на водопой. Нахрани го и го почисти със собствените си ръце. Войниците последваха примера й и започнаха да се приготвят за настъпващата нощ. Мина не им позволи да запалят огньове.
	— Очите на соламнийците гледат — каза тя. — А пламъците се забелязват отдалече.
	Мъжете бяха не по-малко изморени от животните. Не бяха спали от два дни и една нощ. Ужасната буря ги бе изцедила, а принудителният преход ги беше довел до пълно изтощение. Вълнението, отвело ги толкова далече, започваше да отслабва. Приличаха на затворници, сънували прекрасен сън за свобода и простор, които току-що са се събудили и открили, че все още са оковани във вериги.
	Сега, когато очарованието на мълниите и тъмносивата роба на гръмотевиците вече ги нямаше, Мина не изглеждаше по-различно от всяко друго момиче, при това дори не им се струваше привлекателна, а по-скоро мършава и кокалеста. Рицарите се привеждаха над храната си в светлината на луната и мърмореха, че до един са били пратени за зелен хайвер. Не малко погледи се насочваха мрачно и разгневено към Мина. Някой дори стигна дотам, че на всеослушание заяви: какво толкова, всеки мрачен мистик би могъл да възстанови ръката на Галдар, голяма работа.
	Минотавърът лесно можеше да ги накара да замълчат с довода, че никой мрачен мистик така и не се бе наел да възстанови ръката му, без значение колко молби беше отправил. За него нямаше значение дали му бяха отказали, защото не им достигаха сили, или понеже в джобовете му нямаше достатъчно стоманени монети. Мрачните мистици от ордена на Нерака не му бяха върнали ръката. Ала това странно момиче беше и той нямаше нищо против да й посвети остатъка от живота си. Все пак не каза нищо. Ако нещата стигнеха дотам, на драго сърце би я защитил, но бе любопитен да разбере как ли ще се справи Мина с тази ситуация.
	Момичето сякаш не обръщаше внимание на това, че авторитетът постепенно й се изплъзва. Просто седеше встрани и над мъжете, настанена върху една огромна канара. От мястото си наблюдаваше протежението на планинската верига — озъбена почерняла паст с бели върхове, зинала към звездното небе. Тук и там чернотата се взривяваше от оранжевите огньове на вулканите. Вглъбена в себе си, Мина бе потънала в мисли дотам, че като че ли не забелязваше назряващия бунт сред редиците им.
	— Проклет да съм, ако продължавам да яздя към Санкшън! — обади се един от рицарите. — Знаете какво ни чака там. Хиляда проклети соламнийци, ето какво!
	— На развиделяване изчезвам към Хур — каза друг. — Сигурно съм си изгубил ума, че да стигна толкова далече.
	— Няма да съм първа смяна — рече високо трети. — И бездруго тя не ни дава нито да запалим огньове, нито да затоплим храната. Нека тя пази.
	— Ами да, нека тя пази първа — съгласиха се охотно останалите.
	— Така и смятам да направя — обади се спокойно Мина. Тя стана и се върна обратно на пътя. Застана встрани от него с разкрачени крака. После скръсти ръце на гърдите си и се обърна към мъжете:
	— Ще изкарам всички смени тази нощ. Нуждаете се от почивка за утрешния ден. Нуждаете се от сън.
	Не изглеждаше разгневена. Нито изпитваше съчувствие. Нито се опитваше да им помогне, нито се съгласяваше с когото и да било с надеждата да възвърне благоразположението им. Просто излагаше фактите, привеждайки логичен аргумент. Хората се нуждаеха от почивка, за да се справят с утрешния ден.
	Мъжете започнаха да се успокояват, но все още бяха гневни, като деца, с които са си направили шега и това не им е харесало. Мина даде нареждания всички да приготвят постелите си и да лягат.
	Рицарите се подчиниха, но продължаваха да мърморят, че одеялата им били мокри от бурята и как изобщо някой можел да очаква от тях да спят на твърдите скали? До един се кълняха, че първото, което ще направят на сутринта, е да си оберат крушите по-далече от лудото момиче.
	Мина се върна на мястото си на канарата и вдигна очи към звездите и изгряващата луна. Сетне запя.
	Песента й не приличаше на Песента на смъртта, ужасния погребален напев, който бяха чули сред призрачните скали на долината Нерака. Песента на Мина беше бойна песен. Песен, която храбреците пееха, додето крачат към врага, която ободрява сърцата им и кара душите на противниците им да се свиват от ужас.
P>
	Слава зове ни
	със тръбен звук,
	зове ни за храбри дела
	на поле на честта.
	Зове твойта кръв
	из лумнали пламъци,
	в черна земя,
	в жадна земя
	и огън пресеят.
P$
	Песента продължаваше като химн на победители в момент на тържество, песен за спомените на стария войн.
	Галдар затвори очи. Виждаше подвизи, изтъкани от храброст и кураж, но ето — и това го изпълни с невъобразима гордост, — че великите дела, за които се пееше в песента, извършваше не някой друг, а самият той. Неговият меч блясваше в пурпурнобелите мълнии и той пиеше от кръвта на враговете си. А сетне крачеше към поредното славно сражение с все същата песен на уста. Мина неизменно беше пред него, водеше го, вдъхновяваше го, подканяше го да я последва в сърцето на битката. Пурпурнобелият блясък се лееше от нея и го къпеше в светлината си.
	Песента беше свършила. Минотавърът премигна. Удивено и раздразнено осъзна, че е заспал. Нямаше намерение да заспива, искаше да остане на пост заедно с нея. Разтърка очи. Щеше му се песента да започне отново. Без нея нощта му се струваше празна и студена. Озърна се, за да види дали и останалите се чувстват по този начин.
	Мъжете спяха дълбоко и умиротворено, с усмивка на уста. Стискаха оръжията си така, сякаш бяха готови всеки момент да скочат и да се хвърлят във вихъра на сражението. До един споделяха общ сън. Сънят, за който се разказваше в песента.
	Той погледна учудено Мина. Очите й срещнаха неговите.
	Галдар се изправи, за да се присъедини към нея на канарата.
	— Знаещ ли какво видях, Командире? — попита я той.
	Очите с цвят на кехлибар бяха уловили луната в прегръдката си.
	— Да, зная — отговори тя.
	— Ще сториш ли всичко това за мен, за нас? Ще ни поведеш ли към победата?
	Кехлибарените очи, превърнали луната в свой пленник, можеха да го погълнат.
	— Ще го сторя.
	— Твоят бог ли дава тези обещания?
	— Да — отвърна мрачно Мина.
	— Кажи ми името му, за да го славословя — настоя Галдар.
	Момичето бавно и категорично поклати глава. Погледът й изостави минотавъра и се насочи към небето, което изведнъж бе притъмняло сега, след като бе уловила луната в очите си. Единствената светлина извираше от тези очи.
	— Времето не е дошло.
	— Кога, кога ще дойде времето? — поиска да узнае той.
	— Смъртните са изгубили вярата си напълно. Те са като деца, изгубени в мъглата, които не виждат нищо друго освен собствените си носове. Така че ги следват, ако въобще следват някой или нещо. Някои са така изплашени, че се страхуват да помръднат. Хората трябва да повярват първо в себе си. Чак след това ще бъдат готови да повярват другиму.
	— Ще превърнеш ли това в действителност, Командире? Ще го накараш ли да се случи?
	— Утре ще станеш свидетел на чудо — отговори тя.
	Галдар седна на канарата.
	— Коя си ти, Командире? — попита. — Откъде идваш?
	Мина го погледна и отвърна с лека усмивка:
	— А кой си ти, Подкомандире? И откъде идваш?
	— Аз съм минотавър. Роден съм в…
	— Не — тя поклати глава. — Преди да се родиш.
	— Преди да се родя? — Галдар беше объркан. — Не зная. Никой не знае.
	— Именно. — Момичето отмести поглед.
	Галдар почеса рогатата си глава и сви рамене. Очевидно тя не желаеше да каже, а и защо ли? Не му влизаше в работата. Пък и беше без значение. Тя бе права. До този момент не вярваше в нищо. Но ето, че беше открил нещо, в което си струваше да повярва. Беше открил Мина.
	Отново чу гласа й. Звучеше рязко:
	— Уморен ли си?
	— Не, Водачке на Нокътя, не съм — отвърна той. Беше спал едва няколко часа, ала и този сън му се бе сторил изключително ободряващ.
	Тя разтърси глава.
	— Не ме наричай Водачка на Нокътя. Наричай ме Мина.
	— Но това е недопустимо, Водачке на Нокътя — запротестира минотавърът. — Ако ви наричам по име, значи не проявявам нужното уважение.
	— Ако хората ми нямат уважение към мен, ще има ли значение как ме наричат? — произнесе тя. — Пък и — добави със студена убеденост — истинското ми звание все още не съществува.
	Сега вече на Галдар му се стори, че Мина донякъде е прекалила. Може би някой трябваше да отрезви това момиче.
	— Вероятно смятате, че трябва да се издигнете до „Господар на Нощта“? — предположи по-скоро на шега, имайки предвид най-високата титла в редовете на Рицарите на Нерака.
	Мина не се засмя.
	— Някой ден Господарят на Нощта ще коленичи пред мен.
	Галдар много добре познаваше лорд Таргон и за момент се обърка в опита да си представи как алчният, ненаситен и амбициозен човечец се навежда за нещо по-различно от медно петаче. Самата идея беше нелепа и минотавърът не успя да измисли отговор на думите й, така че запази мълчание, като предпочете отново да си припомни за съня и славата, подобно на жаден човек, който протяга ръце към прохладна вода. Искаше му се да запази тази вяра, искаше му се тази вяра да бъде нещо повече от обикновен мираж.
	— Ако си сигурен, че не си уморен, Галдар — продължи Мина, — ще те помоля за една услуга.
	— Всичко, каквото пожелаете, Вод… — заекна той.
	— Утре ще влезем в битка. — През гладките черти на лицето й премина лека тръпка. — Никога не съм използвала каквото и да е оръжие. Мислиш ли, че ще имаме време да ми покажеш как да си служа с такова?
	Долната челюст на Галдар увисна. Зачуди се дали е чул правилно. Беше толкова изумен, че не успяваше да намери правилния отговор.
	— Вие… никога не сте си служили с оръжие?
	Тя спокойно кимна.
	— А някога влизали ли сте в битка, Мина?
	Поклащане на глава. Отчаянието на минотавъра растеше:
	— Виждали ли сте битка?
	— Не, Галдар — Мина му се усмихна. — Тъкмо поради тази причина моля за помощта ти. Ще слезем малко по-надолу по пътя, за да не смущаваме почивката на останалите. Не се тревожи. Ще бъдат в пълна безопасност. Тленен Огън ще ме предупреди, ако се зададе враг. Донеси някое оръжие, което смяташ, че ще усвоя най-лесно.
	Тя го остави и пое надолу по пътя, за да намери някое подходящо за упражнения място. Все така изумен, минотавърът се засуети в търсене на оръжие — за момиче, което никога дотогава не се бе сражавало и което щеше да ги поведе в утрешната битка.
	Разтърси яростно глава, опитвайки да възвърне ясната си преценка. Сънят изглеждаше реален, а реалността приличаше на сън. Той изтегли камата си и за момент остана вгледан в нея. Лунната светлина протече като живак по острието й. Сетне промуши с върха й ръката си, същата ръка, която Мина бе възстановила. Парливата болка и стичащата се топла кръв потвърдиха, че ръката му е истинска, подсказваха, че е съвсем буден.
	Галдар бе дал обещание и ако имаше нещо в живота му, което да не бе продал, разрушил или захвърлил, то навярно това беше собственото му достойнство. Върна обратно камата в пояса си и започна да разглежда струпаните оръжия.
	За меч не можеше и дума да става. Нямаше достатъчно време, за да я обучи както трябва, а не му се искаше да гледа как причинява повече вреда на себе си и на хората край нея, отколкото на враговете им. Не успяваше да открие нищо подходящо. Изведнъж погледът му попадна върху точно определено оръжие. Лунната светлина се отразяваше в него, сякаш нарочно искаше да привлече вниманието му — оръжието, известно под името зорница, или утринна звезда. Галдар се втренчи в него. Намръщи се замислено и го претегли на ръка. Утринната звезда е боен чук, окичен в единия си край с множество шипове, които, според хората с по-развихрена фантазия, му придават вид на зорница. Не беше тежък, не изискваше много време и усилия да го овладееш и вършеше чудесна работа срещу тежко бронирани рицари. Човек просто трябваше да налага с него врага си, докато бронята му не се пропука като черупка на орех. Естествено, през цялото време, докато го налагаш, е от съществено значение да избягваш ударите на меча му. Минотавърът подбра малък щит и въоръжен по този начин, слезе тежко надолу по пътя, поверил лагера на един кон.
	— Сигурно съм си изгубил ума — измърмори. — Чисто и просто съм превъртял.
	Мина вече беше избрала подходящо място край пътя. Беше достатъчно широко и навярно в миналото преминаващите армии го бяха използвали за почивка между отделните преходи. Тя пое утринната звезда, прецени я на око и я завъртя, за да усети центъра на тежестта й. Галдар й показа как да държи щита и къде да го разположи, за да има най-голяма полза от него. После й обясни как да използва чука и й позволи да направи няколко опита, колкото да навикне към усещането за оръжието.
	С удовлетворение (и облекчение) установи, че Мина се учеше бързо. Макар да нямаше необходимото телосложение, беше силна. Пазеше равновесие умело, а движенията й бяха отмерени и бързи. Минотавърът издигна собствения си щит и й нареди да му нанесе няколко пробни удара. Първият беше впечатляващ, вторият го накара да отстъпи, а третият изрови огромна дупка в щита и разтърси ръката му до костта.
	— Харесва ми това оръжие, Галдар — каза одобрително тя. — Изборът ти е добър.
	Минотавърът изръмжа, потърка тръпнещата си ръка и остави настрана щита. Изтегли меча си, уви го в наметалото, а наметалото пристегна с въже, след което зае позиция.
	— А сега е време да се захванем за работа сериозно — каза.
	В края на следващите два часа Галдар не можеше да не признае, че е впечатлен от напредъка на своята ученичка.
	— Сигурна ли си, че никога не са те обучавали за войник? — попита, като спря за момент да си поеме дъх.
	— Никога — отговори Мина. — Виж, ще ти покажа. — Тя прехвърли меча в другата си ръка и му показа онази, с която го бе държала. — Сам отсъди дали говоря истината.
	Меката й длан бе покрита с разкървавени мехури. И все пак, дори за секунда не се бе оплакала, не бе примижала по време на ударите, макар навярно болката от раните и да бе непоносима.
	Галдар я изгледа с неподправено възхищение. Ако има поне едно достойнство, което минотаврите да признават, то е умението да понасяш мълчаливо всяка болка, колкото и голяма да е тя.
	— Навярно в теб живее духът на някой наистина голям войн, Мина. Минотаврите имат предания, които разказват, че това вече се е случвало. Когато някой от нашите войни умре в храбра битка, обичаят повелява да отрежеш сърцето му и да го изядеш. Така духът му може да се пресели в теб.
	— Единствените сърца, които възнамерявам да ям, са тези на враговете ми — каза Мина. — Волята и силата са ми дадени свише. — Тя отново прехвърли утринната звезда в окървавената си ръка.
	— Не, достатъчно упражнения за тази нощ — възпротиви се Галдар и й отне оръжието. — Трябва да се погрижим за тези рани. Изглеждат зле — добави, като я погледна сърдито. — Страхувам се, че утре няма да можеш да държиш юздите на коня си, да не говорим за боен чук. Може би все пак трябва да изчакаме няколко дни, за да се възстановиш.
	— Утре трябва да бъдем в Санкшън — каза Мина. — Така трябва. Ако пристигнем и ден по-късно, битката ще е приключила, а нашите войски ще са претърпели ужасни загуби.
	— Санкшън е под обсада от доста отдавна — възрази със съмнение минотавърът. — Така е, откакто соламнийците сключиха сделка с мошеника, който управлява града, Хоган Примката. Не можем да ги прогоним, а и те нямат достатъчно сили, за да ни отблъснат. Положението е безизходно. Всеки ден атакуваме стените, а те се отбраняват. Избиват се цивилни. Части от града вече са опожарени. Може би в края на краищата цялата работа ще им омръзне и накрая ще се предадат. Обсадата продължава повече от година. Не виждам как един ден може да промени всичко. Най-добре да останем тук, за да си починеш.
	— Все още не виждаш, понеже очите ти не са се отворили напълно — каза Мина. — Донеси ми малко вода, за да се измия и намери някаква дреха, с която да почистя кръвта. Не се плаши. Ще бъда в състояние както да яздя, така и да се бия.
	— Но защо не се излекуваш сама? — предложи Галдар, като едновременно с това я изпитваше, в надеждата си да види още едно чудо. — Излекувай се, както излекува мен.
	Очите с цвят на кехлибар уловиха първите лъчи на зората. Тъкмо започваше да се развиделява. Стоеше загледана в изгрева и в същия миг минотавърът си помисли, че може би точно сега Мина виждаше и залеза.
	— Стотици ще издъхнат в ужасни мъки — каза тихо тя. — Болката, която понасям, е в тяхно име. Принасям тази болка в дар на своя бог. Разбуди хората, Галдар. Време е.
	Минотавърът очакваше повече от половината мъже да заминат, както бяха заплашвали предната вечер. Когато обаче се върна в лагера, откри, че рицарите са наставали и оживено разговарят за големите подвизи, които ги очакват през настъпващия ден. Духът им беше приповдигнат и във въздуха се носеше нетърпеливо очакване. Всички разказваха за странните сънища, които са имали.
	Мина се появи малко по-късно, понесла с окървавените си ръце щита и бойния чук. Галдар я наблюдаваше загрижено. Упражненията и усилената езда от предния ден я бяха изтощили. Застанала в средата на пътя, изолирана, самотна, тя изглеждаше крехка и смъртна като всички останали. Главата й бе сведена, а раменете й бяха отпуснати. Навярно болката в ръцете й беше нетърпима. Мускулите й сигурно се бяха превърнали в обтегнати въжета. Внезапно Мина въздъхна, вдигна очи към небето, сякаш безмълвно отправяше въпрос дали наистина има силата да продължи.
	Щом я забелязаха, рицарите вдигнаха мечове над глави и започнаха да ги удрят в щитовете си за поздрав.
	— Мина! Мина! — повтаряха унесено, а виковете им се отразяваха в околните планински склонове и се връщаха назад като ясния звук на бойна тръба.
	Мина вдигна глава. Поздравите бяха като вино за отпадналия й дух. Устните й се разтвориха и тя отпи. Отпадналостта се свлече от гърба й като непотребна дрипа. Бронята й заблестя в червено под зловещите лъчи на изгряващото слънце.
	— По конете! Днес ще срещнем славата — произнесе тя. Рицарите избухнаха в радостни възгласи.
	Тленен Огън се приближи по даден от нея знак. Тя се метна на седлото и улови юздите му с разкървавените си ръце. Чак тогава, докато заемаше мястото си до стремената на коня, Галдар забеляза, че Мина носи сребърен медальон около шията си. Огледа го по-внимателно, за да види какво е изписано върху него.
	Медальонът беше празен. Чисто сребро. Без никакви означения.
	Странно. Защо й беше да носи празен медальон? Така и не му се удаде да попита, понеже в същия момент Водачката смушка коня си в хълбоците.
	Тленен Огън се понесе в галоп по пътя.
	И рицарите на Мина я последваха.


>	6
>	Погребението на Карамон Маджере

	С изгрева на слънцето — великолепие от злато и пурпур, напръскано с трептящо червено — жителите на Утеха започнаха да се събират пред странноприемница „Последен дом“, за да отдадат последната си почит към така обичания от тях храбър, добър и мил човек, който сега бе положен вътре.
	Почти не разговаряха. Хората стояха мълчаливо и надвисналата тишина беше като предвестник на голямата тишина, която един ден ще застигне всекиго. Майките усмиряваха плачещите си деца, които се взираха в обляната в светлини Странноприемница, без да разбират какво се случва, макар все пак да усещаха, че не е хубаво. Чувството бе толкова силно, че щеше да се запечата в неукрепналите им умове като нещо, което да помнят до края на живота си.
	— Наистина съжалявам, Лора — каза й Тас в тихите часове преди зазоряване.
	Лора стоеше до сепарето, в което Карамон обичаше да закусва рано сутрин. Просто бе застанала наблизо, без да прави нищо, без да вижда каквото и да било, с бледо и измъчено лице.
	— Карамон беше най-добрият приятел в целия свят — каза й Тас.
	— Благодаря ти — усмихна се тя едва-едва. Очите й бяха зачервени от плач.
	— Тасълхоф — напомни й кендерът, помислил, че е забравила името му.
	— Да. — Лора изглеждаше смутена. — Ъъъ… Тасълхоф.
	— Аз съм Тасълхоф Кракундел. Оригиналният — добави той, сетил се за трийсет и седемте съименници, които имаше. Трийсет и девет, ако се брояха и кучетата. — Карамон ме позна. После ме прегърна и каза, че много се радва да ме види.
	Лора го погледна несигурно.
	— Определено изглеждаш като Тасълхоф. Но за последно съм го виждала, когато още бях малко момиченце, а и всички кендери така или иначе си приличат, пък и няма никакъв смисъл! Тасълхоф Кракундел е мъртъв от трийсет години!
	Тас тъкмо се канеше да й обясни всичко за Устройството за Пътуване във времето, за Физбан и за това, как е нагласил устройството погрешно, така че вместо в началото е пристигнал в края на първото погребение на Карамон — ала в гърлото му бе заседнала толкова голяма буца, че така и не успя да проговори.
	Очите на Лора се насочиха към стълбището на Странноприемницата. Тя отново заплака и скри лице в шепите си.
	— Хайде, хайде — рече Тас и я потупа по рамото. — Скоро ще дойде Палин. Той знае кой съм и ще изясни всичко.
	— Палин няма да дойде — изплака Лора. — Не мога да му изпратя вест. Твърде опасно е! Собственият му баща е мъртъв, а той не може да присъства на погребението. Жена му и добрата ми сестра няма как да напуснат Хейвън, понеже драконът е завардил пътищата. Само аз съм тук да кажа сбогом. Твърде трудно е! Не мога да го понеса!
	— Ама защо, разбира се, че Палин ще дойде — увери я Тас, като се чудеше какъв ли дракон е завардил пътищата и защо. Канеше се да попита, ала в ума му се бореха твърде много мисли и въпросът така и не успя да се вреди. — В Странноприемницата е отседнал един млад вълшебник. Стая Седемнайсет. Името му е… е, забравих му името, но ще го изпратиш до Кулата на Върховното чародейство в Уейрит, където Палин е водач на Ордена на белите мантии.
	— Каква кула в Уейрит? — каза Лора. Беше престанала да плаче и изглеждаше объркана. — Кулата я няма, изчезна, също като онази в Палантас. А Палин беше водач на Академията за чародеи, но сега дори това не му е останало. Драконесата Берил унищожи академията преди почти година, горе-долу на тази дата. И няма никаква стая Седемнайсет, не и откакто построихме Странноприемницата за втори път.
	Тас бе толкова зает да си припомня фактите, че не я слушаше.
	— Палин ще се отзове веднага и ще доведе със себе си Даламар, а с него и Джена. После ще изпрати човек до лейди Кризания в Храма на Паладин и до Златна Луна и Речен Вятър в Кю-шу и до Лорана и Гилтас и до Силваношей в Силванести. Съвсем скоро ще пристигнат, така че трябва… трябва…
	Гласът на кендера постепенно заглъхна.
	Лора се взираше в него така, сякаш внезапно му бяха поникнали две глави. Знаеше за какво става дума, понеже някога беше виждал как на един трол му пониква втора глава, а тогава почувства съвсем същото изражение и на собственото си лице. Лора започна да отстъпва, без да откъсва очи от Тас.
	— Стой си там — каза му, като говореше много внимателно и изключително тихо. — Седни, а аз… ще ти донеса голяма чиния с…
	— Пикантни картофи? — попита грейнал кендерът. Ако нещо изобщо можеше да го отърве от буцата в гърлото, то това трябваше да бъдат само пикантните картофи на Отик.
	— Да, голяма, препълнена чиния с пикантни картофи. Още не сме запалили огъня, а и готвачката беше толкова разстроена, че й позволих да си отиде, така че може да не стане веднага. Ти просто седни ей там и ми обещай, че няма да ходиш никъде — каза Лора, като все така отстъпваше от масата. Придърпа един стол между себе си и Тас.
	— О, никъде няма да ходя — обеща кендерът, като се настаняваше доволно. — А и нали се сещаш, трябва да говоря на погребението.
	— Да, правилно. — Лора така силно стисна устни, че в резултат в продължение на няколко секунди не успяваше да отрони и дума. После си пое дълбоко дъх и добави: — Трябва да говориш на погребението. Стой там, добър кендер.
	„Добър“ и „кендер“ бяха две думи, които — ако изобщо някога се случваше — доста рядко биваха произнасяни в едно и също изречение, така че Тасълхоф прекара известно време на масата, като размишляваше какво ли означава добър кендер и дали самият той не е такъв. Накрая заключи, че вероятно беше, понеже всички го наричаха герой и така нататък. След като реши въпроса по задоволителен начин, той отново извади бележките за речта си и започна да ги преглежда, като си тананикаше някаква мелодийка, колкото да му прави компания и да прогони тъгата.
	Чуваше приглушения глас на Лора, която говореше с някого, може би дори с младия вълшебник от стая Седемнайсет. В разговора ставаше дума за кендер, който е силно опечален, даже побъркан и вероятно твърде опасен, но Тас не му обърна никакво внимание. По всяко друго време Тас щеше силно да се интересува да види със собствените си очи кендер, който е опечален, побъркан и опасен, ала тъй като бе предприел това пътуване на първо място — или по-скоро, на второ място, — за да изнася реч, предпочете да се концентрира изцяло върху нея.
	Все още се съсредоточаваше — в компанията на чиния с картофи и халба пенливо пиво, когато изведнъж си даде сметка, че над него се е надвесил висок човек. Лицето на човека не беше никак дружелюбно.
	— О, здрасти — рече Тас, като вдигна очи и се усмихна на своя изключително добър приятел рицаря, който го бе арестувал предния ден. Тъй като рицарят му бе изключително добър приятел, беше адски жалко, че никак не успяваше да си припомни името му. — Сядай. Искаш ли малко картофи? Яйца?
	Рицарят отказа, без да обяснява каквото и да е. Той седна срещу кендера и се втренчи мрачно в него.
	— Казаха ми, че продължаваш да причиняваш неприятности — произнесе студено и някак неприятно мъжът.
	Всъщност точно в този момент Тасълхоф бе изключително горд от себе си, задето не причинява неприятности. Просто си седеше тихичко на масата и се отдаваше на тъжни размисли за смъртта на Карамон, както и на някои по-весели за времето, което бяха прекарвали заедно. Не беше вдигнал поглед нито веднъж, за да провери за нещо интересно в сандъка за дърва. И бе пропуснал обичайната си практика да прерови сребърната кутия. Може би ставаше дума за необичайната кесия, попаднала по неизвестен път в негово притежание, но тъй като нямаше никакъв спомен да я е взимал, трябваше да заключи, че някой просто я е изгубил. Със сигурност щеше да се погрижи да я върне на собственика й веднага след погребението.
	Ето защо Тас имаше пълното право да изрази справедливото си възмущение от намеците на рицаря. Той му хвърли строг поглед. Или по-скоро леко разфокусиран, но строг поглед.
	— Сигурен съм, че не си имал намерение да го даваш толкова грозно — рече. — Разстроен си. Разбирам те напълно.
	Лицето на младия рицар тутакси се обля в изключително отличим цвят, който бързо преля във взривоопасно червено. Опита се да каже нещо, ала беше толкова ядосан, че вместо думи от устата му излязоха единствено пръски слюнка.
	— Виждам къде е проблемът — поправи се Тас. — Нищо чудно, че не се разбираме. Нямах предвид „грозно“ като това да си „грозен“. Имах предвид отношението, а не лицето ти, което все пак си остава забележително грозно. Не си спомням някога да съм виждал такова чудо. Все пак приемам напълно, че няма как да си намериш ново лице, а и едва ли можеш да си намериш ново отношение към останалите, след като си соламнийски рицар и прочее, но допускаш грешка. Не съм причинявал никакви неприятности. Просто си седях ей тук и хапвах картофи — между другото наистина са доста добри, сигурен ли си, че не искаш? Е, щом отговорът е не, ще довърша останалите. Докъде бях стигнал? А, да. Просто си седях тук, хапвах и работех върху речта си. За погребението.
	Когато рицарят най-сетне успя да проговори без да пръска слюнки, речта му бе станала дори още по-студена и неприятна, ако това изобщо беше възможно:
	— Господарката Лора ми прати съобщение по един от клиентите, че си я плашел с чудатите си, неразумни изявления. Началниците ми ме изпратиха да те върна в затвора. Освен това биха искали да знаят — добави с мрачни нотки — как си успял да избягаш оттам тази сутрин.
	— Ужасно бих се радвал да се върна в затвора с теб. Беше наистина хубав затвор — отвърна любезно Тас. — Никога не бях виждал тъмница, която да е осигурена срещу кендери. Но ще дойда веднага след погребението. Разбираш ли, веднъж вече пропуснах събитието. Не мога да си го позволя за втори път. Ох! Не, съвсем забравих. — Тас въздъхна. — Не мога да се върна в затвора с теб. — Наистина му се искаше да си припомни как се казва рицарят. Ала нямаше как да го попита. Не беше възпитано. — Трябва веднага да се прибирам в собственото си време. Обещах на Физбан. Не бива да се размотавам. Може би бих могъл да посетя затвора ви друг път?
	— Дали пък няма да е по-добре, ако му позволите да остане, сър Джерард? — обади се Лора, като застана до тях. От неудобството ръцете й извиваха и мачкаха престилката. — Изглежда решен на всичко и не ми се иска да причинява повече неприятности. А пък и — сълзите отново напълниха очите й — може би казва истината! В края на краищата, баща ми смяташе, че наистина е Тасълхоф.
	Джерард! Тас въздъхна облекчено. Джерард, това беше името на рицаря.
	— Наистина ли? — попита скептично войнът. — Така ли каза?
	— Да — отговори Лорана, като бършеше сълзите си с престилката. — Кендерът влезе в странноприемницата. Татко седеше на обичайното си място. Кендерът отиде право при него и каза: „Здрасти, Карамон! Дойдох да говоря на погребението ти. Малко съм подранил, така че ми се стори уместно първо да чуеш речта ми.“ А татко го погледна изненадано. В началото ми се стори, че не му повярва, но после го погледна отблизо и извика „Тас!“, след което го прегърна продължително.
	— Така е — потвърди с леко запушен нос Тас. — Прегърна ме и каза, че се радва да ме види и къде съм се губил през цялото това време. Казах му, че е дълга история, а точно сега времето е единственото нещо, с което не разполага в изобилие, така че най-добре веднага да му прочета речта си. — Носът му окончателно се запуши, така че кендерът решително го избърса с ръкав.
	— Можем да му позволим да остане за погребението — предложи Лора. — Идеята сигурно би се харесала на татко. Ако само нямате нищо против… да го наглеждате.
	Джерард определено се колебаеше. Дори се опита да спори с нея, ала в това отношение Лора приличаше на майка си и веднъж решила, не искаше да променя намеренията си. В този момент не можеше да я разубеди и армия от дракони.
	Лора разтвори вратите на Странноприемницата, за да позволи на слънчевите лъчи да влязат вътре, да влязат животът и живите, които желаеха да отдадат последна почит на починалия. Карамон Маджере лежеше в прост дървен ковчег точно пред голямото огнище, което толкова много бе обичал. Сега огнището бе празно — пламъците отдавна бяха изтлели и на мястото им имаше единствено пепел. Жителите на Утеха минаваха един по един и всеки спираше, за да остави по нещо — мълчаливо сбогом, тиха благословия, любима играчка или свежо набрани цветя.
	Опечалените веднага забелязваха, че изражението на Карамон беше необичайно умиротворено, някак по-радостно в сравнение с времето, което бе прекарал без своята любима Тика.
	— Сега вече са заедно — казваха хората през сълзи.
	Лора стоеше до вратата и приемаше съболезнованията им. Беше облечена във всекидневните си дрехи — снежнобяла блуза, чиста престилка, красива пола в наситено синьо и бяла фуста. Посетителите се чудеха защо ли не е сложила черна забрадка.
	— Татко би се възпротивил — беше краткият отговор.
	Хората разправяха, че било страшно тъжно, задето й се налагало сама да изпраща баща си. Сестра й Дезра беше в Хейвън по работа — там купуваха хмел за всеизвестното пиво на Странноприемницата, ала сега беше уловена в капана на драконесата Берил. Все пак Дезра беше успяла да изпрати тайно съобщение, че е добре, но не смееше да пътува, пътищата в тези времена вече не бяха така безопасни, както в миналото.
	Колкото до сина на Карамон, Палин, той бе заминал на поредното от мистериозните си пътувания. Дори и да знаеше къде е, Лора не обелваше и дума за него. Ъша, неговата жена, която работеше като художник на портрети и бе доста известна, бе заминала заедно с Дезра. Тъй като Ъша бе рисувала портретите на някои доста изтъкнати членове на ордена на Нерака, тя бързо влезе в преговори с тях, за да се опита да им издейства безопасно завръщане в Утеха. Нейните деца, Улин и Линша, на свой ред бяха заминали да дирят приключения. За Линша — соламнийския рицар — не бяха чували нищо от месеци насам. Улин пък бе заминал надалече, след като до него бяха достигнали слухове за някакъв магически артефакт, открит в Палантас.
	Тас седеше в сепарето, пазен от Джерард. Загледан как хората влизат и излизат, кендерът поклати глава:
	— Казвам ти, погребението на Карамон не би трябвало да има нищо общо с това — настоя още веднъж.
	— Затваряй си устата, дяволе — просъска тихо войнът. — И без глупавото ти бърборене, на Лора и приятелите на баща й им е достатъчно тежко. — И за да подчертае важността на думите си, той улови кендера за рамото и хубаво го разтърси.
	— Боли — запротестира Тас.
	— Добре — изръмжа Джерард. — А сега пази тишина и изпълнявай каквото ти се нарежда.
	Тас наистина запази мълчание — доста необичайно изживяване за него. Мълчание, което постигна далеч по-леко, отколкото повечето му познати биха допуснали. Всичко се дължеше на буцата в гърлото, която все така не можеше да преглътне от мъка. Тъгата се примесваше с объркване, а объркването му бе толкова силно, че му пречеше да мисли.
	Погребението на Карамон въобще не вървеше така, както се предполагаше. Кендерът можеше да го твърди със сигурност, понеже вече бе присъствал на първото погребение на приятеля си и знаеше как са преминали нещата. Този път нямаше нищо общо с предишния. Следователно Тасълхоф някак не можеше да се наслади пълноценно на изживяването такова, каквото го бе очаквал.
	Нещо не беше както трябва. Всичко се бе объркало. Категорично. Напълно и необратимо. Никой от сановниците, които трябваше да присъстват, така и не бяха дошли. Палин го нямаше и Тас вече започваше да си мисли, че Лора е била права. Може би той наистина нямаше да дойде. Лейди Кризания също. Липсваха Златна Луна и Речен Вятър. А Даламар не се беше материализирал от сенките, тоест все още никой не си бе изгубила ума от страх. Тас откри, че не може да произнесе замислената реч. Буцата в гърлото му беше твърде голяма. Още едно от нещата, които не си бяха на мястото.
	Тълпата бе огромна — почти цялото население на Утеха. Всички бяха тук и искаха да отдадат последна почит на обичния човек. Но при все това не беше толкова голяма, колкото при първото събитие.
	Погребаха стария войн близо до любимата му Странноприемница, точно до гробовете на неговата жена и двамата му сина. Младата валенова фиданка, която самият Карамон бе посадил в чест на мъртвата си съпруга, вече растеше и избуяваше. Валеновите дървета, посадени за двамата му сина, се издигаха напълно израсли, горди като почетната стража от соламнийски рицари, които отдаваха на Карамон чест, каквато рядко спохождаше някой извън техния Орден — придружавайки ковчега му до самия гроб. Сега на свой ред Лора трябваше да засади валеново дърво в името на баща си — дърво, което щеше да се издига в самия център на Утеха, недалече от дървото на майка й. Двойката валени се издигаше в центъра на града години наред и всички бяха съгласни, че присъствието им е изключително подходящо.
	Сега обаче младата фиданка на Карамон стоеше в прясно обърнатата земя и изглеждаше самотна и отчаяна. Хората казаха онова, което им бе на сърце и отдадоха последна почит. Рицарите прибраха мечовете си със сериозни изражения и с това погребението приключи. Всички се разотидоха за вечеря.
	Странноприемницата стоеше затворена за пръв път, откакто по време на Войната на Копието червеният дракон я бе вдигнал и запратил надалече от дървото. Приятелите на Лора й предложиха да прекарат първите няколко вечери с нея, за да я избавят от самотата, ала тя решително отказа с думите, че иска да остане с мислите си. Готвачката също си отиде, понеже тъй или иначе плачеше непрекъснато и не беше в състояние да сготви абсолютно нищо. Колкото до блатното джудже, от мига, в който бе научило за смъртта на Карамон, то не бе помръднало от мястото си в ъгъла. Джуджето остана там и плака, и рева до безкрай, додето, за всеобщо облекчение, сълзите му най-сетне не пресъхнаха, а то потъна в непробуден сън.
	— Сбогом, Лора — каза Тас и протегна ръка. Той и Джерард си тръгваха последни; кендерът отказа да се помести, докато всички не си отидоха и бе напълно уверен, че нищо не се е случило по начина, по който трябваше да се случи в действителност. — Погребението беше много хубаво. Не толкова хубаво, колкото другото погребение, но предполагам, това не зависеше от теб. Наистина не разбирам какво не е наред. Може би точно заради това Карамон помоли сър Джерард да ме заведе при Даламар, което, естествено, ще направи, макар да ми се струва, че Физбан би го сметнал за размотаване. Няма значение, сбогом и много благодаря.
	Лора сведе очи към кендера. Сега Тас никак не изглеждаше весел и бодър. Вместо това беше унил и отпаднал духом, и наистина отчаян. Внезапно тя коленичи до него и го прегърна.
	— Вярвам ти! Вярвам, че си Тасълхоф! — каза му тихо и пламенно. — Благодаря ти, че дойде. — Прегърна го още по-силно, така, че без малко да го остави без дъх, след което тичешком излезе по посока на семейната част от Странноприемницата. — Ще заключите ли, сър Джерард? — долетя гласът й, преди вратата да се затвори шумно.
	Странноприемницата остана съвсем тиха. Единственият звук долиташе от шумоленето на листата и отъркването на валеновите клони един в друг. Шумоленето звучеше някак тъжно, а клоните сякаш плачеха. Никога досега Тас не беше виждал Странноприемницата толкова празна. Той се огледа и си припомни нощта, в която всички се бяха срещнали след петгодишна раздяла. Виждаше лицето на Флинт и чуваше сърдитото му мърморене, виждаше Карамон, застанал съвсем близо и покровителствено до своя брат-близнак, докато острите очи на Рейстлин внимателно изучаваха всичко и всеки край него. Почти можеше да чуе отново песента на Златна Луна:
P>
	Жезъл, лумнал във синьо, изчезва сега;
	поляните вехнат, дойде есента.
P$
	— Всички изчезнаха — произнесе тихо Тас, усещайки как носът му отново започва да се запушва.
	— Да тръгваме — обади се Джерард.
	Рицарят сложи ръка на рамото му и го насочи към изхода. На вратата двамата спряха, колкото кендерът да се освободи от разни ценни предмети, които съвсем случайно се бяха търкулнали из кесиите му. Джерард се погрижи да остави предметите на тезгяха, за да могат собствениците им да си ги потърсят. След като свърши с това, той откачи ключа от куката му до вратата и заключи. После отново го закачи, но на куката отвън, в случай, че дойдеше някой окъснял пътник, който се нуждае от стая за през нощта. Чак тогава отново завъртя кендера в правилната посока и двамата заслизаха по стълбището.
	— Къде отиваме? — попита Тас. — Какъв е този пакет? Може ли да погледна вътре? Ще ме заведеш ли при Даламар? Отдавна не съм го срещал. Разказвал ли съм ти историята за това как го видях за пръв път? Карамон и аз бяхме…
	— Просто млъкни, става ли? — пресече го с нетърпящ възражения тон Джерард. — От всички тези дрънканици ме заболява главата. Ако толкова искаш да знаеш къде отиваме, връщаме се в гарнизона. И като заговорихме за пакета, който нося, ако дори го докоснеш, ще те изкормя на място.
	Рицарят не каза нищо повече, макар Тас да продължи да го разпитва и да задава въпроси, и да се опитва да познае, а после отново да пита дали е познал и дали Джерард не би му дал поне някаква идея, дали е топло или студено. Съдържанието на пакета беше ли по-голямо от кутия за сладки? Да не би да е котка? Да не би да е котка в кутия за сладки? Напразно. Войнът мълчеше. А хватката му си оставаше все така желязно сключена около рамото на кендера.
	Скоро двамата стигнаха до гарнизона на соламнийските рицари. Постовите на входа поздравиха Джерард сдържано. Рицарят не отвърна на поздрава им. Вместо това направо заяви, че трябва да се срещне с Господаря на Щитовете. Стражите, които бяха част от свитата на Господаря на Щитовете, отговориха, че веднага щом лордът се върнал от погребението, наредил никой да не го безпокои. После поискаха да узнаят причината за посещението му.
	— Причината е лична — отвърна рицарят. — Предайте на лорда, че се нуждая от наставление по въпросите на Кодекса на честта. И че въпросът не търпи отлагане.
	Единият от стражите се отдалечи. Минута по-късно се върна и неохотно каза, че сър Джерард може да заповяда.
	Войнът понечи да влезе, повлякъл след себе Тас.
	— Не толкова бързо, сър — стражът препречи пътят му с алебардата си. — Господарят не спомена нищо за никакъв кендер.
	— Кендерът е под моя опека — обясни Джерард. — По лично нареждане на лорда. Не съм получавал заповед да го освобождавам. Все пак съм готов да го оставя при вас, ако можете да ми гарантирате, че докато съм вътре няма да му се случи нищо лошо — а срещата може да се проточи до няколко часа, сами разбирате дилемата ми — и че когато се върна, ще го открия там, където съм го оставил.
	Стражът се поколеба.
	— Сигурен съм, че кендерът с удоволствие ще ви разкаже историята за първата си среща с магьосника Даламар — добави сухо Джерард.
	— Влизайте — каза стражът.
	Двамата преминаха през портата, разположена в средата на висока ограда от заострени дървени трупи. Във вътрешността на гарнизона бяха разположени конюшните, неголямо тренировъчно поле с цели за стрелците с лък, както и няколко допълнителни сгради. Не беше голям гарнизон. В началото просто го бяха изградили, за да могат гвардейците, даващи караул пред Гробницата на Последните герои, да се разположат все някъде. Впоследствие бе станало ясно, че по един или друг начин това ще бъде последната защита на Утеха при бъдещо нападение от страна на драконесата Берил.
	От известно време Джерард живееше със сгряващата мисъл, че може би дните му на обикновен постови са към края си и че битката с дракона е неминуема. Все пак на никой от рицарите не беше позволено да разгласява тази информация. Така или иначе нямаха никакви доказателства, че Берил планира нападение над града, нито пък искаха по какъвто и да било начин да я навеждат на тази мисъл. Ала командирите на соламнийските рицари предпочитаха да играят на сигурно и тихо подготвяха почвата за бъдещи бойни действия.
	Във вътрешността на ограждението бе приютена дълга постройка, която рицарите и войниците под тяхно разпореждане използваха за спане. Другите постройки се използваха за складове и помещения за личния състав. В една от тях управителят на гарнизона разполагаше с лични покои, които изпълняваха функцията и на кабинет.
	Адютантът на лорда посрещна Джерард и го въведе вътре.
	— Негова светлост ще ви приеме веднага, сър Джерард — каза той.
	— Джерард! — обади се нечий женски глас. — Колко се радвам да те видя. Стори ми се, че чух името ти.
	Лейди Уорън беше красива жена в началото на шейсетте, със снежнобяла коса и кожа с цвят на топъл чай. През четиридесетте години брак бе придружавала съпруга си навсякъде. И макар да беше също толкова непоклатима и решителна, колкото всеки един войник, в момента носеше престилка, опръскана с брашно. Тя целуна Джерард по бузата и хвърли подозрителен поглед към кендера.
	— Богове! — произнесе. — Дребосъче! — извика към вътрешността на дома с глас, който като нищо можеше да звънти и над бойното поле. — Бързо, заключи всичките ми бижута!
	— Тасълхоф Кракундел, мадам — обади се Тас и й предложи ръката си.
	— Кой не е в днешно време? — отговори лейди Уорън и бързо скри под престилката покритата си с брашно ръка, върху която блестяха няколко изключително интересни пръстена. — Как са скъпите ти майка и баща, Джерард?
	— Извънредно добре, благодаря ви, мадам — каза той.
	— Непослушно момче такова — нахока го тя и го заплаши с пръст. — Не знаеш абсолютно нищичко за здравето им. И не си писал на скъпата си майчица от цели два месеца. Горката жена се принуждава да пише на съпруга ми и най-жалостиво да се интересува дали пазиш краката си сухи. Засрами се. Да я тревожиш така безжалостно! Негова светлост й е обещал, че ще й пишеш възможно най-скоро. Няма да се учудя, ако още сега не те накара да седнеш пред него и да започнеш да съчиняваш писмо до нея.
	— Да, мадам — каза Джерард.
	— Трябва да вървя и да довърша във фурната. Дребосъчето и аз решихме да изпечем за Странноприемницата сто самуна хляб, за да помогнем на Лора да се справи някак. Горкичката. Тъжен ден за Утеха. — Лейди Уорън избърса една напираща сълза и остави по бузата си брашнена следа.
	— Да, мадам — каза Джерард.
	— Можете да влезете — извести адютантът, като отвори вратата, която свързваше общата част на къщата с личните покои на лорда.
	Лейди Уорън се отдалечи, като преди това му поръча непременно да изпрати поздравите й на майка си. Джерард безизразно обеща, че ще изпълни молбата й. После й се поклони и последва адютанта.
	Веднага щом влезе вътре, бе посрещнат топло от огромен мъж на средна възраст с черна кожа, която бе нещо обичайно за населението на Южен Ергот. Изненадващо, рицарят отвърна също толкова топло на поздрава му.
	— Радвам се, че се отби, Джерард! — каза лорд Уорън. — Влизай и сядай. Значи това е кендерът?
	— Да, сър. Благодаря ви, сър. Ако позволите. — Джерард отведе Тас до едно кресло и го бухна в него. В ръцете му се появи въже. Действаше толкова бързо, че кендерът така и не успя да възрази. Рицарят завърза китките му за дръжките на креслото, след което запуши устата му с кърпа.
	— Необходимо ли е? — попита предпазливо лордът.
	— Ако възнамеряваме да проведем поне някакво подобие на разумен разговор, да, сър — отвърна Джерард, като си придърпваше стол. Той постави мистериозния вързоп на пода пред себе си. — В противен случай рискувате да чуете истории как това е вторият път, когато сме погребали Карамон Маджере. Кендерът ще ви увери, че погребението се е различавало от предишното, на което е присъствал. Освен това ще ви изрецитира списък на присъстващите при първото и списък на онези, които не са присъствали на второто.
	— О — лицето на лорд Уорън се смекчи и придоби жалостиво изражение. — Трябва да е от печалните. Бедното създание.
	— Какви са тези печални? — попита Тас, само дето благодарение на превръзката през устата думите му не се чуваха никак ясно и звучаха така, сякаш говореше малко джуджешки с щипка гномски, за да бъде още по-неразбираемо. Естествено, никой не го разбра и следователно не си направи труда да му отговори.
	Джерард и лордът се впуснаха в обсъждане на погребението. Лорд Уорън говореше с такава тъга за починалия Карамон, че буцата в гърлото на кендера отново се завърна и напълно обезсмисли наличието на превръзката.
	— А сега, Джерард, какво мога да направя за теб? — попита накрая командирът на гарнизона, щом разговорът за погребението най-сетне се изчерпа. Той внимателно се вгледа в младия рицар. — Адютантът спомена, че си искал да те посъветвам за нещо свързано с Кодекса на честта.
	— Да, милорд. Нуждая се от наставленията ви.
	— Ти, Джерард? — едната посивяваща вежда на сър Уорън се повдигна. — И откога даваш и пукната пара за повелите на този Кодекс?
	Рицарят видимо се изчерви и се размърда от неудобство. Лордът се усмихна победоносно.
	— Чувам, че изказваш на всеослушание мнението си за старите начини и тесногръдите ветерани…
	Джерард отново се размърда в стола си.
	— Сър, възможно е понякога наистина да изказвам съмненията си относно определени предписания на Кодекса…
	Веждата на сър Уорън се издигна още по-високо.
	Младият рицар разсъди, че е напълно уместно да смени темата.
	— Милорд, снощи имахме инцидент. Имаше и цивилни свидетели. Ще се задават въпроси.
	Изражението на лорда стана мрачно:
	— Ще се наложи ли събиране на Съвета?
	— Не, милорд. Ценя високо мнението ви и ще се съобразя с решението ви по въпроса. Беше ми възложена задача. Трябва да зная дали да се впусна в нейното изпълнение или да откажа.
	— Кой ти даде тази задача? Друг рицар? — Сър Уорън изглеждаше смутен. Беше напълно наясно за взаимната омраза, която цареше между Джерард и останалите рицари от гарнизона. Отдавна имаше опасения, че ще възникнат разправии и дори някое глупаво предизвикателство на полето на честта.
	— Не, сър — отговори с равен тон войнът. — Задачата ми беше поставена от умиращ човек.
	— А! — възкликна лордът. — Карамон Маджере.
	— Да, милорд.
	— Предсмъртна молба?
	— Не толкова молба, милорд — каза Джерард. — Задача. Бих казал заповед, но Маджере не принадлежеше към Ордена.
	— Не и по рождение, може би — поправи го внимателно командирът на гарнизона, — но по душа едва ли се е раждал по-добър рицар от него.
	— Да, милорд. — Джерард замълча за момент, а Тас изумено и за пръв път видя колко дълбок отпечатък беше оставила смъртта на Карамон в младия мъж.
	— Последното желание на умиращия е закон за положилия клетва пред Кодекса на честта. Кодексът постановява, че подобно желание трябва да бъде осъществено, независимо от трудността му и стига да е изпълнимо от смъртен. Кодексът не прави разлика дали умиращият принадлежи към Ордена или не, дали е мъж, жена, елф, джудже, гном или кендер. Честта те задължава да приемеш задачата, Джерард.
	— Ако е изпълнимо от смъртен — повтори думите му Джерард.
	— Да — кимна лордът. — Така постановява Кодексът. Синко, виждам, че си дълбоко разтревожен. Ако е възможно, бих искал да узная повече за същността на предсмъртното желание на Карамон.
	— Няма нищо доверително, сър. Така или иначе трябва да ви обясня за какво става дума, понеже ако се наема с изпълнението му, ще ми бъде необходимо разрешение да напусна поста си. Карамон Маджере поиска от мен да отведа този кендер, кендера, който виждате и който твърди, че е самият мъртъв от поне трийсет години Тасълхоф Кракундел, при Даламар.
	— Магьосникът Даламар? — попита недоверчиво лорд Уорън.
	— Да, милорд. Ето как се случи всичко. Докато лежеше в ръцете ми, Карамон спомена, че отново е срещнал съпругата си. Сетне ми се стори, че търси някого сред насъбралите се наоколо ни хора. А после каза: „Но къде е Рейстлин?“
	— Това трябва да е неговият брат-близнак? — прекъсна го командирът на гарнизона.
	— Да, сър. Карамон добави: „Каза, че ще ме чака“, имайки предвид, че Рейстлин се е съгласил да го изчака, преди да е напуснал този свят и да се е упътил към следващия, или поне така тълкуваше думите му Лора. Самият Карамон често повтаряше, че тъй като двамата са били близнаци, единият не може да влезе в света на благословените без другия.
	— Не ми се вярва някой въобще да си помисли да допуска Рейстлин Маджере в който и да е от „благословените светове“ — отбеляза сухо лорд Уорън.
	— Вярно е, сър — усмихна се накриво Джерард. — Ако наистина съществува такъв свят, в което се съмнявам, то тогава…
	Той замълча и се покашля от притеснение. Лордът мълчеше смръщено и го измерваше строго. В края на краищата Джерард реши да пропусне философските измерения на дискусията и да продължи своя разказ.
	— Карамон добави нещо като: „Рейстлин трябва да е тук. Ето я Тика. Не разбирам. Нещо не е както трябва. Тас… Какво каза Тас… Различно бъдеще… Даламар ще знае… отведи Тасълхоф при Даламар.“ Беше извънредно разстроен и ми се стори, че едва ли ще умре в мир, освен ако не дам обещанието си. Така че го направих.
	— Магьосникът Рейстлин е мъртъв повече от петдесет години! — възкликна сър Уорън.
	— Да, сър. Така нареченият герой Кракундел също е мъртъв от повече от трийсет, така че това също не може да е той. А магьосникът Даламар е изчезнал. Никой нито го е виждал нито чувал, още откакто Кулата на Върховното чародейство е изчезнала. Говори се, че членовете на Последния конклав официално са го обявили за мъртъв.
	— Слуховете са верни. Палин Маджере лично го потвърди пред мен. Но не разполагаме с никакви доказателства и ни се налага да се справим някак с предсмъртното желание на неговия баща. Не съм сигурен как да постъпим.
	Джерард замълча. Тас на драго сърце би проговорил, ала бързо осъзна, че превръзката през устата му пречи на двамата мъже да разбират думите, така че нямаше никакво значение дали говори или мълчи. В интерес на истината дори самият кендер не беше сигурен как да постъпи. Нарежданията на Физбан бяха да присъства на погребението, след което незабавно да се върне обратно. „Не се размотавай!“ бяха точните думи на магьосника и очевидно особено държеше на тях, понеже очите му не предвещаваха нищо добро. Тас седеше в креслото, дъвчеше замислено превръзката и се опитваше да определи точния смисъл на думата „размотаване“.
	— С ваше разрешение, милорд — обади се Джерард, — искам да ви покажа нещо.
	Той вдигна пакета от пода и го постави върху бюрото на лорда. Започна да развързва въжето, с което бе пристегнат.
	По същото време Тас вече бе успял да измъкне ръцете си. Сега вече спокойно можеше да се разтъпче наоколо и да огледа стаята, по чиито стени висяха няколко наистина приказни меча, един щит, а в единия ъгъл дори се намираше цяла чанта с карти. Кендерът погледна картите с копнеж и едва не се поддаде на желанието си краката му да го отнесат при тях, ала преди всичко го задържа любопитството да разбере какво има в пакета на рицаря.
	Джерард все още се бавеше; очевидно му бе трудно да се справи с възлите.
	Тас се канеше да му предложи услугите си, ала рицарят със сигурност нямаше да остане във възторг, така че просто започна да убива време в зяпане и опит да преброи зрънцата, които падаха от горната в долната част на пясъчния часовник. Беше истинско предизвикателство, понеже падаха страшно бързо. Точно когато вече си мислеше, че е уловил ритъма, две или три от тях падаха наведнъж и разваляха всичките му сметки.
	Беше стигнал някъде между пет хиляди седемстотин трийсет и шест и пет хиляди седемстотин трийсет и осем, когато пясъкът изтече напълно. Джерард все още се бореше с възлите. Сър Уорън се пресегна и обърна пясъчния часовник наопаки. Тас отново започна да брои.
	— Едно, две, три-четири-пет…
	— Най-сетне! — измърмори младият рицар и развърза вързопа.
	Тас мигом заряза броенето на песъчинки и се изправи на пръсти, за да вижда по-добре.
	Джерард внимателно разопакова краищата, като полагаше грижи — последното не убягна от вниманието на кендера — да не се докосва до съдържанието. Скъпоценните камъни проблеснаха в лъчите на залязващото слънце. Възбудата обзе така силно Тас, че той скочи от креслото и махна със замах превръзката от устата си.
	— Хей! — извика и посегна към предмета. — Ами това е точно като моето! Откъде го намери? Я гледай! — продължи, като го разглеждаше отблизо. — То е моето!
	Железните пръсти на Джерард се сключиха около ръката на кендера, малко преди да е докоснала инкрустирания със скъпоценни камъни предмет. Лорд Уорън се взираше надолу с отворена уста.
	— Намерих го в една от кесиите на малкия негодник, сър — каза рицарят. — Предната нощ, докато го претърсвахме, преди да го заключим в затвора. Затвор, който — бих добавил — не е чак толкова добре осигурен срещу кендери, колкото смятахме. Не съм сигурен — не съм магьосник или нещо подобно, милорд — но устройството изглежда магическо. Доста магическо.
	— То е магическо — заяви, като се пръскаше от гордост, Тасълхоф. — С него дойдох тук. Беше на Карамон, но той винаги се тревожеше, че някой може да го открадне и да направи маса поразии. Поне аз не мога да си представя кой би сторил нещо подобно. Предложих му да се погрижа за него, но той каза, не, смятал, че трябва да отиде при някой, при когото ще бъде в безопасност и тогава Даламар също предложи да го вземе, така че Карамон му го даде и… — Кендерът престана да разказва, понеже никой не го слушаше.
	Лорд Уорън отдръпна ръце от писалището. Предметът беше горе-долу с размерите на яйце и богато инкрустиран със скъпоценни камъни, които проблясваха и сияеха. Ако човек се вгледаше по-внимателно, щеше да установи, че е сглобен от безброй по-малки частички, които изглеждаха така, сякаш можеха да се приплъзват една покрай друга и да променят положението си. Командирът на гарнизона се взираше предпазливо в него. Джерард продължаваше да държи здраво кендера.
	Слънцето потъваше зад хоризонта и лъчите му ярко нахлуваха през прозореца. В кабинета беше прохладно и всичко постепенно потъваше в сенки. Предметът искреше и блещукаше като малко слънце.
	— Никога не бях виждал нещо подобно — обади се със страхопочитание лордът.
	— Нито пък аз, сър — отвърна Джерард. — Но Лора е.
	Сър Уорън изненадано вдигна поглед.
	— Каза, че баща й притежавал подобен предмет. Държал го под ключ в някоя от стаите на Странноприемницата. Стая, посветена на неговия брат-близнак Рейстлин. Спомня си съвсем ясно деня, още преди Войната на Хаоса, когато баща й извадил предмета от скривалището му и го дал на… — Рицарят замълча.
	— Даламар? — попита изумено лордът. Той отново се втренчи в устройството. — Споменал ли е баща й какво може да прави, каква магия обладава?
	— Да. Според него, предметът му бил даден от Пар-Салиан и сам лично той се бил връщал назад във времето с помощта на магията му.
	— Съвсем вярно — намеси се Тасълхоф. — Аз също бях с него. Оттам знам как работи устройството. Нали разбирате, изведнъж ми хрумна, че може и да не надживея Карамон…
	Лорд Уорън произнесе една-единствена дума — изключително искрено и натъртено. Тасълхоф беше впечатлен. Рицарите обикновено не употребяваха такива думички.
	— Мислиш ли, че е възможно? — попита комендантът. Сега гледаше право в Тас и го гледаше така, сякаш и той бе забелязал, че на кендера са пораснали две глави.
	„Очевидно никога не е виждал трол. Тези хора наистина трябва да излизат повече“ — помисли си Тас.
	— Дали това е истинският Тасълхоф Кракундел?
	— Карамон Маджере смяташе, че е така, милорд.
	Сър Уорън отново насочи вниманието си към странното устройство.
	— Явно е древен артефакт. В днешно време никой магьосник няма способностите да създава такива предмети. Дори и аз мога да доловя излъчването му, а не съм чародей, за което само мога да благодаря на съдбата. — Той се обърна към Тас: — Не ми се вярва. Кендерът го е откраднал, а после е скалъпил някаква история, за да извини престъплението си… Разбира се, налага се да върнем устройството, ако не на Даламар, то поне на маговете. — Комендантът се намръщи. — Най-малкото, трябва да го държим далеч от ръцете на кендера. Къде е Палин Маджере? Според мен той е правилният човек, с когото трябва да се допитаме.
	— Не можете да попречите на устройството само да се върне в ръцете ми — изтъкна Тас. — Така е направено, че винаги да се оказва в мое притежание, случва се рано или късно. Пар-Салиан… Великият Пар-Салиан, нали разбирате, веднъж се срещнахме. Изпитваше огромно уважение към кендерите. Огромно. — Той изгледа изпод вежди младия рицар с надеждата, че Джерард ще разбере намека. — Както и да е, Пар-Салиан обясняваше на Карамон, че устройството е направено така, че винаги да се връща при онзи, който го използва. Това е защитна мярка, за да не се окажеш захвърлен във времето, без да можеш да се върнеш обратно у дома. Доста е удобно, понеже имам обичая да губя разни неща. Веднъж дори успях да изгубя цял вълнист мамут. Случи се така, че…
	— Съгласен съм с вас, милорд — обади се с по-висок тон от обичайното Джерард. — Мълчи, кендере. Говори, само когато те питат.
	— Съжалявам — сви рамене вече започналият да се отегчава Тас. — Е, ако не искате да ме слушате, имате ли нещо против да разгледам картите ви? Страшно си падам по карти.
	Лордът махна с ръка. Тас щастливо изприпка до дъното на стаята и съвсем скоро бе потънал напълно в разглеждането им. Бяха наистина прекрасни карти, но колкото повече ги разглеждаше, толкова повече му се струваше, че в тях има нещо объркано.
	Джерард снижи глас така, че кендерът вече не успяваше да чува разговора им:
	— За съжаление, милорд, Палин Маджере е на тайна мисия в Квалинести, където провежда важни обсъждания с чародеите на елфите. Драконесата Берил забранява подобни събирания. Ако местонахождението му стане известно, драконът ще изиска от тях ужасно възмездие.
	— Да, но имам чувството, че Палин Маджере трябва да бъде уведомен за настоящото положение незабавно — не се съгласяваше комендантът.
	— Може би сте прав. Освен това някой трябва да го извести за смъртта на баща му. Ако ми разрешите да отпътувам незабавно, милорд, съм готов да отведа кендера заедно с устройството при Палин Маджере, както и да го информирам за тъжната загуба. След като обсъдим предсмъртното желание на Карамон, вече ще сме наясно дали то може да бъде изпълнено, или не. Не се съмнявам, че в края на краищата синът на покойника ще ме освободи от даденото обещание.
	Тревожното изражение на лорд Уорън започваше да се прояснява.
	— Говориш мъдро. Ще оставим решението в ръцете на сина. Ако той отсъди, че последната воля на баща му е неизпълнима, ще можеш да се оттеглиш с чест. Все пак идеята да пътуваш до Квалинести точно сега не ми се нрави особено. Няма ли да е по-благоразумно да изчакаме, докато магьосникът се върне?
	— Милорд, не разполагаме с никаква информация за времето на завръщането му. Най-вече в момент, когато Берил е завардила всички пътища. Смятам, че случаят е наистина спешен. А и — Джерард понижи още повече тон — ще срещнем трудности да държим кендера до безкрайност.
	— Физбан ми нареди, веднага щом приключи погребението да се връщам в собственото си време — осведоми ги на висок глас Тасълхоф. — Не бива да се размотавам. Но ми се ще да поговоря с Палин, за да разбера защо цялото погребение беше така объркано. Смятате ли, че това може да се нарече „размотаване“?
	— Квалинести лежи дълбоко в териториите под контрола на Берил — казваше в същия момент лордът. — Освен това тези земи са в юрисдикцията на Рицарите на Нерака, които ще бъдат особено зарадвани да сложат ръка върху някой от нашия Орден. Но ако дори те не те задържат и екзекутират като шпионин, ще го сторят елфите. В царството им не може да се промъкне цяла армия от рицари, камо ли сам човек.
	— Не се нуждая нито от армия, нито от придружители, милорд — заяви твърдо Джерард. — Планирам да пътувам сам. Предпочитам да пътувам сам — наблегна. — Единственото, за което ви моля, милорд, е да получа временен отпуск от задълженията си.
	— И го получаваш, разбира се. — Комендантът поклати глава. — Макар да не съм съвсем сигурен какво би казал баща ти.
	— Би казал, че се гордее с мен, понеже ще го информирате, че съм се нагърбил с мисия от най-висока важност, за да изпълня последната воля на един умиращ човек.
	— Излагаш се на опасност — каза лордът. — Това никак няма да му хареса. А колкото до майка ти… — Сега сър Уорън се намръщи заплашително.
	Джерард не помръдна.
	— Вече от десет години съм рицар, милорд, и всичко, с което мога да се похваля, е полепналата прах по ботушите ми от кръстосване пред някаква гробница. Заслужавам мисията, милорд.
	Лордът се изправи.
	— Ето моят съвет. Кодексът определя предсмъртното желание като свещено. Честта ни изисква, стига желанието да е изпълнимо от смъртен, да му се подчиним. Ще отидеш в Квалинести, за да се посъветваш с чародея Палин. Смятам го за човек на добрата преценка и здравия разум… за един магьосник. Човек не бива да очаква твърде много от тези типове. И все пак, смятам, че можеш да разчиташ на него, за да откриеш как да постъпиш. Най-малкото ще се отървем от кендера и откраднатия магически артефакт.
	— Благодаря ви, милорд. — Джерард изглеждаше изключително щастлив.
	„Разбира се, че ще бъде щастлив — помисли си Тасълхоф. — Заминава за земи във владението на дракон на име Берил, който е завардил всички пътища, може да го пленят мрачни рицари, които ще го помислят за шпионин, а ако това не свърши работа, ще навлезе в кралството на елфите и ще се срещне с Палин и Лорана, и Гилтас.“
	Сладката тръпка беше добре позната на кендера. Беше така пристрастен към нея, че безпогрешно я разпознаваше всеки път, когато го жегнеше по протежение на гръбнака. Тръпката се прехвърли към краката му, а сетне се стрелна през ръцете и накара пръстите му да се размърдат неспокойно. Усещаше как косата му започва да се накъдря от едва сдържано нетърпение.
	Тръпката накара ушите му да забучат и — най-вече поради внезапния приток на кръв в главата си, Тас откри, че строгият съвет на Физбан да се връща скоро е започнал да изчезва сред всички мисли за мрачни рицари, шпиони и разбира се — за Пътя.
	„Освен това — осъзна изведнъж Тас — сър Джерард разчита да тръгна заедно с него! Не мога да изоставя рицар в нужда. А и Карамон. Не мога да изоставя и него, макар да е доста мъртъв след онова падане по стълбите.“
	— Ще ви последвам, сър Джерард — заяви великодушно Тасълхоф. — Обмислих всичко много внимателно и ми се струва, че едва ли може да се нарече размотаване. Повече ми прилича на приключение. А съм сигурен, че Физбан едва ли ще има нещо против, ако се позабавя колкото за едно съвсем мъничко приключение.
	— Ще измисля какво да кажа на баща ти, за да го успокоим — казваше лордът. — Има ли нещо, от което да се нуждаеш за мисията? Как ще пътувате? Известно ти е, че Кодексът не позволява да прикриваш истинската си самоличност.
	— Ще пътувам като рицар, милорд — отвърна Джерард със съвсем леко потрепване в едната си вежда. — Имате думата ми.
	Сър Уорън го изгледа дълбоко замислен.
	— Имаш нещо предвид. Не, не ми казвай. Колкото по-малко знам, толкова по-добре. — Той се наведе още веднъж над проблясващото на писалището устройство и изпусна дълбока въздишка. — Магия и кендери. Прилича ми на фатална комбинация. Благословиите ми ще бъдат с теб.
	Джерард внимателно уви устройството във вързопа. Лорд Уорън заобиколи писалището, за да го изпрати до вратата, като пътьом спипа Тасълхоф и го повлече след себе си. Джерард се възползва от възможността да възстанови на коменданта няколкото неголеми карти, които съвсем случайно се бяха напъхали под ризата на кендера.
	— Взех ги, за да ги поправя — обясни Тас, като гледаше обвинително към сър Уорън. — Наели сте наистина некадърни картографи. Допуснали сте ужасно много сериозни грешки. Мрачните рицари вече не са в Палантас. Изтласкахме ги две години след Войната на Хаоса. И защо около Силванести е нарисувано онова смешно малко кръгче, приличащо на сапунен мехур?
	Рицарите бяха потънали в личен разговор, който навярно имаше общо с мисията на Джерард, така че не му обърнаха внимание. Тас измъкна друга карта, която някак бе успял да натика в панталоните си (и която през цялото време беше притискала някои особено чувствителни части от анатомията му) и я прехвърли в една от торбичките си. Докато правеше последното, кокалчетата на пръстите му се удариха в нещо остро и с формата на яйце.
	Устройството за Пътуване във времето. Устройството, което можеше да го отведе обратно в собственото му време. Беше се върнало при него, както се и очакваше да направи. Намираше се в негово притежание. Суровото нареждане на Физбан още веднъж отекна в съзнанието му.
	Тас погледна устройството, замисли се за Физбан и внимателно претегли на ум обещанието, което беше дал на стария вълшебник. Можеше да стори само едно.
	Стисна го здраво, но внимателно, за да не го активира случайно, пропълзя зад Джерард, който бе все така погълнат от разговора си със сър Уорън, и съвсем лекичко, но умело освободи едно ъгълче от вързопа в ръцете на рицаря. Като се трудеше пъргаво и съвсем безшумно, както само кендерите умеят, Тас пъхна устройството обратно на мястото му.
	— И стой там! — заповяда му сериозно.


>	7
>	Проломът на Бекард

	Разположен на брега на Ново море, Санкшън бе един от главните пристанищни градове в североизточната част на континента Ансалон.
	Градът беше древен, създаден дълго преди Катастрофата. За историята му не се знаеше много, освен това, че преди това е бил доста приятно място за живот.
	Мнозина се бяха чудили как е получил странното си име. Легендата твърдеше, че някога, когато все още бил съвсем малко селце, в него живеела стара жена от расата на човеците, чиято мъдрост била добре известна и почитана на мили наоколо. Споровете и несъгласията, независимо дали ставало дума за правата над цели кораби, или за брачни спогодби, винаги стигали до нея. Тя изслушвала страните, след което отсъждала честно и безпристрастно, мъдро и без предразсъдъци.
	— Старицата реши — казвали по обичая си хората след всяко нейно отсъждане.
	Така малкото селце, в което живеела, неусетно получило името си и станало известно като място, където царят е авторитетът и законът*. Когато в гнева си боговете запратили огнената планина към света, тя се стоварила върху континента Ансалон и го разцепила на парчета. Водите на океана Сирион веднага нахлули в образувалите се пукнатини, създавайки ново море, съвсем уместно наречено Новото море. Вулканите по протежението на планинската Верига на Смъртта, оживели в яростни пламъци и избълвали реки от лава, която започнала да се стича към Санкшън.
	[* Санкшън — от Sanction (англ.), решение в смисъл на ненарушимо постановление — Б.пр.]


	Човечеството винаги бърза да превърне нещастието си в преимущество. Съвсем скоро онези, които допреди това обръщали земята с плугове и отглеждали боб и ечемик, хванали мрежите и започнали да събират плодовете на морето. По бреговете на Ново море бързо изникнали цели рибарски селища.
	Жителите на Санкшън също се насочили към бреговете, където бризът успявал да прогони изпаренията и дима от вулканите. Известно време градът просперирал, но не нараствал, додето най-сетне на пристаните му не започнали да пристигат високите кораби. Авантюристично настроените моряци от Палантас прехвърлили корабите си в Новото море с надеждата да открият бърз и лесен проход до противоположната част на континента и по този начин да избегнат дългото, пълно с опасности пътуване през студените вълни на северното море Сирион. Скоро обаче надеждите им се разбили. Не съществувал никакъв проход. Онова, което открили обаче, било естествено защитеният пристан на Санкшън и сухопътна връзка, която не представлявала трудност за решените да се доберат до пазарите, очакващи своите стоки от другата страна на планините Калкист.
	Градът започнал да процъфтява, да се разраства и, както всяко дете, да мечтае. Санкшън видял в себе си втори Палантас: прочут, улегнал, безстрастен и заможен. Тези мечти така и не станали реалност. Докато Палантас принадлежал на соламнийските рицари, които се грижели за него, защитавали го и го управлявали съгласно Клетвата на честта, Санкшън бил в ръцете на всеки, който имал силите и желанието да го притежава. Градът се разраствал твърдоглаво и развратно, без никакви кодекси или закони, като се къпел в купища пари.
	Санкшън не бил никак придирчив към съюзниците си. Градът приветствал алчните, ненаситните и безскрупулните. Крадците и бандитите, мошениците и блудниците, наемниците и убийците наричали Санкшън свой дом.
	Дошло времето, когато Такхизис, Царицата на Мрака, се опитала да се завърне обратно в света. Богинята вдигнала на крак армии, които да покорят континента в нейно име. Предводителят на тези армии — Ариакас, бързо осъзнал стратегическото разположение на Санкшън спрямо светия град Нерака и предния му военен пост Хур. Лордът насочил войните си към града и го покорил, макар да се носела мълва, че съпротивата не била от най-самоотвержените. Сетне построил в Санкшън храмове в чест на своята Царица и разположил в града щаба си.
	Господарите на Смъртта, вулканите, опасващи пристанищния град като в пръстен, тутакси почувствали горещия полъх от амбицията на Такхизис и отново се върнали към живот. Нощем потоците от лава огрявали със зловещото си сияние целия Санкшън. Земята се разтърсвала и потрепервала в гърчове. Хановете из целия град изгубили цяло състояние в изпочупени чаши и чинии, в резултат на което започнали да сервират храна и напитки в ламаринени подноси и дървени канчета. Въздухът се замърсил от отровни и серни изпарения. Черноризите магьосници се трудели ден и нощ, за да поддържат града в състояние, което да е пригодно за живот.
	Такхизис се стремяла да покори света, но в края на краищата не успяла да надмогне себе си. Генералите й потъвали в непрестанни дрязги помежду си и в крайна сметка играта била спечелена от любовта и саможертвата, лоялността и честта. Така камъните на Нерака легнали почернели и прокълнати в смрачената долина, водеща към Санкшън.
	Дошъл редът и на рицарите от Соламнийския орден. След една решителна битка с обитателите на града, те го завладели. На тях също не убягнало доброто стратегическо разположение и финансовите изгоди, които можели да произлязат за всеки, решил да завладее Ансалон. Ето защо рицарите установили там силен гарнизон и се заели да разрушават храмовете на злото, да опожаряват пазарите за роби и да изравняват със земята бордеите. Конклавът на чародеите изпратил хора, които да продължат прочистването на въздуха.
	Когато двайсет години по-късно Рицарите на Такхизис започнали да набират сили, Санкшън бил един от главните им приоритети. Задачата била лесна. Годините на мир и добруване направили соламнийските рицари невнимателни и отпуснати. Точно преди градът да падне в ръцете на мрачните рицари, избухнала Войната на Хаоса и това за момент отклонило вниманието им и дало възможност на соламнийците да се разбудят.
	Сетне Войната на Хаоса приключила. Боговете си заминали. Жителите на Санкшън най-сетне осъзнали, че божествата вече ги нямало. Магията — такава, каквато я познавали — също си била отишла. Хората, които били преживели войната, изведнъж се видели изправени пред опасността да се задушат до смърт в нездравите изпарения на околните вулкани. Не след дълго жителите напуснали града си и плъзнали по околните брегове, за да дишат чистия морски въздух. Така, за известно време, Санкшън се завърнал там, откъдето всъщност бил тръгнал.
	Но един необикновен и обвит в мистерия магьосник на име Хоган Примката не само въздигнал Санкшън до предишната му слава, но и успял да му помогне да я надмине. Той сторил онова, което никой друг чародей не бил постигал дотогава: освен че прочистил въздуха над града, Хоган пренасочил потоците лава встрани от него. Сега от заснежените върхове на околните планини се стичали потоци, пълни с чиста и прохладна вода. Най-сетне човек можел да излезе от дома си и да поеме въздух с пълни гърди, без да се превие на две и да започне да кашля задавено.
	Колкото повече остарявал и помъдрявал Санкшън, толкова повече просперирал, забогатявал и толкова по-уважаван ставал. Под закрилата на Хоган в града започнали да се появяват добри и достойни търговци. Някъде по това време и соламнийците, и рицарите на Нерака направили постъпки пред магьосника с желанието да защитават Санкшън едни от други.
	Хоган нямал доверие на никого, така че нито един от двата ордена не получил разрешението му. Разгневени, Рицарите на Нерака излезли с довода, че градът е част от териториите, дадени им от Съвета в замяна на службата по време на Войната на Хаоса. Соламнийските рицари от своя страна също упорито опитвали да влязат във връзка с него, а той продължавал да отказва помощта им.
	Междувременно Мрачните рицари, които вече били широко известни под името Рицарите на Нерака, набирали сили, богатства и власт — понеже именно те събирали данъците на драконите. Мрачните рицари наблюдавали Санкшън така, както котката наблюдава дупката на мишката. Отдавна в сърцата им се таял копнежът да притежават пристанището на града, откъдето лесно можели да разпространят влиянието си и да подчинят всички градове по бреговете на Новото море. Ето как, виждайки, че мишките са заети да се хапят и дращят една друга, котката решила да нападне.
	Рицарите бяха обсадили Санкшън и наистина не бързаха.
	Веднага след атаката, враждуващите фракции вътре в града се бяха обединили. Но нападателите имаха търпение. Нямаше начин да принудят обсадените да гладуват, понеже въпреки блокадата, доставките на провизии не спираха. Във възможностите на мрачните рицарите на Нерака обаче беше да отрежат всички сухопътни търговски връзки. По този начин Санкшън бе попаднал в смъртна хватка, която бавно, но постепенно задушаваше икономиката му.
	Притиснат от настояванията на жителите, Хоган Примката се бе съгласил с навлизането на соламнийските рицари. Така през последната година от обсадата към защитниците се бяха присъединили и те. В началото посрещнаха рицарите като спасители. Всички очакваха, че след като получат своето, те незабавно ще сложат край на бедственото положение. Соламнийците бяха отвърнали, че първо трябва да проучат ситуацията.
	След като в продължение на месеци жителите на града наблюдаваха как рицарите „проучват ситуацията“, те отново ги подканиха да разкъсат обсадата. Рицарите посочиха, че са твърде малко на брой и чакат подкрепления.
	Всяка нощ катапултите откъм позициите на мрачните рицари запращаха към стените огромни камъни и лумтящи бали сено. Горящите бали причиняваха пожари, а камъните пробиваха покривите на къщите. Умираха хора и се унищожаваше недвижима собственост. Нощем никой не можеше да се наспи. И точно според изчисленията на Рицарите на Нерака, ентусиазмът и патриотизмът на жителите на Санкшън, които в началото на обсадата ги правеха толкова непреклонни противници, месец след месец отслабваха и се заменяха с далеч по-трезви чувства. Някои открито вече наричаха соламнийците страхливци и виняха тях за всичките си неприятности. Рицарите отвръщаха, че жителите на Санкшън са луди и искат всички те да умрат за нищо. Веднага щом шпионите на Ордена на Нерака започнаха да донасят, че съюзът на защитниците е на път да се разруши, мрачните рицари решително се заеха с подготовка на финалното настъпление. Сега нападателите чакаха само знак, че са се появили фаталните пукнатини в сърцето на враговете им.
	Източно от Санкшън лежеше долина, наречена долината Закар. Мрачните рицари я бяха овладели в сравнително ранен етап от обсадата заедно с всички проходи, които водеха от града към нея. Така тази долина, удобно скрита сред гънките на планините Закар, се използваше за преден пост и плацдарм на нахлуващите войски от армията на Ордена на Нерака.


	— Целта ни е долината Закар — казваше Мина на своите рицари. Ала когато я питаха защо или какво щяха да правят там, тя отказваше да каже нещо повече от това, че са призовани.
	Бяха пристигнали по обед. Слънцето се издигаше високо в безоблачното небе и сякаш се взираше във всичко под себе си с жадно очакване — очакване, което поглъщаше вятъра и оставяше въздуха неподвижен и сгорещен.
	Мина накара неголемия си антураж да спре пред входа на долината. Точно пред тях, на отсрещната страна, се намираше проходът, известен като Пролома на Бекард. През него се виждаше обсадения град и част от защитните стени. Между тях и Санкшън се намираше собствената им армия. В долината се издигаше втори град, но изграден от палатки и лагерни огньове, каруци и впрегатен добитък, войници и многобройни слуги.
	Очевидно Мина и рицарите й пристигаха в подходящо време. Лагерът на Ордена на Нерака кънтеше от радостни възгласи. Свиреха тръби, офицерите издаваха високо заповеди, а ротите тъкмо се строяваха на пътя. Няколко формирования вече минаваха през пролома и се насочваха към града, други се готвеха да ги последват.
	— Много добре — каза Мина. — Успяхме.
	Тя пришпори коня си в галоп надолу по стръмния път, а рицарите препуснаха след нея. В призива на тръбите се долавяше нещо от музиката, която бяха чули в съня си. Сърцата биеха в гърдите, дишането им се учести и все пак нямаха никаква представа защо.
	— Разбери какво подготвят — нареди Мина на Галдар.
	Минотавърът откри първия офицер, който му се изпречи на пътя и го разпита. Когато отново се върна при нея, той потриваше ръце и се усмихваше широко:
	— Проклетите соламнийци са напуснали града! — докладва. — Магьосникът, който го управлява, явно ги е уловил за ушите и най-после им е показал пътя. Изритали са ги по задника. Събрали са си багажа и ако се вгледаш — той се обърна и посочи през Пролома на Бекард, — можеш да видиш корабите им. Онези малки точици на хоризонта.
	Рицарите около Мина нададоха радостни възгласи. Тя се загледа към хоризонта, ала не се усмихна. Тленен Огън риеше неуморно с копита, разтърсваше грива и пръхтеше нетърпеливо.
	— Доведе ни точно когато трябваше, Мина — продължи ентусиазирано Галдар. — Вече се готвят за последната атака. До довечера ще пием от кръвта на Санкшън. Тази нощ ще пием санкшънско пиво!
	Мъжете се разсмяха. Мина все така мълчеше. Изражението й не подсказваше нито въодушевление, нито радост. Очите с цвят на кехлибар блуждаеха из лагера на мрачните рицари, ала като че не откриваха това, което търсеха, понеже между веждите й се бе появила съвсем лека черта в знак на недоволство. Най-сетне намръщеното й изражение се проясни. Кимна сама на себе си и потупа успокоително Тленен Огън.
	— Галдар, виждаш ли онази рота стрелци?
	Той се загледа и кимна.
	— Не носят униформите на Ордена.
	— Това са наемници — обясни минотавърът. — Плащаме им, но се бият под свое собствено командване.
	— Отлично. Доведи командира им при мен.
	— Но, Мина, защо…
	— Изпълнявай, Галдар — каза тя.
	Рицарите зад нея си размениха стреснати погледи и учудено започнаха да вдигат рамене. Минотавърът се канеше отново да оспори заповедта, искаше да я подкани да му позволи да се включи във финалната атака, да участва в славната победа, а не да го изпраща да върши нещо като някакво момче за поръчки. Усети как през дясната му ръка преминава дразнещо изтръпване. В продължение на един безкраен, ужасяваш момент откри, че не може да помръдне пръстите си. Нервите му се гърчеха и протестираха. Чувството продължи само няколко секунди, но го разтърси до дъно. Може би не беше кой знае какво, ала му напомни колко й дължи. Галдар преглътна напиращите въпроси и послушно се зае с възложената му задача.
	Скоро се върна, придружен от ротния командир — сериозен мъж, може би около четирийсетте, с прекомерно развити мускулести ръце на човек, който изкарва прехраната си със стрелба с лък. Изражението на лицето на наемника беше мрачно и раздразнително. Едва ли щеше да се отзове на поканата й, но страшно трудно бе да откажеш на изключително настоятелен минотавър, чиято глава, чиито рога и рамене се издигат над теб като обсадна кула.
	Мина носеше шлема си. Забралото му бе вдигнато. Изключително мъдър ход, помисли си Галдар. Така шлемът оставяше в сянка младостта и момичешкото й лице.
	— Какви са заповедите, които си получил, Водачо на Нокътя? — попита тя. Гласът й резонираше в шлема — студен и нетърпящ възражение като самия метал.
	Командирът я изгледа презрително и без ни най-малък признак, че е успяла да го сплаши.
	— Не съм ви никакъв „водач на нокътя“, сър рицарю — отвърна, като вложи леко неприятна, саркастична нотка в думата „сър“. — Запазих чин капитан в собствената си рота. Не приемаме заповеди от хора като теб. Само пари. Правим само онова, което си искаме.
	— Покажи уважение към Водачката на Нокътя — изръмжа Галдар и разтърси офицера така силно, че мъжът с мъка запази равновесие.
	Капитанът се извърна към него и измъкна късия си меч. Минотавърът вече бе сложил десница върху ръкохватката на своя. Рицарите край тях наизваждаха със звънтене оръжията си. Мина не помръдваше.
	— Какви са заповедите ти, капитане? — попита го отново.
	Осъзнал, че го превъзхождат, офицерът плъзна обратно меча в ножницата. Движенията му бяха преднамерено бавни, за да демонстрира, че не са спечелели, но пък и той не е дотам глупав.
	— Да изчакам, докато започне нападението, след което да дам нареждане за стрелба по защитниците на стените, сър — добави намусено и мрачно. — Ще влезем последни в града, което значи, че по-хубавите дреболии вече ще бъдат разграбени.
	Мина го наблюдаваше замислено.
	— Явно не уважаваш много Рицарите на Нерака. Нито пък каузата ни.
	— Каква кауза? — Смехът на капитана отекна късо и лаещо. — Да напълните собствените си сандъци? Само това ви интересува. Вас и вашите глупави фантазии. — Той плю на земята.
	— И все пак някога беше един от нас, капитан Самювал. Някога беше рицар на Такхизис — отговори тя. — Напусна, само защото каузата, заради която се присъедини, вече не съществуваше. Напусна, защото вече не вярваше.
	Очите на офицера се разшириха. Чертите на лицето му за момент се отпуснаха.
	— Откъде… — Той шумно си затвори устата. — И какво, ако е било така? — изръмжа. — Не дезертирах, ако това имаш предвид. Откупих се според всички правила. Имам документи, които…
	— Но ако вече не вярваш в каузата ни, защо продължаваш да се биеш на наша страна, капитане? — попита Мина.
	Самювал изсумтя.
	— О, вече й вярвам, всичко е наред — отвърна ехидно. — Вярвам в парите, както и вие.
	Мина седеше на коня си и се взираше през Пролома на Бекард право към Санкшън. Животното стоеше съвсем мирно под успокояващата й ръка. Внезапно Галдар си помисли, че вероятно сега Мина виждаше през стените на града, виждаше през бронята на защитниците, виждаше през плътта и през костите, в сърцата и душите им, точно както бе видяла неговата душа. Точно, както виждаше в душата на капитана.
	— Никой няма да влезе в Санкшън днес, капитане — произнесе тихо тя. — Само лешоядите ще получат своите „по-хубави дреболии“. Корабите, които сте видели да отплават, не превозват соламнийски рицари. Войните по палубата са просто натъпкани със слама чучела, облечени в брони на Соламнийския орден. Това е капан.
	Галдар се втренчи слисано в нея. Вярваше й. Вярваше й дотам, че все едно вече беше виждал корабите с очите си или бе видял скритата в засада армия зад стените на града.
	— Откъде знаеш всичко това? — попита настоятелно офицерът.
	— Ами ако аз ти дам нещо, в което отново да повярваш, капитан Самювал? — посрещна с въпрос въпроса му тя. — Ами ако те превърна в героя на тази битка? Ще ми се закълнеш ли във вярност тогава? — По устните й пробяга лека усмивка. — Не мога да ти предложа пари. Имам само чисто познание, което на драго сърце споделям с теб: бий се на моя страна и в този ден ще познаеш единия истински бог.
	Капитан Самювал се втренчи нагоре към нея в безгласно изумление. Изглеждаше замаян, като ударен от мълния.
	Мина разтвори покритите си с мехури, разкървавени длани:
	— Предлагам ти избор. В едната си ръка държа твоята смърт. В другата има слава. Какво да бъде?
	Самювал се почеса по брадата.
	— Странна си, Водачке на Нокътя. Не приличаш на никой рицар от нашия Орден.
	Той погледна през рамо към Пролома на Бекард.
	— Слуховете твърдят, че градът е изоставен — каза Мина. — Мъжете са чули, че портите ще се отворят и жителите са готови да се предадат. Армията ви се е превърнала в тълпа. И всички са се устремили към собствената си смърт.
	Говореше истината. Дори докато произнасяше последните си думи, офицерите в долината продължаваха напразно да раздават заповеди, в опит да накарат разпасаните пехотинци отново да съберат редиците. В същия миг Галдар си даде сметка, че пред очите им Рицарите на Нерака се превръщат в недисциплинирана орда, отделни отломъци, които се изливаха през пролома. Жадни за убийства и за плячка. Капитан Самювал отново плю отвратено. Когато погледна Мина, изражението му бе станало мрачно.
	— Какво искаш от мен, Водачке на Нокътя?
	— Премести стрелците на онова възвишение там. Виждаш ли го? — Мина посочи към полите на планините точно над Пролома на Бекард.
	— Виждам го — отговори той. — И какво да правим, след като стигнем там?
	— Междувременно аз и рицарите ми също ще заемем позиции. Веднага щом пристигнете, ще получите допълнителни нареждания — каза Мина. — Искам от теб да се подчиниш на заповедите ми, без да задаваш въпроси.
	Тя протегна към него окървавена ръка. Дали тази ръка предлагаше живот или смърт, зачуди се Галдар.
	Може би капитан Самювал си задаваше същия въпрос, понеже се поколеба, но най-накрая прие предложената му ръка. Собствената му десница беше огромна, мръсна и ожулена лапа, с множество мазоли от употребата на лъка. Нейната бе малка и докосването й почти не се усещаше. Беше покрита с мехури и окървавена и все пак не тя, а капитанът се присви, когато се здрависаха.
	Мъжът сведе поглед към пръстите си и ги отърка в кожената броня, сякаш се опитваше да отмие болката или ужилването… изгарянето.
	— Побързай, капитане. Нямаме много време — подкани го Водачката.
	— А как да те наричам, сър рицарю? — попита Самювал, като все така разтъркваше ръката си.
	— Аз съм Мина — отговори тя и дръпна юздите.
	Тленен Огън рязко се обърна, Мина заби шпори в хълбоците му и препусна в галоп към възвишенията над Пролома на Бекард. Рицарите я последваха вкупом. Минотавърът затича редом с нея, като полагаше извънредни усилия да не изостава.
	— Откъде си сигурна, че капитанът ще ти се подчини? — извика Галдар, за да надвика тропота на копитата.
	Тя погледна надолу към него и се усмихна. В сенките на шлема кехлибарените й очи сияеха.
	— Ще се подчини — отговори, — ако не заради друго, поне за да покаже на началниците си, че ги презира и смята заповедите им за глупави. Ала освен това капитанът е човек, който дълго време е изпитвал глад, Галдар. Сърцето му копнее за насита. Досега са го хранили с пепел. Аз ще му дам месо. Месо, което да нахрани душата му.
	Мина се наведе над шията на коня и го накара да подскочи и запрепуска още по-бързо отпреди.


	Стрелковата рота на капитан Самювал заемаше позиции по линията на възвишенията над Пролома на Бекард. Бяха няколкостотин силни, добре тренирани мъже, взимали участие в не едно и две сражения на страната на Рицарите на Нерака. Използваха големия елфически лък — сериозно и високоценено от стрелците оръжие. На билото на възвишенията нямаше много място, така че им се наложи да застанат рамо до рамо. Всички до един бяха в отвратително настроение. Докато гледаха как армията на рицарите се разлива пред стените на града, немалко от мъжете започваха да мърморят, че за тях няма да остане нищо — нито жени, нито къщи, които да плячкосват. Вече беше все едно. Със същия успех още сега можеха да се приберат по домовете си.
	Над тях облаците започваха да се сгъстяват — мътни и сиви, избликнали през върховете на планината Закар. Постепенно се спускаха все по-ниско по склоновете.
	Лагерът в долината беше празен, с изключение на палатките, каруците с провизии и неколцината ранени, които не бяха успели да се присъединят към братята си по оръжие и сега проклинаха горчиво падналия им се жребий. Звуците от битката лека-полека се отдалечаваха. Ниската облачност и околните планини заглушаваха допълнително атаката на нападателите. Долината потъваше в зловещо мълчание.
	Стрелците се взираха сърдито към капитана. На свой ред той се взираше в Мина с очакване.
	— Какви са заповедите ти, Водачке на Нокътя? — попита.
	— Изчакайте — беше отговорът.
	Войниците чакаха. Армията на мрачните рицари достигна стените на Санкшън и се разби в портите му. Крясъците и ударите се чуваха едва-едва, като далечен тътен. Мина свали шлема и прокара ръка през остриганата си глава с едва набола тъмночервена коса. Седеше на коня с изправен гръб и вдигната брадичка. Ала очите й не гледаха към Санкшън, а към синьото небе над всички тях — синьо небе, което започваше бързо да се смрачава.
	Стрелците се втренчиха, изумени от младостта й, удивени от странната й красота. Тя не обръщаше внимание нито на погледите, нито на грубите им забележки, които бързо отмряха в тишината, преизпълваща долината зад тях. Мъжете чувстваха нещо злокобно в тази тишина. Онези от тях, които все пак продължиха да подхвърлят забележчици, го правеха по-скоро за да се изперчат, но скоро и те замлъкнаха, сгълчани от смутените си другари.
	Внезапната експлозия разтърси земята около Санкшън и разби тишината на парчета. Облаците завряха, слънчевата светлина изчезна. Радостните победни възгласи на атакуващите мрачни рицари бяха пресечени като с нож. И се превърнаха в ужасени писъци.
	— Какво става? — започнаха да питат стрелците, чиито езици изведнъж се бяха развързали и сега говореха един през друг. — Някой вижда ли?
	— Тишина в строя! — изрева капитан Самювал.
	Един от рицарите, когото бяха оставили на пост като наблюдател в близост до пролома, се завърна, пришпорвайки коня:
	— Капан! — закрещя още отдалеч. — Портите се разтвориха, но изсипаха вълни от соламнийци! Сигурно са поне хиляда. Начело яздят чародеи и заливат всичко по пътя си с прокълнатите си магии!
	Рицарят дръпна юздите и накара коня да спре пред тях.
	— Ти говореше истината, Мина. — Гласът му бе изпълнен с благоговение и възхита. — Големият магически взрив изби стотици от нашите още в самото начало. Телата им димят, разхвърляни по земята. Армията ни отстъпва безредно! Войниците тичат право насам и скоро ще навлязат в пролома. Разгром!
	— Значи всичко е загубено — произнесе капитан Самювал, макар да гледаше Мина по странен начин. — Силите на соламнийските рицари ще ги натикат в долината. Ще се окажат между чука и наковалнята.
	В думите му имаше истина. Войните от ариергарда вече се изливаха през пролома. Мнозина нямаха никаква идея накъде са тръгнали. Знаеха само, че искат да бъдат по-далече от кръвта и смъртта. Малка част от по-съобразителните се бяха сетили да се насочат към тесния път за Хур, който минаваше през планините.
	— Флаг! — каза с нетърпящ възражения тон Мина. — Дайте ми флаг!
	Капитанът развърза мръсния бял шал, който носеше около врата си и й го подаде.
	— Вземи това и добре дошла, Мина.
	Тя взе шала и сведе глава над него. Прошепна няколко думи, които никой не успя да чуе, след което го целуна и подаде на Галдар. По белия плат бе останала кръв от мехурите по ръцете й. Един от рицарите на Мина предложи копието си. Минотавърът завърза шала за върха на копието и й го върна, вече като знаме.
	Водачката накара Тленен Огън да се обърне и се изкачи нагоре по скалите до една неголяма издатина, където вдигна флага над главата си.
	— Към мен, мъже! — извика. — Към Мина!
	Облаците се разделиха. През плътния им покров се прокрадна петънце слънчева светлина, което падна върху нея и я огря, възседнала коня си на билото на възвишенията. Черната й броня гореше, сякаш обляна в пламъци, от кехлибарените й очи струеше неземна светлина, светлина, призоваваща на бой. Внезапният й вик накара бягащите войни да спрат. Рицарите в долината започнаха да се оглеждат, за да видят откъде е дошъл и скоро я откриха — ярка като пламък, пламтяща като сигнален огън на възвишенията над тях.
	Сега всички бяха спрели и гледаха смаяно към нея.
	— Към мен! — извика отново Мина. — Днес славата ще бъде наша!
	Войниците се поколебаха, а сетне един от тях затича нагоре по склона, като се препъваше и хлъзгаше. Последва го друг, още един, радостни, че отново са намерили цел и посока.
	— Извикай и онези мъже — нареди на Галдар тя, сочейки към друга група, която отстъпваше малко по-далеч от тях. — Доведи колкото можеш повече. И се погрижи да бъдат въоръжени. После ги подреди в бойна формация на скалите там долу.
	Галдар се подчини. С помощта на останалите рицари минотавърът прегради пътя на отстъпващите войници и им нареди да се присъединят към техните другари, които вече започваха да оформят нещо като мрачно езеро в краката на Мина. През пролома се изливаха още и още войници. Рицарите на Нерака яздеха сред тях, като някои от офицерите полагаха храбри, но отчаяни опити да обърнат отстъплението, а други просто се включваха в масовото бягство на пешаците, увлечени в общата лудост. Зад гърбовете им връхлитаха соламнийските рицари в блестящите си сребърни доспехи и увенчани с гребени от бели пера шлемове. Припламваше смъртоносна сребриста светлина. Навсякъде, където избухнеше тази магическа светлина, умираха хора. Сетне и соламнийците навлязоха в пролома, гонейки пред себе си обикновени войници и рицари от ордена на Нерака — подобно на добитък, подкаран на заколение.
	— Капитан Самювал — извика Мина и се спусна надолу по хълма. Флагът плющеше след нея. — Нареди на хората си да стрелят.
	— Соламнийците са още далеч — възрази той, като клатеше глава пред глупостта й. — Всеки идиот може да го види.
	— Соламнийците не са ваша цел, капитане — отвърна студено тя и посочи към силите на Рицарите на Нерака. — Ето коя е вашата цел.
	— Нашите собствени хора? — втренчи се изумено в нея той. — Да не сте се побъркали?
	— Разгледай бойното поле, капитане — настоя Мина. — Това е единственият начин.
	Капитан Самювал се подчини и плъзна поглед по морето от хора. Прокара ръка през лицето си, след което заповяда:
	— Стрелци, огън!
	— Накъде? — попита някой.
	— Чухте Мина! — отговори дрезгаво капитанът.
	Сетне грабна лъка от ръцете на един от хората си, запъна стрела и я запрати.
	Стрелата прониза гърлото на един от отстъпващите мрачни рицари. Той рухна от седлото и тутакси бе прегазен от бягащите си другари.
	Стрелковата рота откри огън. Стотиците стрели — всяка от която бе полетяла след внимателно прицелване и почти от упор — изпълниха въздуха със смъртоносното си бръмчене. Повечето намериха целта си. Пехотинците се улавяха за гърдите и се строполяваха на земята. Стрелите се забиваха през процепите на шлемовете на рицарите или в шиите им.
	— Продължавайте стрелбата, капитане — нареди Мина.
	Летяха още стрели. Падаха още тела. Сега паникьосаните войници започваха да осъзнават, че ги нападат отпред. Спряха, запрепъваха се, опитвайки да разберат къде се намира новият им враг. Идващите отзад се разбиваха в спрелите, подлудени от приближаващите соламнийски рицари. Стръмните склонове на пролома отрязваха всеки път за бягство.
	— Огън! — крещеше подивяло изпадналия в бяс капитан Самювал. — За Мина!
	— За Мина! — отвръщаха стрелците и отпускаха тетивата на лъковете.
	Стрелите излитаха със свистене и глухо се забиваха в целите си. Мъжете пищяха и падаха отсечено. Телата на мъртвите се трупаха и образуваха грозни купчини, кървава барикада.
	Някакъв офицер ги приближи и диво замахна с меча си.
	— Безумецо! — изкрещя на капитана. — Кой ти даде тази заповед? Избиваш наши хора!
	— Аз му дадох тази заповед — обади се с хладен тон Мина.
	Рицарят побесняло се завъртя към нея.
	— Предателка! — издигна се мечът му.
	Мина не помръдна. Не обръщаше внимание на рицаря, вперила поглед в касапницата под себе си. Юмрукът на Галдар нанесе разцепващ удар върху шлема на офицера. Той се стовари с пречупен врат, тялото му се търколи надолу по склона и изчезна някъде. Минотавърът засмука изранените кокалчета на ръката си и погледна Водачката.
	Забеляза с изумление, че по страните й съвсем свободно се стичат сълзи. Стискаше медальона около шията си. Устните й помръдваха. Навярно се молеше.
	Атакувани едновременно отпред и отзад, войниците, уловени в теснините на Пролома на Бекард, започнаха да се щурат във всички посоки. Другарите им зад тях бяха изправени пред ужасен избор. Или трябваше да се оставят да бъдат прободени в гръб от соламнийците, или трябваше да се обърнат и да дадат отпор. Избраха второто и съвсем скоро битката се разрази, подхранвана от отчаянието и свирепостта на уловения в капан, останал без изход войник.
	Соламнийските рицари продължаваха да напредват, ала вече не чак толкова бързо, докато постепенно устремът им бе възпрян.
	— Прекратете стрелбата! — заповяда Мина. Тя подаде знамето на Галдар. Сетне измъкна утринната звезда и я размаха високо над главата си. — Рицари на Нерака! Времето ни настъпи! Последвайте ме в този славен час!
	Тленен Огън подскочи високо във въздуха и се хвърли надолу по склона, понесъл господарката си право към авангарда на соламнийците. Конят се движеше толкова бързо и достигна целта тъй неочаквано, че останалите рицари нямаха време да реагират. Всички втрещено се взираха как Мина препуска към собствената си гибел. Ала ето, че минотавърът на свой ред издигна бялото знаме.
	— Смъртта е сигурна! — изтътна гласът му. — Но също и славата! За Мина!
	— За Мина! — изкрещяха рицарите с мрачни, дълбоки гласове и смушкаха конете надолу по хълма.
	— За Мина! — извика капитан Самювал, като захвърли лъка и също измъкна късия си меч. Заедно с него и цялата Стрелкова рота се насочи към дивата блъсканица от проблясващи остриета и окървавени тела.
	— За Мина! — присъединиха се към останалите и войниците, които бяха успели да се съберат под знамето. Обединени от общата кауза, всички вкупом се понесоха към смъртта и грохота на боя.
	Галдар тичаше с всички сили — отчаян, но решен да се добере до Водачката и да я защити. Сама беше признала, че никога досега не е влизала в битка. Нямаше нито опита, нито необходимите умения. Със сигурност щеше да намери смъртта си. Лицата на враговете им се мяркаха размазано пред него. Мечовете им свистяха, копията им го пробождаха, стрелите им го жилеха. На свой ред минотавърът отбиваше мечовете, пречупваше копията и не обръщаше внимание на стрелите. Врагът беше просто дразнител, който му пречеше да постигне своята цел. За момент я изгуби, след което отново я откри, намери я напълно обкръжена от нападатели.
	Забеляза как един от соламнийците се опита да я прониже с меча си. Тя отби удара и замахна с бойния чук. Първият й удар разцепи шлема му. Следващият — главата му. Докато се бореше с рицаря, друг я приближаваше откъм гърба. Галдар изрева предупредително, макар да бе изгубил надежда, че Мина ще успее да го чуе. Впусна се в отчаяна и свирепа сеч, за да я достигне, прегазвайки онези, които стояха между него и неговата водачка, без да вижда лица, а само кървавите дири, които мечът му оставяше по пътя си.
	Не сваляше очи от нея. Яростта му оцветяваше всичко в червено. Сетне сърцето му почти спря, когато видя, че са успели да я свалят от коня. Забори се по-разярено отвсякога. Нечий страничен удар го повали на колене. Опита да се изправи, ала завалелите дивашки удари го подкосиха окончателно и накараха света около него да изчезне.
	Битката приключи някъде по здрач. Рицарите на Нерака удържаха и долината отново бе в техни ръце. Соламнийците и войните на Санкшън бяха принудени да отстъпят обратно зад стените на града — град, който стоеше изправен пред собственото си ужасно поражение. Победата, която вече бяха предусещали, изведнъж се бе изплъзнала, беше им отнета грубо и безкомпромисно и сега стоеше стъпкана в калта. Покрусени и обезсърчени, соламнийските рицари се заеха да лекуват раните си и да изгорят своите мъртъвци. Бяха прекарали месеци в подготовка на плана за изненадващото нападение, което може би бе и последният им шанс да разкъсат обсадата над Санкшън. Мнозина се питаха отново и отново къде ли са допуснали фаталната грешка.
	Един от тях говореше пред всички как от нищото пред него изникнал войн, чийто гняв можел да се сравни единствено с гнева на изчезналите богове. И други го бяха видели. Някои разправяха че бил младеж, други твърдяха че бил момиче, за чието лице човек на драго сърце би отдал живота си. Момичето се носело в челото на контраатаката и се врязало в редиците им като гръмотевица — без щит, без шлем, а утринната звезда в ръцете й била окъпана в гореща кръв.
	Когато все пак успели да я смъкнат от коня, тя продължила битката без него.
	— Трябва да е загинала — казваше гневно някой. — Видях я да пада.
	— Вярно, падна, но конят я защити — поправи го друг. — И всеки, който посмееше да я доближи намираше смъртта си под копитата му.
	Ала никой не знаеше със сигурност дали красивото момиче е оживяло. Вълната на атаката се разби в железен отпор, след което се обърна, премина покрай него и помете всичко пред себе си, захвърляйки соламнийските рицари обратно към града.


	— Мина! — извика дрезгаво Галдар. — Мина!
	Нямаше отговор.
	Продължаваше да търси, но все по-отчаяно.
	Димът от погребалните клади висеше неподвижно над долината. Нощта все още не беше настъпила. Сумракът покриваше всичко в сива пелена, изпълнена с пушеци и тлеещи оранжеви въгленчета. Вече бе ходил до палатките на мрачните мистици, които се занимаваха с лекуване на ранените, но и там я нямаше. Не се поколеба дори пред ужасната задача да провери всички мъртви, които трупаха, за да бъдат изгорени по-късно на кладите. Повдигаше поредното тяло, оглеждаше лицето, сетне поклащаше глава и продължаваше нататък.
	Така и не я бе открил сред мъртъвците, поне не и сред онези, които бяха докарали в лагера до този момент. Работата по пренасянето на всички тела от лобното им място между склоновете на окървавения Пролом вероятно щеше да продължи до утринта. Раменете му бяха отпуснати. Беше ранен и изтощен, ала твърдо решен да не се отказва от търсенето. Все още носеше в дясната си ръка знамето на Мина. Белият му плат отдавна вече не беше бял, а кафеникавочервен, втвърден от съсирената кръв.
	Винеше само себе си. Трябваше да остане близо до нея. Така поне, щом не бе успял да я защити, щяха да умрат заедно. Беше се провалил, бяха го издебнали в гръб. Когато най-сетне дойде на себе си, битката беше свършила. Разправяха, че мрачните рицари са спечелили.
	Замаяно се върна обратно на мястото, където я беше зърнал за последно. Телата на враговете й лежаха навсякъде, но тя не се виждаше.
	Не беше нито сред живите, нито сред мъртвите. Галдар започваше да си мисли, че просто я е сънувал, че просто си е въобразил съществуването й от обикновената нужда да вярва в нещо или някой, когато усети, че някой докосва ръката му.
	— Минотавре — чу глас. — Съжалявам, така и не научих името ти.
	За момент Галдар не успя да различи войника — лицето му почти напълно бе скрито под пластовете кървави превръзки. Сетне разпозна капитана на Стрелковата рота.
	— Търсиш нея, нали? — попита капитан Самювал. — Мина?
	Мина! Викът отново отекна в сърцето му. Галдар кимна.
	Беше твърде уморен и твърде обезсърчен, за да говори.
	— Ела с мен — каза офицерът. — Трябва да ти покажа нещо.
	Двамата се повлякоха през долината към бойното поле. Онези от войниците, които не бяха ранени, сега изграждаха наново лагера — в голямата си част унищожен по време на хаотичното отстъпление. Мъжете работеха трескаво, без да чакат някой да ги подканва. Галдар беше виждал същите тези хора след всяка битка да допълзяват до огньовете, да ближат сърдито рани, да се наливат с джуджешка ракия или да се хвалят наляво-надясно с героичните си постъпки. Обикновено в такива моменти историите се въртяха около това как някой е заклал ранен противников войник.
	Сега, докато подминаваше групи мъже, заети да забиват колчетата на палатките, да изправят нащърбените си брони и щитове, да събират разхвърляните здрави стрели или да се занимават с хиляди други дреболии, той се вслуша в онова, което говореха. Разговорите им не се въртяха около тях, а около нея, благословената, омагьосана Мина.
	Името й беше в устата на всеки, делата й се повтаряха и преповтаряха. Нов дух бе овладял всички, сякаш бурята, от която бе излязла Мина, беше запратила в сърцата им мълнии, за да ги ободри и изпълни с енергия.
	Галдар слушаше и не преставаше да се учудва, но не казваше нищо. Вървеше след капитан Самювал, който очевидно нямаше желание за приказки и бе отказал да отговори на всичките му въпроси. В по-други времена раздразненият минотавър бързо щеше да го накара да проговори, блъскайки главата му в някоя скала, но не и сега. И двамата бяха споделили мигове на триумф и въодушевление, каквито никой от тях дотогава не беше изпитвал в битка. И двамата бяха излезли от тленната си обвивка, за да извършат дела, изтъкани от храброст и героизъм, непознати за повечето хора. И се бяха сражавали за една кауза, бяха се сражавали рамо до рамо за една обща кауза и накрая — напук на всичко — бяха спечелили.
	Ако капитан Самювал се препънеше, Галдар щеше да протегне ръка и да го подкрепи. А в моменти, когато Галдар се подхлъзнеше в локва от кръв капитанът бе наблизо, за да му помогне да се изправи. Двамата най-сетне се добраха до края на бойното поле. Офицерът се взря през завесата от дим, която висеше над долината. Слънцето беше изчезнало зад планините. Последните му отблясъци обливаха небето с изтляващи бледочервени петна.
	— Там — посочи капитанът.
	Вятърът се надигаше в края на деня и отвяваше пушеците, разкъсвайки ги на въртеливи парцали, ефирни като копринени шалове. Внезапно картината пред очите им се избистри, за да им покаже кон с цвят на кръв и фигура, коленичила на няколко стъпки от него.
	— Мина! — възкликна Галдар. Облекчението се разля по всичките му мускули. Усети как нещо загоря в очите му, но го отдаде на дима, понеже минотаврите не плачеха и никога не биха могли да заплачат. Той избърса очи. — Но какво прави тя? — попита след секунда.
	— Отправя молитва — отвърна Самювал. — Моли се.
	Мина бе коленичила до тялото на някакъв войник. Стрелата, причинила смъртта му, бе преминала чисто през гърдите, за да го прикове към земята. Мина вдигна ръката на мъртвеца, сложи я на гърдите си и сведе глава. Дори и да казваше нещо, Галдар не успяваше да го чуе, но знаеше, че капитанът е прав. Тя се молеше на своя бог, на своя единствен, истински бог. Онзи бог, който бе провидял капана, същият, който я беше довел тук, за да превърне поражението им в славна победа.
	Когато приключи с молитвата, Мина положи ръката на мъжа върху ужасната рана на гърдите му. Наведе се над него, притисна устни към студеното чело и след това най-сетне се изправи на крака.
	Виждаше се, че едва има сили да ходи. Беше покрита с кръв, част от тази кръв бе нейната собствена. Изведнъж нещо я накара да спре. Главата й остана сведена, а тялото отпуснато. После Мина вдигна глава. Погледна към небесата, откъдето като че ли черпеше силите си, защото в същия момент раменете й се изправиха и тя закрачи по-леко.
	— Веднъж щом се разбра, че печелим битката, започна да ходи от труп на труп — обясни Самювал. — Търси само онези, които са загинали от нашите стрели. Спира, коленичи на пропитата с кръв земя и им предлага молитвите си. Никога не бях виждал нещо подобно.
	— Правилно е, че ги почита — каза дрезгаво Галдар. — Тези мъже заплатиха победата ни с кръвта си.
	— Тя заплати победата ни с кръвта им — поправи го капитанът и единствената вежда, която се виждаше изпод пластовете превръзки на лицето му, едва забележимо потрепна.
	Зад Галдар се надигаше някакъв звук. Нещо незабавно му напомни за Гамашиноч, Песента на смъртта. Тази песен обаче излизаше от гърлата на живите, започваше тихо и ниско, подета от малцина. И други се присъединиха към тях и я запредаваха нататък така, както бяха вдигнали падналите си мечове, за да продължат битката.
	— Мина… Мина…
	Песента се усилваше. Започнала като нежен, изпълнен с уважение припев, сега повече приличаше на триумфален марш, хвалебствен химн, акомпаниран от блъскащите се в щитовете мечове, от тропането на крака и пляскането с ръце.
	— Мина! Мина! Мина!
	Минотавърът се обърна към остатъците от армията, насъбрани в края на бойното поле. Ранените, които не можеха да допълзят сами, намираха подкрепа в другарите си. Окървавени и окъсани войници повтаряха само едно — нейното име.
	Галдар изкрещя силно и издигна знамето на Мина. Отвърнаха му радостни викове, които отекнаха в планините като далечни гръмотевици и разтърсиха земята и нейните могили от мъртъвци.
	Мина бе понечила да коленичи. Песента я прекъсна. Тя се поколеба, сетне се обърна и погледна радостната тълпа. Лицето й бе силно пребледняло. Устните й бяха напукани и изсушени. Загледа се към стотиците живи, които крещяха, пееха и повтаряха напевно името й.
	Вдигна ръце.
	Гласовете на войниците заглъхнаха на секундата. Стихнаха даже стоновете и писъците на ранените. Единственият звук идваше от името й, отекващо в околните планини, но скоро и то отмря в тишината, която обгърна притъмнялата долина.
	Мина повика коня си и го възседна, за да може цялото множество, насъбрало се в края на бойното поле, вече известно под името „Славата на Мина“, да може да я вижда.
	— Грешите като удостоявате мен с тази чест! — каза им. — Аз съм само съдина. Честта и славата се падат на бога, който ме води и по чиито пътеки вървя.
	— Пътеката на Мина е пътека за всички ни! — извика някой.
	Подхванаха възгласите наново.
	— Чуйте ме! — издигна се звънтящият й глас. Сега в него се долавяха авторитет и власт. — Старите богове ги няма. На мястото им сега е само един. Един бог ще владее света. Само един. На него дължим верността си!
	— Как е името му? — извика още някой.
	— Не може да бъде произнесено — отвърна тя. — Името му е твърде свято, твърде могъщо.
	— Мина! — каза друг. — Мина! Мина!
	Тълпата подхвана напева и вече нищо не можеше да я спре.
	За момент Мина изглеждаше раздразнена, дори нервна. Ръката й посегна и тя обви пръсти около медальона на шията си. Тогава лицето й отново омекна и се проясни.
	— Добре! Произнасяйте името ми — каза високо. — Но знайте, че го произнасяте в името на моя бог.
	Виковете бяха така оглушителни, че можеха да откъртят цели скали от планинската твърд.
	Галдар викаше заедно с всички — забравил за болката, забравил за всичко друго. Озърна се и забеляза, че спътникът му мълчи мрачно, загледан в друга посока.
	— Какво? — надвика глъчката минотавърът. — Нещо не е наред ли?
	— Погледни там — посочи Самювал, — при командната палатка.
	Не всички в лагера се радваха. Пред палатката, около своя водач, Господар на Черепа, се беше събрала група рицари на Нерака, която наблюдаваше ставащото с мрачни изражения и кръстосани на гърдите ръце.
	— Кой е този? — попита Галдар.
	— Лорд Милс — отвърна капитанът. — Онзи, по чиято вина за малко не избиха всички ни. Както виждаш, някак е успял да се измъкне от битката. По блестящата му броня няма и петънце от кръв.
	Лордът очевидно се опитваше да привлече вниманието на войниците. Размахваше ръце и крещеше нещо, което никой не чуваше.
	Никой и не искаше да го чуе. Накрая явно се отказа.
	Галдар се ухили.
	— Чудя се дали му е харесало да види как цялата му власт изтича в канала.
	— Едва ли е в най-доброто си настроение — сви рамене Самювал.
	— Той и останалите рицари смятаха, че отдавна са се отървали от боговете — каза минотавърът. — Отдавна бяха престанали да говорят за Такхизис. Преди две години Господарят на Нощта Таргон преименува Ордена на Рицарите на Нерака. В отминалите времена, когато някой рицар заслужеше да получи Видението, му даваха да разбере къде се намира в големия план на богинята. След като Такхизис изчезна от света, водачите опитаха известно време да поддържат Видението чрез различни мистични начини. Рицарите все още минават през това изпитание, но сега човек може да бъде сигурен единствено в онова, което Таргон и неговата пасмина кроят в извратените си умове.
	— Само една от причините, поради които напуснах — обади се капитанът. — Таргон и офицерите като този Милс винаги се наслаждават на факта, че държат юздите в ръцете си. Едва ли ще им хареса, когато най-сетне разберат, че има опасност да бъдат низвергнати. Бъди сигурен, че Милс незабавно ще изпрати съобщение в щаба за новата водачка.
	Мина слезе от коня. След това поведе след себе си Тленен Огън, за да напусне бойното поле и да навлезе в лагера. Мъжете крещяха, додето не ги приближеше, след което, движени от някаква неразбираема сила, падаха на колене и свеждаха глави. Някои протягаха ръце, за да я докоснат, когато минаваше край тях, а други я умоляваха да ги погледне и да ги благослови.
	Лорд Милс наблюдаваше триумфалната процесия с изкривено от отвращение лице. После се обърна на пети и отново влезе в палатката си.
	— Ба! Нека се спотайват и да правят кроежи! — каза с приповдигнат дух Галдар. — Тя вече има своята армия. Какво толкова могат да й сторят?
	— Нещо вероломно и непочтено, без съмнение — отвърна Самювал. Той погледна към небето над себе си. — Може и наистина да го има този Един, който я наблюдава оттам отгоре. Но й трябват и приятели, които да се грижат за нея тук, долу.
	— Говориш мъдро — съгласи се Галдар. — С нея ли си, капитане?
	— До края на времето си, или на това на света, което дойде първо — отговори офицерът. — Както и хората ми. А ти?
	— Винаги съм бил с нея — каза Галдар и наистина му се струваше, че е така.
	Минотавър и човек си стиснаха ръцете. Галдар гордо издигна знамето и тръгна по стъпките на Мина, додето тя правеше победната си обиколка из лагера. Капитан Самювал крачеше недалече от тях с ръка на меча, готов да защити гърба й в случай на опасност. Рицарите на Мина се подредиха зад знамето. Всички, които я бяха последвали от Нерака дотук, макар и да имаше немалко ранени, все още бяха живи. Вече се носеха истории за чудеса.
	— Право към мен се носеше стрела — говореше някой. — Знаех, че това е краят. Извиках името на Мина и стрелата просто падна в краката ми.
	— Един от онези проклети соламнийци вече вдигаше меча си към гърлото ми — говореше друг. — Извиках името на Мина и острието на меча му се разцепи на две.
	Войниците й предлагаха храна. Носеха й вино, вода. Неколцина от тях конфискуваха палатката на един от офицерите, изхвърлиха го от нея и я подготвиха за Мина. Множество ръце взеха горящи главни от лагерните огньове, за да осветяват пътя й през тъмнината. Докато ги подминаваше, произнасяха името й, сякаш беше някакво заклинание.
	— Мина — викаха мъжете и вятърът, и мракът. — Мина!


>	8
>	Под щита

	Елфите от Силванести винаги са почитали нощта.
	За разлика от тях, тези от Квалинести изпитват наслада от слънчевите лъчи. Техният владетел се нарича Говорителят на Слънцето. Дневните лъчи всякога са добре дошли в домовете им, сделките се сключват преди спускането на нощта и всички важни церемонии — като например женитбата — се провеждат през деня, за да получат благословията на слънчевите лъчи.
	В Силванести обожаваха звездната нощ.
	Водачът на Силванести се нарича Говорителят на Звездите. Някога нощта била благословено време в Силваност, тяхната столица. Тя водела след себе си звездите, сладкия сън и сънищата за красота над прекрасната им страна. Сетне дошла Войната на Копието. Крилата на злите дракони затъмнили светлината на звездите. Един от тези дракони, чието име било Циан Кръволока, предявил права над кралството. Отдавна този дракон мразел елфите и повече от всичко искал да ги види да страдат. Лесно можел да ги изтреби до крак, но бил жесток и умен. Смъртта е страдание наистина, ала болката е краткотрайна и бързо се забравя, щом мъртвите пристъпят от единия свят в другия. Циан искал да им причини болка, която нищо да не може да успокои, която да продължи цели столетия.
	По онова време владетел на Силванести бил елф, чиито познания в магията надминавали обичайното. Лорак Кала дон съвсем правилно провидял злините, които очаквали Ансалон в близко бъдеще. Той изпратил елфите в изгнание, като ги уверил, че е достатъчно могъщ, за да предпази кралството от драконите. Тайно от всички той бил откраднал от Кулата на Върховното чародейство една от магическите драконови сфери. Предупреждението, че всеки опит да използваш драконовите сфери без необходимите за това умения ще завърши със собствената ти гибел, не помогнали. Лорак вярвал, че ще успее да подчини сферата на волята си. Когато се вгледал в нея, драконът от вътрешността й отвърнал на погледа му. Така Лорак бил уловен и превърнат в роб.
	Циан Кръволока получил своя шанс. Драконът се промъкнал в Кулата на Звездите и заварил Лорак да седи на трона си, здраво стиснал сферата в ръка. Циан започнал да нашепва в ушите му за сън, ужасен сън, в който всички прекрасни дървета в Силванести се превръщали в чудовищни създания, нападащи онези, които някога са ги обичали. Сън, в който Лорак ставал свидетел на смъртта на народа си, в който елфите умирали един по един и всяка смърт била по-ужасна и по-болезнена от предходната, а водите на река Тон-Талас червенеели от кръв.
	Войната на Копието приключила. Такхизис била победена. Циан Кръволока се видял принуден да напусне пределите на Силванести, но задоволството му било явно, понеже успял да постигне целта си. Над страната тегнел ужасен сън, от който елфите никога нямало да успеят да се събудят. Когато народът им най-сетне се завърнал по родните си земи, елфите с ужас открили, че кошмарът се е превърнал в реалност. Сънят, който Циан Кръволока внушил на Лорак, бил променил някога красивите им земи по отвратителен начин.
	Елфите от Силванести подхванали борба с кошмара под водачеството на генерала от Квалинести Портиос и в края на краищата сполучили да го победят. Цената все пак се оказала висока. Много елфи станали жертва на тази война и дори когато най-сетне всичко свършило, дърветата, растенията и животните в Силванести запазили ужасните си деформации. Съвсем бавно елфите започнали да лекуват раните на земята. С помощта на новооткрити магически способи гората отново възвърнала предишната си красота.
	Тогава дошла нуждата да забравят. Портиос, който неведнъж бил рискувал живота си, за да се разправи с алчните нокти на кошмара, се превърнал в живата памет на съня. Сега той вече не бил спасител, а странник и натрапник, заплаха за народа на Силванести, който повече от всичко желаел да се завърне към изолацията и усамотението на предишния си начин на живот. Портиос искал да ги въведе в света, да ги направи едно с него и да ги обедини с техните братовчеди от Квалинести. Дори се оженил за Алхана Звезден Бриз, дъщерята на Лорак, с едничкото желание тази негова мечта да стане реалност. Смятал, че по този начин, в случай на една бъдеща война, на елфите няма да им се наложи да преминат през същите страдания. Щели да имат съюзници, които да застанат на тяхна страна.
	Ала елфите смятали, че не се нуждаят от съюзници. Съюзници, които можели да решат да се самонастанят в Силванести в замяна на помощта, която биха им оказали. Чужденци, които биха пожелали да сключат бракове с техните синове и дъщери, като по този начин разводнят чистата кръв на народа им. Изолационистите обявили Портиос и неговата съпруга Алхана за „мрачни елфи“ — елфи, които под страх от смъртно наказание не могат да се завърнат в родната си страна.
	Портиос бил прогонен. Генерал Конал поел контрола над нацията и обявил военно положение, „докато не настъпят времена, в които Силванести да посрещне своя истински крал“. Нещо повече — елфите от Силванести си запушили ушите пред молбите на своите братовчеди от Квалинести да им помогнат в борбата срещу драконесата Берил и Рицарите на Нерака. Не обърнали внимание и на всички онези, които по това време се сражавали със злите дракони и молели за помощта им. Елфите от Силванести не желаели нищо от света. Те се вглеждали единствено във вътрешните си дела и отражението, което очите им виждали в огледалото. Ето защо, докато елфите се наслаждаваха на това отражение и не забелязваха нищо друго, Циан Кръволока, зеленият дракон и техен отколешен враг, се възползва от възможността и отново навлезе в земите, които някога едва не опустоши напълно. Или поне такива бяха донесенията на отрядите на кирата, които неуморно кръстосваха границите им.
	— Не издигайте този щит! — предупреждаваха те. — Така сами ще се уловим в капана заедно с най-злия си враг!
	Елфите не ги послушаха. Нито вярваха на слуховете. Циан Кръволок беше просто спомен, изпълзял от тъмнината на миналото призрак. Всички знаеха, че е загинал по време на Драконовата чистка. Трябваше да е загинал. И ако все пак се бе върнал, защо тогава не ги атакуваше? Толкова голям бе страхът на елфите от външния свят, че Водачите на Дома единодушно взеха решение щитът все пак да бъде издигнат. Най-после народът на Силванести можеше да заяви, че е постигнал най-съкровеното си желание. Под магическия щит щяха да бъдат в безопасност — напълно изолирани от всичко и всеки. Злините на външния свят щяха да останат надалече.
	— И все пак ми се струва, че не сме заключили злото навън — казваше Ролан на Силваношей, — а вътре, заедно със себе си.
	Над Силванести се спускаше нощ. Младият принц посрещна падането на мрака със задоволство, макар да го изпълваше и с печал. Бяха пътували през горите в продължение на целия ден, додето Ролан най-сетне не заяви, че са се отдалечили достатъчно от щита, за да могат да си починат в безопасност. А денят наистина бе преизпълнен с чудеса за Силван.
	Често беше чувал майка си да говори с копнеж за красотите на родните земи. Нерядко, когато заедно с прокудените си в изгнание родители, заобиколени от опасности, се криеха в някоя пещера, Алхана започваше да му разказва приказки за Силванести, колкото да разсее страховете му. Тогава Силван затваряше очи и вече не виждаше тъмнината, а смарагдовите, сребърни и златисти цветове на гората. Не чуваше нито воя на вълците, нито крясъците на гоблините, а мелодичния звън на камбанките и изпълнената със сладка тъга музика на дърветата флейти.
	И все пак, въображаемите образи бледнееха пред реалността. Не можеше да повярва, че такава красота съществува в действителност. Беше прекарал деня като насън, спъваше се на всяка стъпка в камъни и коренища, спъваше се в собствените си крака, заобиколен от чудеса, които го караха да се облива в сълзи, а сърцето му да тръпне от радост.
	Дървета с посребрени стволове издигаха грациозно извити клони към небето и трепкаха със сребърни листа на лекия ветрец. Пищните широколисти храсти се нижеха покрай пътеката и всеки пламтеше, отрупан с искрящи цветове, чийто сладък дъх насищаше въздуха с аромата си. Имаше чувството, че не крачи през гора, а из градина, понеже никъде не се виждаха нито нападали клонки, нито прорасли плевели, нито оплетени къпинаци. Горските градинари позволяваха да израства само красивото, плододайното и полезното. Под вълшебството на нежните им грижи цялата страна процъфтяваше, с изключение на районите в непосредствена близост до щита, където пред сковаващия мраз на сивата смърт отстъпваха дори техните умения.
	Мракът носеше почивка за уморените му от чудеса очи. Но ето, че и нощта имаше своята пронизваща душата красота. Звездите сияеха ослепително, сякаш предизвикваха щита да се опита да ги заличи. Нощните цветя разтваряха чашки за звездната светлина и изпълваха топлия мрак с екзотични ухания, а светещите им в тъмното листа обливаха гората в нежни сребристи отблясъци.
	— Какво искаш да кажеш? — попита той. По някакъв начин не можеше да свърже злото с красотата, на която бе свидетел през изминалия ден.
	— Например жестокото наказание, което наложихме на родителите ви, Ваше величество — отговори Ролан. — Нашият начин да благодарим на баща ви, задето ни помогна, беше като го пронизахме в гърба. Когато разбрах за случилото се, изпитах срам, че съм част от своя народ. Но за всичко се плаща. Сега сме принудени да страдаме заради безсрамието и безчестието и за това, че сами се отделихме от останалия свят, че избрахме живота под щита, далеч от дракони и нещастия, докато други се мъчеха. Сега плащаме за тази защита със собствения си живот.
	Бяха спрели да починат на някаква поляна в близост до един бърз поток. Отдихът бе добре дошъл за Силван. Раните му отново се обаждаха, макар да не искаше да си го признае. Вълнението от внезапните промени, настъпили в живота му, го беше изтощило напълно.
	За вечеря Ролан се бе погрижил да намери плодове и вода със сладостта на нектар. Сетне настоя да го прегледа отново с внимание и загриженост, които дълбоко трогнаха младежа.
	„Самар щеше да ми хвърли някоя черга и да ми заповяда да се оправям, както намеря за добре“ — помисли си Силваношей.
	— Може би Ваше величество ще пожелае да поспи няколко часа — предложи Ролан след вечеря.
	Силван мислеше, че е на път да рухне от умора, ала, след като се нахрани, се чувстваше далеч по-отпочинал.
	— Бих искал да науча повече за родните земи — каза той. — Чувал съм някои неща от майка си, но разбира се, тя не знаеше нищо за събитията след… след своето напускане. Говореше за щита. — Принцът се огледа. Красотата на това място всеки път го караше да затаи дъх. — Разбирам защо искате да защитите страната си — той посочи дърветата, чиито стволове сияеха в мрака с цветовете на дъгата и към гарвановото цвете, осеяло околните треви — от хищните пръсти на нашите врагове.
	— Да, Ваше величество — съгласи се Ролан. — Има и такива, които твърдят, че никоя цена не е достатъчно висока, нито дори собственият ни живот. Но ако всички сме мъртви, кой ще остане, за да се радва на красотата? А и смятам, че ако елфите изчезнат, ще изчезнат и горите, понеже във всяко дърво живее част от нас. Душите на елфите са обвързани със самия живот.
	— Но народът ни е по-многоброен от звездите — възкликна Силван, мислейки, че Ролан вероятно преувеличава.
	Елфът вдигна очи към небето.
	— Накарайте половината от тези звезди да помръкнат, Ваше величество, и ще откриете, че светлината им ще отслабне значително.
	— Половината! — младежът беше потресен. — Не и половината!
	— Половината население на Силванести вече е измряло от болестта, Ваше величество — кимна Ролан и замълча за момент. После каза: — Онова, което сега ще споделя с вас, може да бъде сметнато за предателство. Грози ме сериозно наказание.
	— Под наказание сигурно имаш предвид прогонване? — попита разтревожено Силван. — Изгнание? Обявяване за мрачен елф?
	— Не, вече не постъпваме така, Ваше величество — отвърна неговият водач. — Не можеш да изпратиш някого в изгнание, след като никой не би могъл да премине през щита. Сега хората, които говорят против генерал Конал, просто изчезват. Така и не научаваме какво се случва с тях.
	— Ако е така, защо тогава народът не е въстанал? — попита озадачено Силван. — Защо не го свалят от власт и не принудят Водачите да премахнат щита?
	— Понеже само малцина знаят истината. И дори ние не разполагаме с доказателства. Лесно е да се изправим в Кулата на Звездите и да заявим, че Конал е изгубил здравия си разсъдък и че дотам е изплашен от външния свят, че по-скоро би предпочел да измрем до крак, отколкото да станем част от този свят. Наистина можем да го заявим, но тогава той ще се изправи и ще каже: „Лъжете! Махнете щита и мрачните рицари ще навлязат в горите ни с техните брадви, великаните ще осакатят всяко растение, а Великите дракони ще се спуснат над нас и ще ни разкъсат на парчета.“ Това ще каже той, а хората ще се надигнат и ще заплачат: „Спаси ни! Защити ни, скъпи управнико Генерал Конал! Няма към кого другиго да се обърнем!“. И толкова.
	— Разбирам — каза Силван. Той се взря в Ролан, който наблюдаваше замислено заобикалящата ги тъмнина.
	— Сега хората най-после ще имат към кого другиго да се обърнат, Ваше величество — обади се отново елфът. — Законният наследник на трона на Силванести. Но трябва да бъдем внимателни — усмихна се тъжно. — Защото иначе може и вие да „изчезнете“.
	В мрака затрептя прекрасната песен на славея. Ролан събра устни и изсвири в отговор. От сенките мигом изникнаха фигурите на трима елфи. Силван ги разпозна веднага — бяха съвсем същите елфи, които бе срещнал тази сутрин.
	Тази сутрин! Звучеше невероятно. Дали наистина беше тогава? Изминалото време му се струваше като дни, месеци и години.
	Ролан се изправи, за да ги посрещне с ритуалното ръкостискане и целуване по бузата.
	Елфите носеха съвсем същите наметки като неговия водач, ала дори и след като със сигурност знаеше, че се намират пред очите му, младежът едва успяваше да ги различи на открито. Изглеждаха обгърнати в мрак и звездна светлина.
	Ролан започна да ги разпитва за обиколката им. Тримата докладваха, че границите по протежението на Щита са съвсем тихи, „мъртвешки тихи“, както не без известна ужасна ирония се изрази един от тях. Чак тогава новодошлите насочиха вниманието си към Силван.
	— Значи си го разпитал, Ролан — каза единият, като се взираше в младежа. — Наистина ли е този, за когото се представя?
	Силваношей се изправи с мъка на крака. Чувстваше се непохватен и засрамен. Понечи да се поклони на по-възрастните от него, както го бяха учили като дете, но изведнъж си даде сметка, че в края на краищата е крал. Не той, а те трябваше да му се покланят. Погледна объркано към Ролан.
	— Не съм го „разпитвал“ — отговори строго Ролан. — Обсъдихме много неща. И да, вярвам, че той е Силваношей, законният Говорител на Звездите, синът на Алхана и Портиос. Нашият крал се завърна. Денят, който очаквахме тъй дълго, настъпи.
	Елфите отново огледаха от горе до долу младежа, след което отново обърнаха очи към водача си.
	— Може да е измамник — каза един от тях.
	— Сигурен съм, че не е — отвърна твърдо убеден Ролан. — Познавах майка му, когато още беше на неговата възраст. Борих се редом с баща му срещу кошмара. Прилича и на двамата, макар да е взел повече от баща си. Ти, Дринел, ти също се сражаваше рамо до рамо с Портиос. Погледни този младеж. Лесно се забелязва как образът на бащата се е отпечатал върху този на сина.
	Елфът се взря в Силваношей. Принцът устоя на вперените в него очи, без да помръдне.
	— Вгледай се със сърцето си, Дринел — настоя Ролан. — Очите често ни лъжат. Но не и сърцето. Чу го да си говори, когато го следвахме и все още нямаше представа, че някой го слуша. Чу и какво ни каза, когато все още вярваше, че сме войни на служба в армията на майка му. В него няма преструвка. Готов съм да заложа живота си за това.
	— Прав си. Наистина в него има много от неговия баща и вероятно нещо от очите на майка му. Но що за чудо е позволило на сина на нашата изпратена в изгнание кралица да премине през щита? — попита Дринел.
	— Не зная как се е случило — отвърна объркано Силван. — Навярно съм паднал през него. Не си спомням. Но когато се опитах да се върна, щитът не ме допусна.
	— Така е, хвърли се срещу щита — потвърди Ролан. — Опита да се върне, опита се да напусне Силванести. Нима един измамник ще постъпи тъй, щом вече си е дал труда да проникне? Нима един измамник ще признае пред всички, че не знае как е сполучил да го постигне. Не. Измамникът бързо ще ни предложи някоя история, нещо логично, в което да повярваме.
	— Казваш, че трябва да гледам със сърцето — произнесе Дринел. Той се озърна към останалите. — Съгласни сме. Искаме да го подложим на изпитанието на истината.
	— Готови сте да ни посрамите с недоверието си — укори го, показвайки явното си недоволство Ролан. — Какво ще си помисли той за нас?
	— Че постъпваме мъдро и предпазливо — отвърна сухо Дринел. — Ако няма нищо за криене, едва ли ще възрази.
	— Силваношей трябва да реши сам — каза Ролан. — Макар на негово място да бих отказал.
	— Какво е това? — попита объркано младежът, като местеше очи ту към единия, ту към другия. — Какво е това изпитание на истината?
	— Магическо заклинание, Ваше величество — отвърна старият водач с натъжен глас. — Някога царяха времена, когато елфите можеха да си имат вяра. Безусловно и безрезервно. Когато никой елф не би си позволил да излъже някой от собствения си народ. Тези времена приключиха с идването на кошмарите на Лорак. Сънят създаде призрачни образи, фалшиви елфи, които обаче изглеждаха досущ като истински за онзи, който се опиташе да ги докосне или заговори.
	Призраците често са подлъгвали народа ни да върши ужасни, разрушителни дела. Съпругът виждаше жена си да му дава знак да се приближи, след което скачаше от някоя скала в опита си да я достигне. Майка съзираше детето си сред пламъци само за да открие, че то изчезва, щом се хвърли да го спаси… Ние от кирата, създадохме изпитанието на истината, за да отличаваме призраците от реалността. Призраците са празни, кухи черупки. Нямат спомени, нямат мисли, нито пък чувства. Достатъчно е да положим ръка върху сърцето ви, за да разберем дали сте жив или просто ни се присънвате… Нуждата от изпитанието изчезна, когато изчезнаха и кошмарите — продължи Ролан. — Или поне така се надявахме. Надежда, която се оказа прибързана. Когато сънят си отиде, си отидоха кървящите дървета и грозотата, която извращаваше земите ни. Ала грозотата вече беше намерила място в собствените ни сърца и бе успяла да превърне някои от нас в също толкова празни и лишени от живот същества, както и тези от кошмарите ни. Сега елфите умеят да лъжат и не се свенят да го правят. В речника ни пропълзяха нови, нечувани досега думи. Човешки думи. Думи като недоверие, непочтеност и безчестие. Вече използваме изпитанието като един вид проверка, но ми се струва, че колкото по-често го употребяваме, толкова по-голяма нужда имаме от него. — Той изгледа изключително мрачно Дринел, който оставаше невъзмутим и решен да получи своето.
	— Нямам какво да крия — заяви Силван. — Така че не се стеснявайте да използвате изпитанието си върху мен. Макар да съм сигурен, че майка ми би била дълбоко натъжена, ако разбере, че народът ни е стигнал чак дотам. Тя никога не би си помислила да изпитва лоялността на онези, които я следват, както и те не биха си помислили да се усъмнят в грижите, които тя полага за тях.
	— Сам виждаш, Дринел — каза Ролан, по чието лице бе избила руменина. — Сам виждаш как ни посрамваш!
	— Няма значение. Искам да узная истината — отговори непреклонно елфът.
	— Нима? Ами ако магията отново те предаде?
	Очите на Дринел проблеснаха. Той изгледа предупредително водача.
	— Опичай си ума, Ролан. Напомням ти, че все още не знаем абсолютно нищо сигурно за този младеж.
	Силваношей запази мълчание. Не му влизаше в работата да се намесва в спора. Все пак се погрижи да запомни изречените думи добре. Може би елфите-чародеи от армията на майка му не бяха единствените, чиято магия напоследък отслабваше.
	Дринел пристъпи към Силван. Младежът остана сковано на мястото си, поглеждайки го подозрително. Дринел протегна лявата си ръка — ръката, която беше по-близо до сърцето му — и я положи на гърдите на Силван. Докосването му бе едва доловимо, и все пак принцът усети как достига до самите му дълбини, или поне така му се струваше.
	Спомените мигом се изсипаха от самия извор на душата му, добри и лоши спомени, бълбукащи изпод повърхността на съзнанието и чувствата. Мисли, които се устремиха право към ръката на Дринел. Спомени за баща му, с неговата сурова и неумолима фигура и лицето, което така рядко се усмихваше и никога не се смееше. Бащата, който никога не показваше какво мисли и не демонстрираше по никакъв начин нито привързаността към сина си, нито каквото и да е одобрение към постъпките му, сякаш въобще не го забелязваше. Ала ето че под повърхността на тези спомени, Силваношей съвсем ясно си припомни един случай, когато заедно с майка си бе избегнал смъртта на косъм. Тогава Портиос бе прегърнал и двамата, беше притиснал малкия си син и бе произнесъл древна елфическа молитва, отправена към богове, които вече ги нямаше. Спомни си усещането, че по бузите му се стичат ледени сълзи и напълно осъзнатото разбиране, че тези сълзи не са негови. А на баща му.
	Известно време Дринел задържа напиращите спомени в съзнанието си така, както би поел искряща вода в шепи. Сетне изражението му се смекчи. Когато го погледна, в очите му имаше нещо различно, някакво новопридобито уважение.
	— Доволен ли си? — попита студено Силван. Спомените бяха отворили кървяща рана в самото му съществувание.
	— Сега вече виждам съвсем ясно бащата в чертите и майката в очите ти — отвърна Дринел. — Приеми верността ми, Силваношей. Подканям и останалите да ти я предложат.
	Той се поклони до земята, поставил ръка на гърдите си. Спътниците му побързаха да произнесат съответните думи и да се врекат във вярност. Младежът също отвърна подобаващо, като през цялото време цинично си задаваше въпроса какво общо имат всички тези поклони с него. И преди елфите бяха поднасяли верността си на семейството му, но ето че Алхана Звезден Бриз не живееше по-различно от спотайващ се в гората разбойник.
	Ако да бъдеш законен Говорител на Звездите не значеше нещо повече от това да прекарваш нощите си в надгробни могили и да избягваш дебнещи убийци, той можеше да мине и без тази чест. Този живот му бе омръзнал до смърт. Досега така и не бе намирал сили да го признае пред себе си. И за пръв път можеше да каже — поне вътрешно, — че изпитва гняв. Горчив, горещ гняв, задето родителите му го бяха принудили да води подобно съществуване.
	В следващия миг вече съжаляваше за гнева си. Опита да си напомни, че вероятно майка му сега беше или мъртва, или взета в плен, ала съвсем нелогично мъката и тревогата само усилиха яда му. Противоречивите емоции, усложнени допълнително от вината и объркването, само го изтощаваха допълнително. Нуждаеше се от време да помисли, а не можеше да си го позволи в присъствието на тези елфи, които се взираха в него така, сякаш беше някаква рядкост, изложена в магазин за магически предмети.
	Елфите продължаваха да стоят изправени. Внезапно Силван осъзна, че чакат да седне, за да могат и те да си починат. Беше получил дворцово, макар и малко грубовато възпитание и до голяма степен имаше представа от дребните хитрости, изисквани при подобни случаи. Бързо предложи на елфите да седнат и ги подкани да опитат от плодовете и водата. После се извини под предлог, че трябва да се погрижи за личната си хигиена.
	Изненада се, когато Ролан го предупреди да бъде внимателен, предлагайки му собствения си меч.
	— Но защо? — попита недоверчиво принцът. — Какво толкова страшно може да има? Мислех, че щитът ни защитава от врагове?
	— С едно изключение — отвърна сухо Ролан. — Има сведения, че великият зелен дракон Циан Кръволока е успял — вероятно след „допусната грешка в преценката“ от страна на генерал Конал — да се промъкне под щита в момента на спускането му.
	— Ха! Нищо повече от историйка, съчинена от самия генерал, с която да ни плаши, когато му скимне — заяви Дринел. — Назови по име поне един човек, който да е зървал дракона! Няма такъв. Носят се слухове, че е тук. После чуваме, че бил там. Отиваме тук, отиваме там, а от него няма и следа. Не смяташ ли за странно, Ролан, че Циан Кръволока се появява винаги, когато Конал се чувства притиснат от въпросите на Стопанската камара за състоянието на управлението си?
	— Вярно е, че никой не е виждал дракона — съгласи се водачът на елфите. — Но все пак вярвам, че Циан Кръволока е някъде в Силванести, признавам си. Веднъж ми се случи да се натъкна на следи, които не можеха да бъдат обяснени по никакъв друг начин. Така че бъдете внимателен, Ваше величество. И вземете меча ми. За всеки случай.
	Силван отказа да приеме оръжието. Мисълта за това, как едва не беше прерязал гърлото на Самар, го караше да се отнася предпазливо. Не искаше елфите да разберат, че не може да си служи с меч, нито че никога не са го обучавали за войн. Само идеята, че могат да научат, го караше да се изчервява. Младежът увери Ролан, че ще внимава и навлезе сред искрящата гора. Развеселено си помисли, че при всеки друг случай майка му би изпратила с него въоръжена охрана.
	„За пръв път в своя живот — помисли си внезапно Силван — съм свободен. Наистина свободен.“
	Изми лицето и ръцете си, прокара пръсти през дългата си коса и задълго остана вгледан в отражението си в леко развълнуваната вода. Така и не успяваше да забележи нищо от чертите на своя баща и честно казано, винаги когато го сравняваха с него се дразнеше. Личните спомени на Силван за баща му бяха по-скоро за сериозен, винаги намръщен войн, който дори и някога да е имал обичая да се усмихва, доста отдавна е изоставил тази практика. Единствената нежност, която си спомняше някога да е виждал в очите на Портиос, беше в случаите, при които баща му обръщаше поглед към Алхана.
	— Ти си кралят на елфите — каза младежът на отражението си. — Само за ден успя да постигнеш онова, което родителите ти не успяха за цели трийсет години. Не успяха… или не пожелаха да успеят…
	Той седна на брега на потока. Отражението му помръдваше и се опитваше да избяга в лъчите на току-що изгрялата луна.
	— Желаната от тях награда е в ръцете ти. До този миг не я искаше, но щом е вече твоя, защо пък да не я приемеш?
	Полъхът на вятъра премина над повърхността на водата и накъдри отражението му. Сетне ветрецът утихна, водата се изглади, а отражението му отново замръзна непомръдващо.
	— Оглеждай се преди да стъпиш, внимавай преди да говориш, мисли за всяка своя дума и за последствията, до които тя води. Обмисляй действията си добре. Не се отвличай от абсолютно нищо.
	— Майка ми е мъртва — каза след малко и застина в очакване на болката.
	Сълзите бяха готови да рукнат. Сълзи за майка му, сълзи за баща му, сълзи за самия него — сам и лишен от утеха и подкрепа. И все пак, някъде там един слаб гласец му нашепваше: „Кога изобщо твоите родители са те подкрепяли? Кога изобщо са ти се доверявали и са ти давали да свършиш нещо? Държаха те, опакован като някаква играчка, изплашени, че може да се счупиш. Съдбата ти предостави шанс да се докажеш. Приеми го!“
	Недалече от потока растеше храст, отрупан с бели, уханни цветове във формата на сърца. Силван набра букет от тях и започна да къса едно по едно цветята, като говореше:
	— В чест на баща ми — разпръсна откъснатите цветя по течението. Отражението му се разкъса на хиляди бягащи вълнички. — За майка ми, която е мъртва.
	Разпръсна и последните цветове. Сетне, щом най-после се почувства пречистен от сълзите и емоциите, се завърна в лагера.
	Елфите понечиха да се изправят, ала той им каза да не се тревожат, нито да се притесняват в негово присъствие. Скромността му очевидно им направи добро впечатление.
	— Надявам се, че дългото ми отсъствие не ви е разтревожило — каза, знаейки, че със сигурност е станало така. Личеше си, че са говорили за него, докато го е нямало. — Промените ме връхлетяха прекалено бързо и наведнъж. Имах нужда от време да премисля нещата.
	Те се поклониха в мълчаливо съгласие.
	— Обсъждахме как е най-добре да подходим към каузата на Ваше величество — каза Ролан.
	— Разполагате с пълната подкрепа на кирата, Ваше величество — добави Дринел.
	Силван кимна в знак, че оценява предложената му помощ. Прецени накъде искаше да насочи разговора и как е най-добре да постъпи, за да го насочи натам, след което попита внимателно:
	— Какво е киратът? От майка си съм чувал много неща за родната й страна, но не и за вас.
	— Не е имало причина да знае за нас — отвърна Ролан. — Баща ви създаде ордена ни, за да се опълчим на сънищата. Ние навлязохме в гората с една-единствена цел — трябваше да издирим онези нейни части, които все още бяха в робство на кошмарите. Работата не беше лека и взимаше своите жертви, понеже се налагаше да пристъпваме в съня. Само така можехме да го победим… Други наши отряди защитаваха Горските градинари и свещенослужителите, които пристигнаха, за да излекуват гората. Борихме се в продължение на двайсет години и накрая все пак успяхме. Когато сънят вече не представляваше заплаха, ни разпуснаха и всички се върнаха по родните си места. Захванахме се с онова, което бяхме вършили преди войната. Ала веднъж приет в кирата, един елф завинаги остава обвързан с него, не чрез обещания, а тялом и духом. Всички сме като братя и сестри. Поддържахме връзка, обменяхме новини и сведения… Сетне се появиха мрачните рицари на Такхизис и се опитаха да завладеят континента Ансалон, а след това се разрази Войната на Хаоса. По това време генерал Конал успя да овладее властта в Силванести под предлог, че само военната сила е способна да ни спаси от злините, които шестват по света… Спечелихме войната, но на огромна цена. Загубихме своите богове благодарение на тяхната саможертва, сторена — както казват — с мисълта, че само с тяхното оттегляне светът отново ще продължи по пътя си. Но заедно с тях си отиде магията на Солинари и нейните целебни сили. Дълго скърбихме за боговете, за Паладин и Мишакал, но трябваше да продължим напред… Включихме се във възстановяването на Силванести. Магията отново се върна при нас — магия, извираща от земята и всички живи същества. Ала макар войната да беше свършила, генерал Конал не пожела да върне властта. Новият предлог беше, че сега ни заплашва друга опасност в лицето на Алхана и Портиос — мрачни елфи, искащи единствено възмездие над собствения си народ.
	— И вие повярвахте на това? — попита с възмущение Силван.
	— Разбира се, че не. Познавахме Портиос. Знаехме за големите жертви, които беше направил за своята страна. Познавахме Алхана и бяхме наясно колко много обича народа си. Не му повярвахме.
	— Така че подкрепихте баща ми и майка ми? — предположи младежът.
	— Така е — потвърди Ролан.
	— Но защо тогава не им се притекохте на помощ? — попита с изострен глас Силваношей. — Били сте въоръжени и добре обучени. И както сам твърдиш, сте поддържали близки връзки. Родителите ми чакаха на границата на Силванести, уверени, че народът всеки момент ще въстане срещу несправедливостта, на която е подложен. Но не стана така. Не сте направили абсолютно нищо. Баща ми и майка ми чакаха напразно.
	— Бих могъл да ви предложа много извинения, Ваше величество — каза тихо Ролан. — Бяхме изморени от кръвопролития. Не искахме да подхващаме гражданска война. Вярвахме, че с времето пробивът ще се осъществи по цивилизован начин. С други думи — усмихна се отслабнало и тъжно той, — се завихме през глава и отново потънахме в сън.
	— Ако това ще ви успокои, Ваше величество, платихме прескъпо за греховете си — намеси се Дринел. — Цената беше ужасна. Осъзнахме го едва когато издигнаха магическия щит, но тогава вече беше късно. Ние не можехме да излезем. А вашите родители не можеха да влязат.
	Разбирането се спусна над Силван — ярко и ослепително като мълния. Само допреди миг всичко му се бе струвало обгърнато в мрак, ала само след един удар на сърцето, нещата бяха заели мястото си, добиваха смисъл, всеки детайл сияеше в нажежената до бяло светлина.
	Майка му твърдеше, че ненавижда щита. В действителност щитът беше просто извинение; той й пречеше да нахлуе с армията си в Силванести. Нищо не й бе пречило да го стори по всяко време, още преди щитът да бъде издигнат. Двамата с Портиос щяха да навлязат в страната и да призоват народа да ги подкрепи. Но защо не го бяха сторили?
	Проливането на елфическа кръв. Това беше извинението, което използваха в началото. Не искаха да гледат как елф погубва елф. Истината беше, че Алхана просто бе очаквала елфите да отидат при нея и да положат короната в краката й. Но те не го бяха направили. Както казваше Ролан, народът просто беше решил да се върне към съня, да забрави за кошмарите на Лорак и да се отдаде на мечтания. А майка му се бе озовала в положението на котката, която мяука под прозореца и нарушава заслужената ти почивка.
	На пръв поглед Алхана бе отказала да повярва в очевидната истина. И макар да се надсмиваше над издигането на щита, присъствието му се бе оказало истинско облекчение за нея. Е, беше сторила всичко по силите си, за да го свали. Беше направила всичко, което може, за да убеди сама себе си, че наистина иска да пробие бариерата. Неведнъж армията й отчаяно се хвърляше срещу тази бариера, но през цялото време, тайно в сърцето си, тя не бе искала да сполучи и може би това беше причината неуспехът й да бъде пълен.
	Дринел, Ролан и останалите елфи бяха във вътрешността на щита поради съвсем същата причина. Бариерата стоеше на мястото си, тя съществуваше, понеже елфите го искаха. Съкровеното желание на народа на Силванести от поколения насам беше да бъде защитен от света, от скверните, недисциплинирани човеци, от опасностите на великаните, гоблините и минотаврите, от драконите. Просто в безопасност сред спокойствие, лукс и красота. Ето защо и майка му в края на краищата не се бе отказала. Тя също желаеше повече от всичко друго да намери топлотата на съня и безопасността. Искаше най-после да заспи под роден покрив, а не под сводовете на поредната надгробна могила.
	Младежът не издаде мислите си, но вече знаеше какво трябва да направи.
	— Вие ми се заклехте във вярност. Откъде мога да бъда сигурен, че когато пътеката се смрачи, ще останете редом с мен и няма да ме изоставите, както сте изоставили родителите ми?
	Ролан пребледня. В очите на Дринел проблесна гняв. Понечи да каже нещо, ала приятелят му сложи ръка на рамото му, за да го успокои.
	— Силваношей с право ни порицава, приятелю. Негово величество е в пълното си право да ни задава подобни въпроси. — Ролан отново се обърна към младежа. — С ръка на сърцето, Ваше величество, се вричам във вярност във вас и вашето семейство. И нека душата ми бъде във вечен плен на това измерение, ако не спазя клетвата си.
	Силван кимна с гробовна мрачност. Клетвата наистина беше ужасна. Той погледна Дринел и останалите членове на кирата. Дринел се колебаеше.
	— Все още сте твърде млад — каза одрезгавяло. — На колко години сте всъщност? Трийсет? Народът ни смята младежи като вас за юноши.
	— Но не и народът на Квалинести — отвърна Силваношей. — И ви моля да вземете предвид следното — добави, знаейки че не може лесно да впечатли елфите от Силванести, като дава за пример техните по-отворени към света (и поради това по-покварени) братовчеди. — Никога не са ме глезили. Не съм отраснал в уютен, защитен дом. Гледали са ме в пещери, в колиби и в съборетини. Навсякъде, където родителите ми са можели да открият поне ден-два сигурност. Мога да преброя на пръстите на двете си ръце нощите, в които съм спал в истинско легло. Два пъти са ме ранявали в битка. Нося белезите от тези рани по тялото си.
	Силван не добави, че не е получил нараняванията си участвайки в битките. Не спомена и че го бяха ранили, докато телохранителите му го влачеха към по-отдалечено от сражението място. Щеше да се бие, помисли си, ако само някой му бе дал шанса да го стори. Сега вече беше готов да го направи.
	— Аз също ще дам клетвата, която искам от вас — каза гордо. — С ръка на сърцето се вричам да дам всичко, което мога, за да възвърна трона, който ми се пада по право. Кълна се, че ще върна богатството, мира и благоденствието обратно на своя народ. И нека душата ми бъде във вечен плен на това измерение, ако не спазя клетвата си.
	Очите на Дринел търсеха, следяха за нещо нередно, преравяха самата му душа. По-възрастният елф очевидно остана доволен от онова, което видя.
	— Вричам се на теб, Силваношей, син на Портиос и Алхана. И нека помагайки на сина, да сторим нужното, за да овъзмездим грешките си пред родителите му.
	— А сега — каза Ролан, — трябва да подготвим план. Като начало да започнем с подходящо убежище за Негово величество…
	— Не — прекъсна го твърдо Силван. — Времето за игра на криеница приключи. Аз съм законният наследник на трона. И възнамерявам да предявя напълно законен иск. Нямам от какво да се страхувам. Ако се промъквам и спотайвам като някакъв престъпник, значи не съм по-различен от такъв. Ако обаче вляза в Силваност като крал, никой няма да може да ми отрече това право.
	— И все пак опасността… — започна Ролан.
	— Негово величество е прав, приятелю — намеси се Дринел. Елфът вече го гледаше със съвсем други очи. — Ще бъде в далеч по-малка опасност, ако се придвижва бързо, вместо да се крие. За да затвори устите на своите противници, Конал често е казвал, че с удоволствие ще отстъпи властта на сина на Алхана, когато той се появи и заяви законните си претенции към трона. Вероятно е смятал, че е лесно да дадеш такова обещание, защото е знаел — или само си е въобразявал, — че ако щитът остане на мястото си, синът никога не би могъл да се появи… Ако Ваше величество влезе триумфално в столицата, посрещнат от радостни тълпи, Конал ще бъде принуден поне привидно да сдържи обещанието си. Ще му бъде по-трудно да направи така, че наследникът просто да изчезне. Хората няма да позволят подобно посегателство.
	— Имаш основания. Но не бива да подценяваме генерала — напомни Ролан. — Някои вярват, че не е с ума си, но дори да е така, лудостта му е лукава и добре премерена. Той е опасен враг.
	— Аз също — отвърна Силван. — Както съвсем скоро ще научи.
	Той набързо им описа плана си. Останалите го слушаха, одобряваха или предлагаха промени, с които той се съгласяваше, понеже познаваха народа му по-добре от самия него. Обсъждането на опасностите продължи и Силван се вслушваше, но в действителност мислите му бяха далеч.
	Силваношей беше млад, а младостта знае, че ще живее вечно.


>	9
>	Размотаване

	През същата нощ, в която Силваношей приемаше управлението на Силванести, Тасълхоф Кракундел спеше непробудно и мирно — за голямо свое разочарование.
	В името на безопасността кендерът бе заключен в една стая в гарнизона на соламнийските рицари в Утеха. Тас бе предложил да се върне доброволно в прекрасния, осигурен срещу кендери затвор, ала желанието му бе отказано любезно, но твърдо. Гарнизонната стая беше чистичка и подредена, без прозорци и почти без мебелировка, с изключение на извънредно негостоприемното на вид желязно легло, чийто дюшек беше толкова корав и неподвижен, че като нищо можеше да бъде сбъркан със застанал мирно соламнийски рицар. Вратата нямаше ключалка, което беше доста жалко, понеже щеше да представлява поне някакво развлечение за след вечеря за кендера. Заключваше се отвън посредством съвсем обикновено дървено резе.
	— Както и да го погледнеш — каза Тас, като се настани безутешно на леглото и заклати крака с печален поглед, — тази стая е най-скучното място, което някога съм посещавал през живота си, като се изключи Бездната.
	Джерард дори се беше погрижил да му отнеме свещта, така че сега кендерът стоеше съвсем самичък в мрака. Явно не му оставаше нищо друго, освен да поспи.
	Тасълхоф неведнъж беше изказвал мнението си, че който успее да премахне съня, ще извърши голямо благодеяние на всички живи същества. Веднъж даже го бе споменал пред Рейстлин, забелязвайки, че магьосник с неговия опит вероятно би могъл да постигне нещо подобно. Сънят според кендера отнемаше сериозна част от времето, като в замяна почти не носеше облаги. В отговор Рейстлин бе отвърнал, че кендерът трябва да е благодарен, задето му се налага да спи, тъй като само по този начин млъква в продължение на осем часа дневно, които пък са единственото нещо, възпряло магьосника да не го удуши още преди време.
	Все пак спането си имаше и добра страна и това бяха сънищата, но дори тази полза от него се свеждаше почти до нула, след като човек се събудеше и моментално биваше принуден да се изправи пред жестоката истина, че всичко е било просто видение, че драконът, който е преследвал човека с намерението да му отхапе главата, не е истински дракон или че великанът, който тъкмо се е канел да го направи на кайма с помощта на огромния си боздуган, всъщност дори не съществува. Добавете и неприятния факт, че човек винаги се събужда в най-интересната част — например, когато драконът тъкмо е захапал главата му или пък пръстите на великана тъкмо са го спипали за яката. Спането, поне според скромното мнение на Тас, беше абсолютна загуба на време. Така че всяка нощ го посрещаше твърдо решен да не заспива, а утрините пък го събуждаха със знанието, че сънят отново го е изиграл и издебнал напълно неподготвен.
	Тази вечер кендерът реши за разнообразие да не се противопоставя толкова упорито на съня. Уморен от пътуването и всички вълнения и подсмърчания около погребението на Карамон, Тас просто си легна и заспа без второ нареждане. А когато се събуди, го очакваше откритието, че сънят отново се е промъкнал съвсем незабелязано, но че и Джерард е сторил съвсем същото. Рицарят се бе надвесил над него и го наблюдаваше с най-специалното си мрачно изражение, което беше дори още по-мрачно на светлината от фенера в ръцете му.
	— Ставай — нареди му войнът. — И облечи това.
	Джерард му подаде някакви дрехи, които бяха чисти, добре изработени, светлокафяви, съвсем скучни на вид и — за ужас на кендера — доста здрави.
	— Благодаря — каза Тас, като търкаше сънено очи. — Сигурен съм, че го правиш с най-добри намерения, но вече си имам дрехи…
	— Нямам желание да пътувам с някой, който изглежда така, сякаш току-що се е сдърпал с Феята на цветята, и при това са го ступали — отговори категорично Джерард. — Дори сляпо блатно джудже ще те забележи от разстояние шест мили. Обличай дрехите и гледай да е по-бързо.
	— Схватка с Феята на цветята — изкиска се Тас. — Знам какво имаш предвид. Веднъж Карамон изглеждаше точно по същия начин. Беше на едно от онези първомайски празненства в Утеха. Тогава той реши да сложи перука и женска фуста, за да потанцува с девиците, само дето перуката се килна през едното му око и…
	Джерард вдигна предупредително пръст:
	— Първо правило. Никакво говорене.
	Тас понечи да отвори уста, за да обясни, че всъщност въобще не говори, или по-скоро говори, но всъщност разказва, което беше нещо напълно различно. Още преди да е подхванал обяснението обаче, Джерард му показа превръзката за уста.
	Тасълхоф въздъхна. Харесваше пътешествията и наистина очакваше с нетърпение това приключение, но му се искаше съдбата да го бе поощрила с някой по-приятен спътник. После тъжно започна да се разделя с разноцветните си дрехи, подреди ги на леглото с потупване, в което отчетливо се долавяше привързаност, след което пристъпи към обличането на кафявите панталони, кафявите вълнени чорапи, кафявата риза и кафявата жилетка, които Джерард бе приготвил за него. Когато най-сетне се огледа, тъжно установи, че е заприличал досущ на дърво. Ръцете му посегнаха към джобовете, само за да установят, че такива нямаше.
	— Не ти се полагат и кесии — заяви Джерард, като събираше торбичките му и се готвеше да ги остави при захвърлените стари дрехи.
	— Виж, това вече е… — започна строго кендерът.
	Една от кесиите падна на земята. Светлината от фенера весело се отрази в искрящите, намигащи скъпоценни камъни, с които бе инкрустирано устройството за Пътуване във времето.
	— Опа — каза съвсем невинно Тас, както би заявил и при всеки друг случай, само дето този път беше искрен.
	— Как си успял да го докопаш? — попита ядосано рицарят.
	Тасълхоф вдигна рамене. Посочи здраво стиснати си устни и поклати глава.
	— Щом ти задавам въпрос, може — обясни с почервеняващо лице Джерард. — Кога си успял да го откраднеш?
	— Не съм го откраднал — обясни засегнато Тас. — Кражбата е лошо нещо. И вече ти обясних. Устройството се връща при мен самичко. Вината не е моя. Аз не го искам. Дори вчера малко му се скарах, но не е пожелало да ме послуша.
	Джерард му хвърли още един яден поглед, след което измърмори нещо под нос — в смисъл, че изобщо не знае защо си дава целия този труд — и напъха устройството в кожената кесия, която носеше на колана си.
	— И най-добре да остане там — заяви строго.
	— Точно така, най-добре прави каквото ти казва рицарят — добави високо Тас, като размаха пръст към устройството. За което веднага бе възнаграден със запушване на устата.
	Освен превръзката Джерард добави и чифт белезници около китките му. При всеки друг случай Тас незабавно щеше да се измъкне от тях, ала тези белезници очевидно бяха изработени специално за тънките китки на кендерите, или поне така изглеждаше. Колкото и да опитваше, не успяваше да се освободи. Междувременно рицарят постави тежката си ръка на рамото му и го упъти извън стаята и надолу по коридора.
	Слънцето все още не се бе показало. Гарнизонът беше смрачен и потънал в тишина. Джерард позволи на кендера да измие ръцете и лицето си — без да сваля превръзката, — както и да се погрижи за личната си хигиена, като през цялото време остана до него, без да му даде и секунда усамотение. После го придружи извън сградата.
	Самият Джерард бе облякъл върху бронята си дълго, плътно обгръщащо го наметало. Всъщност Тас предположи, че рицарят носи бронята си единствено по лекото подрънкване, което долиташе изпод него. Спътникът му не носеше нито шлем, нито меч. Чак когато минаха през спалните помещения на рицарите, Джерард взе със себе си голяма раница и нещо, което поне приличаше на меч, увит в одеяло и здраво овързан с въже.
	След като свършиха и това, кендерът — все така окован и със запушена уста — бе принуден да измарширува под строй през портите на гарнизона. Слънцето за момент се открои като съвсем тънка резка на хоризонта, но внезапно отново изчезна зад някакъв облак, сякаш бе променило решението си и отново се бе върнало да поспи.
	Джерард показа някакви документи на Капитана на стражата.
	— Както виждате, сър, имам заповеди от лорд Уорън да изведа затворника.
	Капитанът погледна първо документите, а сетне и кендера. На Тас му се стори, че Джерард съвсем умишлено се държи встрани от светлината на факлите, разположени от двете страни на портала. Почти веднага реши, че рицарят се опитва да прикрие нещо, а любопитството му тутакси нарасна — явление, което неведнъж се бе оказвало фатално за много кендери и техните злощастни спътници. Тасълхоф се вторачи с все сили, за да разбере какво ли толкова интересно имаше под наметалото на Джерард.
	Късметът беше на негова страна. Утринният ветрец се надигна. Наметалото потрепна лекичко. Джерард светкавично го улови и притисна плътно около себе си, но не и преди кендерът да е съгледал как светлината на факлите се отразява в броня с черен цвят.
	При други обстоятелства Тас веднага би поискал да узнае — шумно и на висок глас — защо един соламнийски рицар носи черна броня. Освен това кендерът щеше да подръпне наметалото, за да разгледа по-добре бронята и да покаже този интересен факт на капитана на стражата. За съжаление, превръзката за устата му пречеше да го направи, така че единственото, което му оставаше, бе да издава приглушени и неразбираеми звуци, като например „мфртс“ и толкова.
	Като размисли малко обаче — и трябва да се отбележи, че му се наложи само защото беше със завързана уста, — кендерът осъзна, че Джерард вероятно не искаше да се знае, че носи такава броня. Затова беше наметалото.
	Изключително очарован от новия ход на приключението, Тасълхоф реши да запази мълчание, като просто даде на рицаря да разбере с няколко хитри намигвания, че той, кендерът, пази тайната му с всички сили.
	— Къде си повел дребната невестулка? — попита капитанът, като върна документите обратно на Джерард. — И какво му има на клепача? Да не е пипнал някоя инфекция?
	— Не и доколкото ми е известно, сър. Моля за извинението ви, но не ми е разрешено да издавам мястото, където имам заповед да отведа кендера, сър. Информацията е поверителна — отвърна уважително Джерард. Добави като снижи глас: — Това е същият, който заловихме да осквернява гробницата, сър.
	Капитанът кимна разбиращо. Хвърли подозрителен поглед към вързопа, който носеше рицарят.
	— Какво е това?
	— Улики, сър — отговори Джерард.
	Капитанът на стражата стана мрачен.
	— Големи поразии е свършил, а? Дано да послужи за урок на останалите.
	— Напълно съм съгласен с вас, сър — съгласи се с равен тон рицарят.
	Капитанът им махна да продължават и повече не им обърна внимание. Джерард блъсна кендера, за да го накара да мине през портата и да поеме по пътя. Макар утринта още да не бе настъпила, доста хора вече бяха будни. Земеделците носеха стоките си за продан на пазара. От планинските пътища с трополене се задаваха каруци, натоварени с дърва за огрев. Към езерото Кристалмир крачеха подранили рибари. Жителите на града хвърляха изненадани погледи към увития в наметалото си рицар — утринта беше достатъчно топла, ала заети със собствените си грижи, отминаваха, без да се замислят особено. Никой не поглеждаше два пъти към Тасълхоф. Гледката на окован кендер със запушена уста не бе нещо необичайно.
	Двамата поеха по южния път извън града, който се виеше покрай Стражевата планинска верига и щеше да ги отведе до Южния проход. Слънцето най-сетне бе решило да изпълзи от завивките си. По небето се разляха нежни розови лъчи. Листата на дърветата засияха в златисто, диамантената роса заискри сред тревите и цветята. Беше чудесен ден за приключения и Тас би му се насладил с всички сили, ако не бяха непрестанните подканяния и побутвания, с които го караха да върви, без да му позволяват дори за миг да спре и да се огледа както трябва.
	Независимо че се бе натоварил с раницата, която изглеждаше доста тежка, и носеше увития в одеяло меч, Джерард крачеше бързо. Носеше товара с една ръка, докато с другата неуморно мушкаше Тасълхоф в гърба всеки път, когато кендерът понечеше да забави стъпка, улавяше го за яката, ако решеше да се зазяпа или просто го разтърсваше и насочваше по правия път, в случай че внезапно му скимнеше да поеме в погрешната посока.
	На пръв поглед се забелязваше трудно, ала Джерард, макар и средно тежък и с нормално телосложение, беше изключително силен.
	Рицарят се оказа доста мрачен и мълчалив спътник. Не отговаряше на нито едно от радостните „добро утро“, с които ги поздравяваха случайните минувачи и дори студено бе отказал на един странстващ калайджия, който пътуваше в тяхната посока и бе предложил да ги вземе в каруцата си.
	Поне накрая махна превръзката от устата на кендера, за което Тас му беше благодарен. Вече не бе толкова млад — нещо, което пръв и с готовност би признал — и при цялото ръчкане, блъскане и бързане откриваше, че диша по-усилено, отколкото носът му може да се справи.
	Така или иначе, Тас моментално изстреля всички въпроси, които си бе наумил, като започна с:
	— Защо носиш черна ризница? Никога преди не съм виждал черна ризница. Е, да, виждал съм, но не и на гърба на соламнийски рицар. — И свърши: — Ще ходим ли пеша през целия път до Квалинести, и ако да, ще престанеш ли да ме дърпаш за яката по толкова енергичен начин, понеже си на път да ми свалиш кожата.
	Съвсем скоро кендерът откри, че му е позволено да задава колкото и каквито въпроси си поиска, стига да не очаква някой да му отговори. Сър Джерард не отвръщаше по никакъв друг начин освен с:
	— Мърдай.
	Все пак рицарят още бе доста млад, така че Тас се видя принуден да му посочи грешката, която допуска:
	— Най-добрата част от приключението — каза той — е да разглеждаш забележителностите по пътя. Трябва да се научиш да оползотворяваш времето пълноценно, да се наслаждаваш на гледката, да проучваш разните му интересни неща, които виждаш, и да разговаряш с всеки, когото срещнеш. И ако само се замислиш, ще откриеш, че целта на приключението — като сражението с дракон например, или спасяването на вълнестия мамут — отнема съвсем малко време, и макар да е доста вълнуващо, преди и след него има много-много повече време — в отиване и връщане — а това време би могло да бъде истинско бреме, ако не поработиш върху него.
	— Не съм тръгнал на забава — отговори Джерард. — Просто искам да приключвам по-скоро. С приключението и с теб. И колкото по-бързо свърша, толкова по-бързо ще постигна целта си.
	— Която е? — попита Тас, възхитен от факта, че рицарят най-после му е проговорил.
	— Да се присъединя към обсадените сили в Санкшън — отвърна Джерард. — А когато и това приключи, искам да освободя Палантас от бича на Рицарите на Нерака.
	— Кои пък са тези? — поиска да узнае кендерът.
	— Някога наричаха себе си Рицарите на Такхизис, но промениха името, след като им стана ясно, че Царицата никога повече няма да се завърне.
	— Какво имаш предвид с това, „никога повече няма да се завърне“? Къде е отишла? — разпитваше Тас.
	Джерард сви рамене.
	— Хората разправят, че е поела нанякъде с останалите богове. Лично аз смятам, че да обвиняваме отсъствието на боговете за настъпилите тежки времена е просто начин да извиним собствените си провали.
	— Боговете са си отишли! — Тасълхоф зяпна от учудване. — Кога?
	Рицарят изсумтя.
	— Няма да се хвана на игричките ти, кендере.
	Тас се замисли дълбоко над думите на Джерард.
	— Да не би случайно нещо да си объркал, ама съвсем наопаки? — попита най-накрая. — Да не би Санкшън да е в ръцете на мрачните рицари, а в Палантас да сте вие?
	— Не, нищо не съм объркал. За жалост — отговори спътникът му.
	Тас въздъхна дълбоко.
	— Ужасно ме обърка.
	Джерард изръмжа и пак смушка кендера, който отново бе забавил крачка. Краката му, както и той самият, също не бяха първа младост.
	— Побързай — подкани го рицарят. — Не ни остава много.
	— Така ли? — попита смирено Тас. — Да не би и Квалинести да са преместили?
	— Ако толкова ти се ще да знаеш, уредил съм животни, които ни чакат при моста на Утеха. И преди да си задал поредния си въпрос, причината, поради която не поехме на път още от гарнизона е, че няма да използвам моя кон. Животното щеше да предизвика коментари и нежелани обяснения.
	— Значи ще имам кон? Съвсем, съвсем мой? Колко вълнуващо! От толкова отдавна не бях яздил. — Тасълхоф спря и погледна рицаря. — Ужасно съжалявам, че те подцених. Май все пак разбираш това-онова от приключения.
	— Мърдай — напомни му Джерард и отново го засили напред.
	Внезапно на кендера му хрумна мисъл, която беше наистина удивителна и почти го накара да изгуби и малкото останал му дъх. Той замълча, за да напълни дробовете си с въздух, след което го използва, изстрелвайки въпроса, породен от внезапната мисъл:
	— Ти не ме харесваш, нали, сър Джерард? — каза. Не беше нито ядосан, нито настроен обвинително. Просто изненадан.
	— Да — отговори рицарят. — Не те харесвам. — Той отпи малко вода от кожения мях. Подаде го на Тас. — Ако е някаква утеха за теб, не влагам нищо лично. Чувствам се по този начин спрямо целия ти народ.
	Кендерът обмисли и това, докато отпиваше от меха. Водата беше топла и с неприятен вкус.
	— Поправи ме, ако греша, но предпочитам да ме мразят просто заради самия мен, отколкото заради това, че принадлежа към определен народ. Мога да направя нещо, ако причината е в мен, но почти нищо за това, че съм кендер, нали разбираш, понеже майка ми беше кендер и баща ми беше кендер, а то пък в огромна степен прави кендер и мен самия.
	— Може и да съм искал да стана рицар — продължи след секунда, като загряваше по темата. — Всъщност сигурен съм, че е било така, но боговете са сметнали, че майка ми е твърде мъничка и едва ли е щяла да успее да роди някой толкова голям като теб, не и без значителни усилия, така че съм се родил кендер. Впрочем не се обиждай, но си взимам обратно думите, че съм искал да бъда рицар. Мисля, че най-много ми се е щяло да бъда драконид. Винаги съм си мечтал да имам криле. Естествено, това щеше да е невероятно трудно и майка ми едва ли би се справила.
	— Мърдай — каза в отговор Джерард.
	— Ще ти помогна с пакета, ако ми разкопчаеш белезниците — предложи Тас, мислейки, че ако от него има някаква полза, рицарят може и да го хареса.
	— Не — отвърна спътникът му и нищо повече. Нито дори благодаря.
	— Защо не харесваш кендерите? — настоя Тас. — Флинт винаги е твърдял, че не харесва кендерите, но знам, че дълбоко в себе си дори той не го вярваше. Убеден съм, че Рейстлин направо не ги понасяше. Веднъж се опита да ме убие и тогава вече наистина бях сигурен, че го знам. Все пак му простих, макар че никога няма да му простя, задето уби бедничкия Гнимш, но това е друга история. Ще ти я разкажа по-късно. Докъде бях стигнал? О, да. Щях да добавя, че Стурм Блестящото Острие беше рицар и харесваше кендерите, така че просто се чудех какво толкова лошо намираш в нас?
	— Народът ти е лекомислен и безгрижен — каза твърдо Джерард. — Времената са трудни. Животът е сериозно нещо и трябва да бъде зачитан. Не можем да си позволим лукса на шегите и закачките.
	— Но нали тъкмо когато няма шеги и закачки, животът става още по-труден? — възрази Тас. — Какво друго очакваш?
	— Колко весело ти беше, когато те застигна новината, че стотици от народа ти в Кендерия са били избити от драконесата Малистрикс? — попита го мрачно рицарят. — И че онези, които все пак оцелели, са били принудени да напуснат домовете си и сега ги наричат „опечалените“, понеже знаят що е страх и вместо кесии, носят мечове? Смя ли се, когато чу тези новини, кендере, и пя ли „тра-ла, колко весело е днес“?
	Тасълхоф се закова на място и се обърна толкова внезапно, че Джерард едва не се спъна в него.
	— Стотици? Избити от дракон? — възкликна Тас. — Какво искаш да кажеш? Стотици кендери са измрели в Кендерия? Никога не съм го чувал. Никога не съм чувал нещо подобно! Не е вярно. Лъжеш… Не — добави нещастно, — забрави. Ти не можеш да лъжеш. Ти си рицар и въпреки че нищо не ти пречи да не ме харесваш, дадената клетва те задължава да говориш единствено истината.
	Джерард мълчеше. После сложи ръка на рамото на кендера, обърна го в правилната посока и двамата отново тръгнаха по пътя си.
	Тас усещаше някакво странно пробождане в областта на сърцето, леко пристягане, сякаш беше глътнал някоя змия-удушвач. Чувството не беше никак приятно. В този момент беше напълно сигурен, че рицарят е казал истината. Че стотици от неговия народ са измрели по ужасен и болезнен начин. Не знаеше как е възможно подобно нещо, но беше сигурен, че се е случило, както беше уверен, че тревата край пътя расте, че клоните на дърветата се поклащат на вятъра, а слънчевите лъчи напичат през зелените листа.
	Беше самата истина в свят, в който погребението на Карамон съвсем не беше такова, каквото си го спомняше. Ала не беше истина в света от първото погребение на приятеля му.
	— Чувствам се малко странно — рече с изтънял гласец Тас. — Някак замаян. Мисля, че ще повърна. Ако нямаш нищо против, ще помълча за известно време.
	— Слава на боговете — каза рицарят, като добави поредното побутване. — Мърдай.
	Продължиха мълчаливо. Някъде към средата на сутринта най-сетне достигнаха и Моста на Утеха. Той прехвърляше Потока на Утеха, бавно ручейче, криволичещо из предпланините на Стражевата верига, което след време игриво се изливаше през Южния проход, за да достигне водите на Бялата разпенена река. Мостът беше достатъчно широк, за да пропуска свободно каруци със стоки, конни екипажи и отделни пътници.
	В отминалите дни преминаването по него бе напълно свободно, ала с увеличаването на движението по него се увеличаваха и трудностите по поддръжката и съответните разходи. Старейшините на Утеха обмислиха неприятната възможност мостът да продължи да изсмуква пари от общите данъци и стигнаха до решението да поставят бариера и човек, който да събира такса за преминаване. Таксата беше съвсем скромна. Естествено, Потокът бе доста плитък и можеше да се пресече на не едно и две места. Пътниците често избираха да преминат по някои от по-отдалечените бродове. Ала същинска бариера представляваха стръмните склонове по бреговете му. Не бяха малко случаите, при които цели каруци, натоварени със стоки, се преобръщаха във водата, така че повечето пътници предпочитаха да платят.
	По това време на деня рицарят и кендерът бяха единствените преминаващи. Мъжът, който събираше таксата, тъкмо закусваше в колибата до моста. Недалече от колибата, под някакви тополи, растящи до брега на потока, бяха завързани два коня. В тревата наблизо пък спеше младеж, който и приличаше, и намирисваше на коняр. Единият от конете бе лъскаво-чер. Козината му искреше под слънчевите лъчи. Не беше много спокоен, постоянно риеше с копита и от време на време опъваше юздите, сякаш за да провери дали може да се освободи. Другият кон всъщност представляваше сиво пони с шарена окраска, живи очи и помръдващи уши и нос. Беше кобилка и копитата й почти напълно бяха скрити от дълги кичури козина.
	При вида на понито змията-удушвач около сърцето на Тас най-сетне отпусна хватката си. Кончето тутакси го мярна и загледа към него с дружелюбен, макар и леко пакостлив поглед.
	— Мое ли е? — попита възхитено и невярващо Тас.
	— Не — отговори Джерард. — Конете са наети само за пътуването, това е всичко.
	Той срита конярчето. Младежът се събуди, почеса се и се прозя, след което заяви, че за конете, седлата и одеялата му дължат трийсет стоманени монети, десет от които ще си получат обратно, веднага щом върнат животните здрави и читави. Джерард извади кесията си и му отброи парите. Конярчето на свой ред ги преброи недоверчиво, като се държеше възможно най-далеч от кендера, напъха монетите в собствената си кесия, а кесията пък напъха в оваляната си в сено риза.
	— Как се казва понито? — попита очаровано Тасълхоф.
	— Малка Сивушка — рече младежът.
	Кендерът се намръщи.
	— Явно нямаме голямо въображение. Мисля, че можехте да измислите нещо по-оригинално. А как се казва черният?
	— Черньо.
	Тас изпусна една дълбока въздишка.
	Мъжът, който събираше таксата, се подаде от колибата си и Джерард му плати. Пазачът вдигна бариерата. Веднага след това мъжът се зазяпа в рицаря и кендера с повишен интерес и сякаш се приготви да прекара остатъка от сутринта в разискване на целта на пътешествието им.
	Джерард отговори накратко с няколко „мда“ и „мне“, за да не изглежда неучтив. После помогна на Тасълхоф да се качи на понито, което извърна глава, за да го погледне и му намигна, сякаш двамата споделяха прекрасна тайна. Рицарят привърза здраво мистериозната раница и увития в одеяло меч за седлото си, взе юздите на понито и сам се метна на коня. Двамата препуснаха, оставяйки пазача да си говори съвсем сам до бариерата.
	Джерард яздеше отпред, стиснал юздите в ръка, а Тас правеше всичко възможно да не се катурне от седлото, вкопчил окованите си ръце в него. Подобно на рицаря към кендера и Черньо очевидно не изпитваше особена симпатия към дребното пони. Може би това се дължеше на факта, че бе принуден да поддържа относително бавно темпо, но по-вероятно причината се криеше в това, че беше сериозен кон и приемаше като лично оскърбление игривите задявания на късокракия си роднина. Каквато и да беше причината, всеки път когато черният кон забележеше, че сивото пони се отклонява — независимо дали просто така или за да отхапе някое особено примамливо лютиче край пътя, той обръщаше глава и се втренчваше студено в него и ездача му.
	Не бяха изминали и пет мили, когато Джерард обяви почивка. Той се изправи в седлото и огледа пътя и в двете посоки. Откакто бяха напуснали моста, пътуваха съвсем сами. Сега също не се виждаше жива душа. Рицарят скочи от седлото, свали наметалото, нави го и го привърза към одеялото на седлото си. Носеше черна броня, орнаментирана с череп и мъртвешка лилия — символът на мрачните рицари.
	— Каква страхотна дегизировка! — възкликна възхитено Тас. — Каза на лорд Уорън, че ще пътуваш облечен като рицар и не го излъга! Просто не спомена какъв вид рицар ще си. Аз ще трябва ли да се преоблека като Мрачен рицар? Имам предвид — като Рицар на Нерака? О, не, ясно! Не ми казвай. Аз ще бъда твой затворник! — Кендерът беше изключително горд, че е успял да се сети съвсем сам. — Ще бъде много по-забавно… ъъм… интересно, отколкото очаквах.
	Джерард не се усмихваше.
	— Не сме на разходка, кендере — произнесе със строг, сериозен глас. — Държиш в ръцете си живота и на двама ни, както и изхода на цялата мисия. Трябва да съм си изгубил ума, за да ти се доверявам, но така или иначе нямам голям избор. Скоро ще навлезем в земи, контролирани от Рицарите на Нерака. Ако изпуснеш дори думичка за това, че в действителност съм от Ордена на соламнийците, ще ме арестуват и екзекутират като шпионин. Но преди да ме убият, ще ме измъчват, за да разберат какво знам. Използват приспособление, наречено диба, с което те разтягат, докато не си признаеш всичко. Виждал ли си как става това, кендере?
	— Не, но веднъж видях Карамон да се разтяга и разправяше, че си било истинско мъчение…
	Джерард не му обръщаше внимание.
	— Завързват ръцете и краката ти на дибата и после започват да те разтягат в две противоположни посоки. Ръцете и краката ти, китките, лактите, колената и глезените се измъкват от ставите. Болката е непоносима, но красотата на мъчението е, че макар жертвата да е подложена на невероятни страдания, все пак не умира. Могат да те поддържат в това състояние в продължение на дни. Костите така и не зарастват както трябва. После се налага да те носят до ешафода и да те сложат в стол, за да те обесят. Такава ще е съдбата ми, ако ме предадеш. Разбираш ли?
	— Да, сър Джерард — каза Тасълхоф. — И въпреки че не ме харесваш, трябва да ти призная, че не искам да те видя разчекнат на дибата. Може би някой друг — понеже досега не съм виждал да вадят ръка от ставата й, но със сигурност не теб.
	Джерард очевидно не беше впечатлен от благородното предложение.
	— Дръж си езика, за да не пострадаме и двамата.
	— Обещавам — произнесе Тас, като издърпа опашката на косата си толкова силно, че в очите му се появиха сълзи. — Мога да пазя тайна. Пазил съм какви ли не, и то важни. Няма проблеми. Разчитай на мен или да не се казвам Тасълхоф Кракундел.
	Това май също не впечатли рицаря кой знае колко. Като му хвърли един последен строг поглед, той се върна при коня си, метна се на седлото и препусна нататък — вече като мрачен рицар, повел след себе си затворник.
	— Колко ще ни отнеме, докато се доберем до Квалинести? — попита Тас.
	— При тази скорост, четири дни — отвърна Джерард.
	Четири дни. Рицарят сякаш бе престанал да обръща внимание на кендера. Отказваше да отговоря, независимо какво го питаха. Остана глух дори за най-вълнуващите истории от репертоара на Тасълхоф и даже не се впечатли, когато кендерът заяви, че знае съвсем пряк път през Смрачената гора.
	— Четири дни и трябва да търпя всичко това! Не че се оплаквам — говореше на понито си Тас сега, след като рицарят вече не го слушаше, — но това приключение започва да става все по-безинтересно. Даже въобще не е приключение. По-скоро си прилича на черна и неблагодарна работа, което, ако питаш мен, най-добре определя положението ни.
	Кончето пристъпяше тежко по пътя си и двамата с ездача му унило се взираха към четирите дни, изпълнени с липса на разговори, нищо за правене и нищо за гледане освен дървета и планини, които щяха да са му интересни, ако имаше достатъчно време, за да ги проучи, но тъй като не можеше — и те му се струваха безинтересни, понеже и преди беше виждал достатъчно от тях в далечината. Беше толкова отегчен, че когато устройството за време отново се появи у него, кендерът се изкуши от мисълта да го използва. Всичко друго, даже да те настъпи гигант, си заслужаваше пред ужасяващата скука наоколо.
	Въздържа се единствено заради факта, че най-сетне му се бе удало да поязди пони.
	В този момент, конят се обърна, за да хвърли поредния гибелен поглед към сивото конче. Вероятно между него и ездача му бе възникнало нещо като взаимно разбиране, защото Джерард също се обърна.
	Тас се ухили глуповато, сви рамене и му подаде Устройството за Пътуване във времето.
	Рицарят накара коня си да спре, изчака понито да го догони и с лице, безизразно като черепа на черната му броня, протегна ръка. Взе троснато устройството и без да каже дума, го мушна в дисагите.
	Тасълхоф въздъхна отново. Очакваха ги четири дълги ДНИ.


>	10
>	Господар на нощта

	Орденът на Рицарите на Такхизис се бе зародил в сън, изтъкан от мрак, и бе основан за пръв път на отдалечен, таен остров на име Твърдината на Бурите в далечния Север на Крин. По време на Войната на Хаоса островът претърпял сериозни поражения. Врящото море го потопило напълно. Твърди се, че се случило по вина на морската богиня Зебойм, която скърбяла за смъртта на сина си, основателя на Ордена — лорд Ариакан. Водите се оттеглили, ала никой така и не пожелал да се върне обратно на острова. Крепостта се смятала за твърде отдалечена и лишена от практичност за целите на Ордена, който бил излязъл от Войната на Хаоса поразтърсен и лишен от своята Царица и нейното Видение, но заякнал — сила, с която било разумно да се съобразяваш.
	Ето защо по време на явяването си пред Съвета на Последните герои Рицарят на Черепа Мириел Абрина се почувствала достатъчно уверена в искането остатъците от мрачните рицари да получат части от континента Ансалон в замяна на героичните си дела по време на войната. Съветът дал съгласие рицарите да задържат онези територии, които така или иначе били заграбили, основно Квалинести (по стар обичай малко човеци се интересували от съдбата на елфите), както и земите в североизточните части на континента, включващи Нерака и околностите й. Мрачните рицари приели този район, независимо от ужасните опустошения, и бързо се заели да съградят наново своя Орден.
	Членовете на съвета се надявали, че рицарите бързо ще се задушат и ще изчезнат в натежалия от сяра въздух на Нерака. Но мрачният им Орден не само оцелял, но и започнал да процъфтява. Това се дължало главно на Абрина, Господарката на Нощта, която прибавила към военната си титла и тази на генерал-губернатор на Нерака. Абрина въвела нов принцип за набор на нови попълнения. Изискванията не били толкова строги, колкото старите и почти не налагали ограничения. Така рицарите елиминирали проблема с живата сила. В мрачните дни непосредствено след Войната на Хаоса хората се чувствали самотни и изоставени. Бил издигнат нов идеал — идеалът на голямото „Аз“. С главно предписание: „Никой друг няма значение. Единствено аз.“
	Рицарите приветствали това правило, но подходили към него разумно. Личната свобода в никакъв случай не била поощрявана. Вместо това се наблягало на търговията. А когато Келендрос, великият син дракон, превзел Палантас, той избрал тях за свои наместници в града. В началото ужасени до смърт от перспективата да живеят под управата на тези главорези, жителите на Палантас учудено установили, че в действителност просперират и се замогват. И макар да плащали скъпо за удоволствието да съществуват под диктаторския ботуш на рицарите, палантийците все пак имали толкова, че да се чувстват сравнително комфортно. Мрачните рицари опазвали реда и закона, били безкомпромисни по отношение на Гилдията на крадците и дори направили постъпки за прочистването на градската канализация от напастта на блатните джуджета.
	Драконовата чистка, която последвала пристигането на великите дракони, в началото разгневила Рицарите на Такхизис, понеже в пламъците на заколението загинали не един и двама от собствените им любимци. Опитите им да се разправят с Малис и нейните братовчеди били напразни. Не само собствените им дракони, но доста от тях самите загинали в тази неразумна война. Ала умелото ръководство на Мириел успяло да превърне и това бедствие в пълен триумф. Мрачните рицари сключили таен договор с драконите, давайки съгласието си да събират налозите вместо тях, да опазват реда и закона в земите, завладени от довчерашните им врагове. В замяна драконите им позволили да се движат свободно и престанали да ловуват оцелелите си събратя.
	Жителите на Палантас, Нерака и Квалинести нямали и най-малка представа за този съюз. Хората виждали единствено, че за пореден път рицарите ги били защитили срещу ужасен враг. Соламнийските рицари и мистиците от Цитаделата на светлината подозирали някакъв заговор, но не можели да докажат нищо.
	Макар сред редиците на мрачните рицари да се намирали и такива, които все още държали на вярванията в честта и саможертвата, изповядвани от покойния Ариакан, те били главно сред по-старшото малцинство, тоест сред онези, които смятали за изостанали от модерните виждания за света. Ново Видение идвало да замести старото. В същината си то било основано на употребата на мистичните сили на сърцето, разработено от Златна Луна в Цитаделата на Светлината, и откраднато от неколцина преоблечени Рицари на Черепа, които сполучили да се промъкнат в цитаделата, да извършат кражбата и да използват наученото за своите собствени амбициозни планове. Така мистичните рицари овладели способността да лекуват и — което било най-лошото — да манипулират мислите на своите последователи.
	Съвсем скоро, въоръжени с уменията да владеят не само телата, но и умовете на онези, които се записвали в Ордена, Рицарите на Черепа започнали бавно, но сигурно да завладяват позиции в управлението. Макар мрачните рицари винаги и на висок глас да оповестявали, че очакват всеки момент завръщането на Царицата на Мрака, те отдавна били престанали да вярват в това чудо. Вече не вярвали в нищо друго, освен в собствените си сили и могъщество и това неизбежно се отразило на новото Видение.
	Рицарите на Черепа, които обслужвали тълкуванието на Видението, умело проверявали умовете на кандидатите за посвещение, откривали дълбоко скритите им кошмари и ги употребявали в своя полза, като в същото време обещавали всичко, което кандидатът желаел най-силно на този свят. В края на краищата получавали тялото, ума и пълното му подчинение.
	Толкова вещи станали Рицарите на Черепа в употребата на новото Видение, че онези от кръга на Мириел Абрина започнали да гледат на тях с недоверие. По-специално предупреждавали Абрина за техния лидер, Съдника, мъж на име Морам Таргон.
	Абрина отговорила с присмех на тези предупреждения:
	— Таргон е кадърен администратор. Поне това трябва да му се признае. Но в крайна сметка, какво е един кадърен администратор? Нищо повече от прехвален чиновник. Точно това е Таргон. Той никога няма да посмее да ме предизвика открито. Та на този човек му призлява само при вида на кръвта! Отказва да присъства на турнирите ни и предпочита да се свира в душната си стаичка, погълнат от своите дебити и кредити. Липсва му кураж за истинска битка.
	Абрина говорела истината. Таргон наистина не възнамерявал да я предизвиква открито. Дори и насън не му хрумвало. А от вида на кръвта наистина му призлявало. Така че я отровил.
	В качеството си на Господар на Рицарите на Черепа, Таргон бе обявил на погребението на Абрина, че е неин законен наследник. Никой не се беше изправил, за да му възрази. На онези, на които все пак им бе хрумнало, първо се наложило да помислят хубаво и да преглътнат думите си. Естествено, по-късно Таргон убил и тях, така че сега никой не поставяше под въпрос властта му. Или поне не за дълго, доколкото той и неговите обучени в пътищата на ума рицари бързо надушваха неправилните мисли в съзнанието на своите последователи и се разправяха светкавично с непокорните и бунтовно настроените.
	Таргон произлизаше от богато семейство, притежаващо големи владения в Нерака. Корените на рода му се простираха до град Джелек, разположен северно от бившата столица на Нерака. Гербът на семейството можеше да се опише най-добре с Голямото „Аз“, плюс декоративните винетки на Голямото „П“ за печалба. Първоначално бяха забогатели покрай издигането на Царицата, Такхизис, извършвайки масирани доставки за армиите й, а по-късно — когато нещата бяха тръгнали на зле, — извършвайки също толкова масирани и редовни доставки за армиите на нейните врагове. Парите, натрупани от продажба на оръжие, бързо бяха превърнати в земи, и по-специално в оскъдните плодородни земи в земеделските райони на Нерака.
	Издънка на този бележит род, Таргон бе имал невероятния късмет (лично той твърдеше, че става въпрос за предвидливост) да изтегли вложенията си от Нерака само дни преди Храмът да експлодира. Така след Войната на Копието и в дните, когато Нерака беше превърната в земя на поражението, кръстосвана от обезправени войници, гоблини и дракониди, той притежаваше двете неща, имащи жизненоважно значение за хората: зърно и стомана.
	Във времето до смъртта на Абрина, нейната голяма амбиция била да построи крепост за Мрачните рицари в Южна Нерака, близо до стария храм. Тези намерения така и не се бяха изпълнили, понеже ужасът от Песента на смъртта успявал да прогони всеки строител, дръзнал да изпълни нарежданията й. Ето защо в крайна сметка бяха взели решение да построят столицата на рицарите в северната част на долината — далече, но и задоволително близо до първоначално замисленото местоположение, ако това можеше да бъде някаква утеха за най-ентусиазираните почитатели на старите традиции.
	Една от първите заповеди на Таргон бе столицата да бъде преместена. А втората — името на ордена да бъде променено. Сега щабът на рицарите се намираше в Джелек, на една ръка разстояние от семейния бизнес. По-близо, отколкото повечето рицари дори подозираха.
	Понастоящем Джелек процъфтяваше с бързи темпове, разположен на кръстопътя на двете най-големи снабдителни артерии, които минаваха през Нерака. С помощта на малко късмет и няколко умело сключени спогодби, градът бе избегнал опустошителните набези на великите дракони. Търговци от цяла Нерака и дори от далечния южен Хур бързаха да се установят тук и да подхванат бизнес. Доколкото в бързането не забравяха да платят необходимите такси на Ордена и да предложат почитта си на Господаря на Нощта, генерал-губернатора Таргон, търговците бяха добре дошли.
	А ако да покажеш почитта си пред Таргон понякога беше съпроводено с подрънкващ звук, сякаш уваженията ти се присъединяваха към уваженията на другите в сандъка му, то беше по-добре да замълчиш и да не изразяваш гласно оплакванията си. Злощастните души, дръзнали да се защитят или дори да помислят да се оплакват, твърде бързо откриваха, че бизнесът им изведнъж тръгва на зле и животът е станал труден. Ако и това се окажеше недостатъчно предупреждение, недоволните по правило биваха откривани мъртви на улицата — случайно и съвсем невинно паднали по гръб върху нечие добре наточено острие.
	Крепостта на Рицарите на Нерака, която се мержелееше със страшната си сянка над града, бе построена по личните планове на Таргон. Господарят на Нощта се беше погрижил постройката да бъде издигната на най-високия хълм край Джелек, така че да разполага с добър изглед към долината наоколо.
	Самата крепост имаше изключително практичен строеж и се състоеше от неизброими кубове и правоъгълници, натрупани един върху друг и завършващи с четвъртити кули. Наистина малкото прозорци дори не бяха истински прозорци, а чисто и просто цепнатини. Външните и вътрешните стени нямаха никаква украса. Цялата сграда навяваше толкова мрачно и противно впечатление, че новодошлите нерядко я бъркаха или със затвор, или с търговска постройка. Само видът на облечените в черни брони постови успяваше да разпръсне това впечатление, което — трябва да се признае — не беше чак толкова далече от истината. Подземните нива на крепостта се състояха от обширни зандани, а на две равнища под тях и два пъти по-добре охранявана, бе Хазната на рицарите.
	Господарят на Нощта беше разположил работния си кабинет и личните си покои в крепостта. Помещенията бяха обзаведени пестеливо и строго функционално и ако новодошлите бъркаха сградата с кантора на предприемач, всемогъщият й властелин често бе взиман за най-обикновен чиновник. Въвеждаха посетителите в тесен, претъпкан кабинет с отчайваща мебелировка и ги караха да изчакат, докато някакъв дребен, плешив и очилат мъж, облечен в мрачни, макар и добре ушити дрехи, довършеше работата си по преписването на колонките с цифри в голяма счетоводна книга с кожена подвързия.
	Посетителят неизменно взимаше дребничкия човечец за маловажен служител, който трябва да го въведе при Господаря на Нощта, и започваше да кръстосва неуморно пред бюрото му, мислейки за всевъзможни неща. А мислите му тутакси биваха улавяни във въздуха като пеперуди в паяжина от същия този дребен и съвсем незначителен човечец, който използваше менталните си способности, за да преобърне и най-закътаните ъгълчета от ума му. След като минеше задоволителен период от време и паякът изсмучеше докрай своята жертва, дребният мъж вдигаше глава, поглеждаше през очилата си и запознаваше ужасения посетител с факта, че се намира в присъствието на самия Господар на Нощта Таргон.
	Посетителят, който тъкмо този ден стоеше в присъствието на лорда, знаеше много добре пред кого е изправен. Мъжът се казваше сър Родерик, беше заместник-командир под водачеството на лорд Милс и въпреки че досега не беше срещал лично Господаря на Нощта, го познаваше много добре от случаите, когато Таргон бе изпълнявал формалните си церемониални задължения в Ордена. Рицарят стоеше в положение мирно и търпеливо очакваше присъствието му да бъде отбелязано. Вече го бяха предупредили за менталните способности на човечето пред него, така че се опитваше с всички сили да възпира мислите си — с почти никакъв успех. Още преди сър Родерик да е проговорил, Таргон знаеше по-голямата част от случилото се по време на обсадата на Санкшън. По правило обаче той избягваше да демонстрира уменията си твърде очебийно. Господарят на Нощта учтиво го помоли да седне.
	Сър Родерик, който бе висок и мускулест и с лекота можеше да сграбчи Таргон за яката така, че да го измъкне иззад бюрото, зае предложеното му място на единствения друг стол в кабинета, сядайки на самия ръб — напрегнат и скован от предстоящия разговор.
	Може би се дължеше на онова, което най-много обичаше, но очите на Морам Таргон приличаха точно на две стоманени монети: плоски, блестящи и студени. Човек се вглеждаше в тях и не откриваше нищо друго освен цифри, подредени спретнато в ума му. Всичко, което той наблюдаваше, се свеждаше до тях: дебити и кредити, приходи и разходи, премерено до последната унция, преброено до последното пени, прехвърлено от едната колонка в другата.
	Сър Родерик моментално видя себе си отразен в двете стоманени монети и откри, че неусетно са го прехвърлили в колоната с излишните разходи. Зачуди се дали бяха верни слуховете, че стъклата на очилата на Таргон са артефакти, спасени от руините на храма в Нерака. В следващата секунда рицарят се потеше в бронята си, макар крепостта с масивните си каменни стени да бе леденостудена даже и през най-топлите летни дни.
	— Моят помощник спомена, че идвате от Санкшън, сър Родерик — произнесе Таргон с типичен глас на чиновник.
	Учтив, приятен и скромен. — Как върви нашата обсада над града?
	Трябва да се отбележи, че семейството на Таргон притежаваше в Санкшън имоти, които бяха загубени веднага щом Рицарите на Нерака бяха загубили града. В резултат Господарят на Нощта бе превърнал завземането на Санкшън в един от основните приоритети на Ордена.
	Сър Родерик беше репетирал речта си по време на двудневното пътуване до Джелек, така че отговори с готовност.
	— Ваше превъзходителство, тук съм, за да докладвам, че на Средиден проклетите соламнийци направиха опит да пробият обсадата и да ни изтласкат от стените на града. Нечистите души положиха усилие да заблудят моя командир лорд Милс и да го накарат да мисли, че са напуснали Санкшън. Лорд Милс прозря плана им на часа и в замяна ги увлече в отлично скроен капан. След като даде ход на атака срещу града, лорд-рицарят ги принуди да напуснат укритията си. Престорихме се, че отстъпваме, рицарите налапаха стръвта и се устремиха подире ни. При Пролома на Бекард лорд Милс нареди на войниците да се обърнат и да се изправят срещу преследвачите. Накратко, соламнийците бяха разбити, като много от тях останаха на бойното поле — убити или ранени, и бяха принудени да се оттеглят обратно зад стените на Санкшън. Лорд Милс е радостен да ви извести, Ваше превъзходителство, че долината, в която сме се разположили, остава обезопасена и спокойна.
	Думите на сър Родерик влязоха в ушите на Таргон. В същия момент мислите му също влязоха в ума на Господаря на Нощта. Във въображението на рицаря съвсем живо се забелязваше картината как самият той бяга пред побеснелите соламнийци, за да спаси живота си, заедно с лорд Милс, който — командвайки от ариергарда на атакуващите сили — е уловен и увлечен в паниката на отстъплението. Освен това на друго място в съзнанието на сър Родерик Таргон виждаше нещо наистина интересно и до голяма степен притеснително. Картина на млада жена в черна броня, изтощена и окървавена, която получава овациите и уважението на войниците на лорд Милс. Плюс това бе чул името й да отеква в ума на рицаря: „Мина! Мина!“.
	Господарят на Нощта почеса лекичко тънкия мустак над горната си устна с края на писалката.
	— Наистина. Звучи ми като голяма победа. Лорд Милс трябва да бъде поздравен.
	— Да, Ваше превъзходителство — усмихна се доволно сър Родерик. — Благодаря ви, Ваше превъзходителство.
	— Победата ви щеше да бъде дори още по-голяма, ако лорд Милс беше завладял град Санкшън, както му бях наредил, но предполагам, възнамерява да се погрижи за тази дреболия, когато му остане време.
	Сър Родерик вече не се усмихваше. Понечи да заговори, закашля се и прекара няколко секунди в шумно прочистване на гърлото.
	— В действителност, Ваше превъзходителство, ако не бяха бунтовните действия на един от нашите младши офицери, най-вероятно щяхме да завладеем Санкшън. В пълен разрез със заповедите на лорд Милс, този офицер изтегли цяла рота стрелци от предните позиции, така че не получихме необходимото прикритие, за да атакуваме стените. Не само това, но офицерът наредил на ротата да открие стрелба по собствените ни хора, още преди те да са се изтеглили от линията на обстрел. Загубите ни се дължат изцяло на некомпетентните му действия. Впоследствие лорд Милс реши, че няма да бъде особено мъдро да продължим с нападението.
	— Гледай ти — измърмори Таргон. — Вярвам, че на мига сте реагирали и сте наказали този младши офицер?
	Сър Родерик облиза устни. Това беше най-трудната част.
	— Лорд Милс щеше да се погрижи, Ваше превъзходителство, но сметна за нужно първо да се посъветва с вас. Ситуацията е усложнена. Младата жена упражнява някакво странно магическо влияние върху войниците, Ваше превъзходителство.
	— Така ли? — Таргон изглеждаше изненадан. Той отново заговори с по-сух тон: — За последно чух, че магическите сили на чародеите ни са намалели. Не знаех, че някой от тях е толкова могъщ.
	— Тя няма нищо общо с чародеите ни, Ваше превъзходителство. Или поне така твърди. Според думите й тя е посредник, изпратен от бог — Единият, Истински Бог.
	— И какво е името на този бог? — поинтересува се Таргон.
	— О, тя е доста умна, Ваше превъзходителство. Твърди, че името му е твърде свято, за да бъде произнасяно.
	— Боговете са идвали и са си отивали — рече нетърпеливо Господарят на Нощта. В ума на рицаря се наблюдаваха изумителни и обезпокоителни гледки и искаше да го накара да ги опише сам. — Войниците ни едва ли са се хванали на подобно празнословие.
	— Ваше превъзходителство, жената не използва само думи. Тя върши чудеса, като например изцеления, каквито не сме виждали от години поради отслабването на силите на нашите мистици. Момичето възстановява откъснати крайници. Полага ръце на гърдите на ранения и зейналата дупка там се затваря безследно. Казва на някой със счупен гръбнак, че може да стане и той става! Единственото чудо, което не е извършвала, е чудото на съживяването. Над мъртвите произнася само молитви.
	Сър Родерик чу как столът на Господаря на Нощта проскърца и стреснато се вгледа в недоволните стоманени очи на Таргон.
	— Но, разбира се, — побърза да поправи грешката си рицарят, — лорд Милс съзнава, че това не са чудеса, Ваше превъзходителство. Той знае, че тя е поредният шарлатанин. Просто все още не можем да открием как постига всичко това — добави неуверено. — А междувременно хората са като омагьосани от нея.
	Таргон разтревожено осъзна, че в метежа са се включили по-голяма част от войниците и рицарите, отказвайки да приемат по-нататъшни заповеди от лорд Милс. Вместо това бяха положили клетва за вярност пред някакво девойче с обръсната глава в черна броня.
	— На колко години е момичето? — попита намръщено той.
	— Говори се, че е поне на седемнайсет, Ваше превъзходителство — отговори рицарят.
	— Седемнайсет? — възкликна Таргон. — И какво на първо място е накарало лорда да я направи офицер?
	— Вината за това не е негова, Ваше превъзходителство — произнесе сър Родерик. — Натрапницата не е част от нашето крило. До пристигането й на бойното поле никой от нас не я беше виждал.
	— Дали пък не е преоблечен соламниец? — зачуди се Таргон.
	— Съмнявам се, Ваше превъзходителство. Все пак, благодарение на нея соламнийците загубиха битката — отговори рицарят, без въобще да забелязва, че току-що е влязъл в противоречие с твърденията си от преди малко.
	Господарят на Нощта отметна несъответствието мимоходом, твърде погълнат от щракащото сметало в ума си, като просто между другото си отбеляза, че лордът е пълен некадърник, който трябва да бъде заменен възможно най-бързо. Той сигнализира със сребърното звънче на бюрото си. Вратата на кабинета се отвори и вътре влезе помощникът му.
	— Прегледайте свитъците на Ордена — нареди му той. — Открийте… как й беше името? — обърна се към рицаря, макар вече да чуваше как отговорът отеква в съзнанието на събеседника му.
	— Мина, Ваше превъзходителство.
	— Ми-на — повтори Таргон, задържайки името в уста, сякаш го опитваше. — Нищо повече? Няма ли презиме?
	— Не и доколкото ми е известно, Ваше превъзходителство.
	Помощникът бързо излезе, за да натовари неколцина чиновници с поставената задача. Докато търсенето протичаше, двамата рицари запазиха гробно мълчание. Таргон се възползва от времето, за да продължи да претърсва съзнанието на сър Родерик, където откриваше нови и нови доказателства на собствените си догадки, че обсадата на Санкшън е била поверена в ръцете на пълен мухльо. Само намесата на това момиче беше попречила на соламнийците да разкъсат обръча, да победят мрачните рицари, да ги унищожат напълно и да триумфират безнаказано с присъствието си в града.
	Помощникът се завърна.
	— В свитъците не фигурира нито един рицар на име „Мина“, Ваше превъзходителство. Нищо дори далечно напомнящо.
	Таргон му даде знак, че е свободен и помощникът напусна.
	— Блестящо, Ваше превъзходителство! — възкликна зарадвано сър Родерик. — Значи е измамница. Можем да я арестуваме и екзекутираме.
	— Хм… — изръмжа Господарят на Нощта. — И как смятате, че ще постъпят другите още в секундата, в която сложите ръка върху нея, сър Родерик? По-специално онези, които казахте, че е излекувала? Онези, които е повела към победа срещу омразния враг? Без да споменаваме, че моралът им и така не е бил особено висок още преди появата й. — Таргон потупа купчина свитъци. — Вече се запознах с докладите. Броят на дезертьорите сред вашите войници е пет пъти по-висок в сравнение с този при други командири от армията ни… Кажете ми нещо… — Той го изгледа проницателно. — Способни ли сте наистина да арестувате тази Мина? Разполагате ли със стражи, които биха се подчинили на заповедите ви? Или същите тези стражи по-скоро ще арестуват лорд Милс?
	Сър Родерик отвори уста, но бързо я затвори, без да успее да отговори. Опита се да обърне взор към стените, постара се да огледа тавана, да проучи каквото и да е, само не и тези стоманени, ужасно увеличени от дебелите стъкла на очилата очи, които като че пробиваха дупки в черепа му, но напразно.
	Таргон мълчаливо прехвърляше зърната на сметалото в ума си. Момичето беше чисто и просто измамница, преструваща се на рицар. И бе пристигнала в момент на най-голяма нужда. Пред лицето на чудовищното поражение тя бе удържала зашеметяваща победа. Освен това извършваше „чудеса“ в името на някакъв безименен бог.
	Актив или пасив?
	Ако беше пасив, можеше ли да бъде превърната в актив?
	Таргон се отвращаваше от ненужното прахосничество. Той бе отличен администратор и проницателен търговец и знаеше къде отива всяка похарчена стоманена монета. Но не беше и скъперник. Грижеше се Орденът да получава оръжия и екипировка с най-високо качество, грижеше се наборниците и наемниците да имат добро заплащане. Просто оставаше твърд по въпроса, че офицерите му трябва да държат стриктна сметка за всичко, което плащаха.
	Войниците искаха да последват тази Мина. Много добре. Нека я следват. Тъкмо същата сутрин бе получил запитване от великата драконеса Малистрикс, в което му задаваха въпроса защо продължава да позволява на елфите от Силванести да не зачитат нейните укази и да отказват да плащат налог, като се крият под щита си. Всъщност дори вече бе подготвил своя отговор в писмена форма с обяснението, че атаката над Силванести би била загуба на средства и човешки потенциал, които на друго място биха донесли далеч по-големи приходи. Съгледвачите им бяха донесли, че опитите щитът да бъде пробит — с оръжие или магия — са останали без какъвто и да било резултат. Според думите им, човек можеше да хвърли цяла армия срещу този щит и пак да не постигне целта си.
	Към това се добавяше и фактът, че за да изпратиш армия срещу Силванести, същата армия трябваше да прекоси Бльоде, родните земи на великаните. Бивши съюзници на мрачните рицари, великаните се бяха превърнали в техни заклети врагове, след като Орденът се разрасна на юг, слагайки ръка върху техните земи и принуждавайки ги да се изтеглят към планините в ужас от стотиците дадени жертви. Докладите съобщаваха, че понастоящем великаните преследват мрачната елфида Алхана Звезден Бриз и нейната армия недалече от границите на щита, но това не означаваше, че ако рицарите предприемат придвижване, великаните с радост не биха изоставили атаката срещу елфите — нещо, с което се занимаваха през по-голямата част от времето си, — за да се позанимаят с далеч по-сладкото отмъщение срещу съюзник, който вероломно е предал доверието им.
	Писмото стоеше на бюрото вече от няколко дни и очакваше подписа му. Таргон много добре осъзнаваше, че отказът да изпълни исканията на драконесата само ще задълбочат нейния гняв, но предпочиташе да се изправи пред него, отколкото да хвърли безценни ресурси в една предварително обречена кауза. Сега той посегна към същото това писмо и съвсем бавно и замислено го накъса на парчета.
	Единственият бог, в когото Господарят на Нощта вярваше, бе малкият кръгъл бог, който можеше да бъде подреждан на спретнати купчинки и съхраняван в личния му сандък. Таргон дори и за миг не можеше да повярва, че момичето е посланик на боговете. Не вярваше нито в чудесата на изцелението, нито във внезапното й превръщане в генерал. И за разлика от слабоумния сър Родерик, не изпитваше нужда да обяснява по какъвто и да е начин стореното от нея. Знаеше единствено, че действията й облагодетелстват Ордена, а което беше от полза за Ордена, беше от полза и за Морам Таргон.
	Щеше да й даде шанс да извърши още едно „чудо“. Щеше да изпрати тази измамница и нейните побъркани последователи със задачата да нападнат и превземат Силванести. По този начин, със съвсем незначително вложение от една шепа войници, Таргон щеше да задоволи капризите на дракона — щеше да направи Малис щастлива. Опасното момиче Мина и нейните поддръжници рискуваха да бъдат изтрити от лицето на Крин, но компенсацията напълно би покрила загубите. Нямаше значение, че Мина ще умре някъде в пущинаците и, че някой великан би огризвал костите й за вечеря. Още по-добре. Това щеше да е краят на проблемното момиче и нейния „безименен“ бог.
	Таргон се усмихна на сър Родерик и дори заобиколи бюрото си, за да го изпрати до вратата. Остана загледан, додето рицарят с черна броня се отдалечаваше по празния отекващ крепостен коридор, след което извика помощника си.
	Започна да диктува писмо до Малистрикс в което разкриваше плана си за превземане на Силванести. Сетне нареди военачалникът на Рицарите на Нерака в Хур да отпътува заедно с частите си към Санкшън и да поеме командването от лорд Милс. Междувременно Мина заедно с една рота от лично подбрани от нея войници да се насочи на юг, да нападне и завладее земите на великата елфическа нация Силванести.
	— Ами лорд Милс, Ваше превъзходителство? — попита помощникът му. — Ще получи ли друго назначение? Къде да бъде изпратен?
	Таргон помисли малко по въпроса. Беше в отлично настроение. Чувството го спохождаше само в случаите, когато бе на път да приключи някоя изключително успешна сделка.
	— Изпратете Милс със задача да докладва лично пред драконеса Малистрикс. Така сам ще може да й разкаже за голямата си „победа“ над соламнийците. Сигурен съм, че тя ще остане очарована от подробностите как сам е паднал във вражеския капан и по този начин едва не е погубил всичко, за което досега сме се борили.
	— Да, Ваше превъзходителство. — Помощникът събра документите и се накани да се върне обратно при писалището си, за да им даде ход. — Да отпиша ли лорда от списъците? — попита след кратък размисъл.
	Таргон отново бе насочил вниманието си към счетоводната книга. Той внимателно нагласи очилата на носа си, взе писалката, махна небрежно с ръка в знак на съгласие и се върна към своите кредити, дебити, събиране и изваждане.


>	11
>	Песен за Лорак

	По времето, когато Тасълхоф умираше от скука по пътя за Квалинести, а сър Родерик се завръщаше към Санкшън в блажено неведение за факта, че току-що е предал собствения си командир в челюстите на дракона, Силваношей и Ролан от кирата започваха своето пътуване, за да поставят младия принц на трона на Силванести. Планът на Ролан бе да се придвижат възможно най-близо до столицата на елфите, но да не влизат в нея, додето слуховете, че законният наследник на Кралския дом се е завърнал и се готви да предяви претенции за мястото на Говорител на Звездите не се разнесяха и не им дадяха необходимия повод да престъпят към по-нататъшни действия.
	— Колко време ще ни отнеме това? — попита Силван с типичните за младостта си нетърпение и прибързаност.
	— Новините ще ни изпреварят, Ваше величество — отговори по-възрастният елф. — Дринел и останалите, които бяха с нас преди два дни, избързаха напред, за да разпространят мълвата. Ще се погрижат да известят всеки член на кирата и всеки Бързоходец, комуто почувстват, че могат да се доверят. Повечето от войниците все още са верни на генерал Конал, но има и такива, които имат своите съмнения. Не го изразяват гласно, но появата на Ваше величество ще им помогне да променят отношението си окончателно. Бързоходците винаги са отдавали лоялността си преди всичко на Кралския дом. Както ще бъде принуден да направи и самият Конал — или поне да се престори.
	— За колко време ще стигнем до Силваност тогава? — поиска да узнае младежът.
	— Ще изоставим пътеката и ще поемем по Тон-Талас с лодка — отговори Ролан. — Смятам да ви отведа в дома си. Намира се в покрайнините на града. Ще се доберем дотам за около два дни. На третия ден ще си починем и ще изчакаме сведенията, които дотогава би трябвало да започнат да пристигат. След четири дни, броено от днес, Ваше величество, ще имате възможност да влезете тържествено в столицата си.
	— Четири дни! — повтори скептично Силван. — Нима за толкова малко време може да бъде постигнато толкова много?
	— В дните, когато все още се борехме срещу кошмарите, ние от кирата можехме да изпратим съобщение от северния край на Силванести до далечните ни южни граници за един-единствен ден. Не преувеличавам, Ваше величество — прибави Ролан като се усмихваше на очевидното недоверие на Силваношей. — Извършвали сме този подвиг неведнъж. Тогава бяхме добре организирани и далеч по-многобройни, отколкото сме сега. Но независимо от всичко вярвам, че Ваше величество ще бъде впечатлен.
	— Вече съм впечатлен, Ролан — отвърна младежът. — Дълбоко съм задължен на теб и останалите членове на кирата. И възнамерявам да намеря начин да ви се отплатя.
	— Спасете народа ни от ужасния бич, Ваше величество — отговори Ролан с премрежени от мъка очи, — за нас това ще е достатъчна отплата.
	Независимо от изказаната на глас похвала, Силваношей все още хранеше съмнения, които обаче пазеше за себе си. Майка му имаше на разположение цяла армия, но дори тя правеше планове, които впоследствие се разпадаха пред очите й. Лошият късмет, неразбирателството, лошото време, всичко от изброеното, плюс цял ред други неочаквани обрати, можеха да превърнат един обещаващ ден в пълен провал.
	— Никой замисъл не оцелява напълно пред лицето на врага — беше една от поговорките, които Самар повтаряше изключително често. Поговорка, която неведнъж се бе доказвала по трагичен начин.
	Силван очакваше злополуки и забавяния. Дори ако лодката на Ролан съществуваше, щяха да научат, че е пробита или че току-що е изгоряла до основи. Реката щеше да се окаже твърде пълноводна или полупресъхнала, прекалено бърза или много бавна. А ветровете като нищо щяха да ги отвеят нагоре по течението, когато искаха да се спуснат надолу или надолу, когато им се искаше да пътуват нагоре.
	Ето защо Силван бе изключително изненадан да открие, че малката лодка е изтеглена на брега на реката, точно според описанието на Ролан, че освен това е основно поправена и в отлично състояние, а някой дори се е погрижил да опакова храна в непромокаем брезент и да подреди пакетите на носа й.
	— Както виждате, Ваше величество — заяви водачът му, — киратът вече е бил тук преди нас.
	По това време на годината река Тон-Талас следваше безкрайните си извивки спокойно и безопасно. Самата лодка, изработена от кора на дърво, бе извънредно малка, лека и толкова добре балансирана, че щеше да бъде истински подвиг да се опиташ да я преобърнеш. Силван много добре разбираше, че Ролан не би си позволил да помоли бъдещия Говорител на Звездите за помощ, така че доброволно се зае със своята част от работата. В началото Ролан се възпротиви, но тъй като не можеше да спори с бъдещия си владетел, бе принуден да се примири и да му даде гребло. Съвсем скоро младежът забеляза, че с това свое действие е заслужил уважението на по-възрастния елф — приятна промяна, след постоянната му неспособност да постигне същото в компанията на вечно недоволния Самар.
	И бездруго упражнението му доставяше удоволствие. Гребането бе чудесен повод да изразходи насъбираната от дълго време енергия. Водите на реката бяха спокойни и ведри, горите, през които минаваха — зелени и злачни. Времето беше добро, но Силван не би нарекъл деня красив. През щита се виждаше, че небето е синьо. Ала слънцето, което светеше над Силванести, не бе яростната топка от оранжев огън, която огряваше останалата част от Ансалон. Слънцето над главата на Силван бе по-скоро бледо и жълтеникаво, с цвета на болнава кожа или грозно натъртване. Сякаш гледаше не истинското, а отразено слънце — образ, попаднал във водите на застояло, омазнено езеро. Лъчите на това жълто слънце превръщаха цвета на небето от лазурносин в металическо синьо-зелено. Затова младежът не задържа погледа си дълго върху него и го насочи изцяло към гората.
	— Знаеш ли някоя песен, която да улесни усилията ни? — попита той към седналия в предната част на лодката Ролан.
	Елфът гребеше бързо и мощно, като потапяше веслото дълбоко и отмерено. Далеч по-младия от него Силван с мъка удържаше темпото му.
	Ролан се поколеба. Сетне му хвърли поглед през рамо.
	— Има една песен, която е любима на членовете на кирата, но се боя, че може да не се понрави на Негово величество. В нея се разказва историята на вашия достоен дядо, крал Лорак.
	— Не започва ли с „Била Епохата на Могъществото, Епохата на Царя-жрец и неговите слуги“? — попита Силван, като опита да изтананика мелодията. Беше чувал песента само веднъж.
	— Точно така, Ваше величество.
	— Изпей ми я — предложи младежът. — Майка ми ми я изпя, когато навърших трийсет. Тогава за пръв път чух историята на своя дядо. Дотогава не го беше споменавала, нито го споменаваше по-късно. В знак на уважение към нея, другите елфи също спазваха мълчание.
	— И аз се прекланям пред майка ви, която береше рози в Градината на Астарин, когато все още бе на вашите години.
	Разбирам болката й. Когато пеем, ние всички споделяме тази болка, понеже Лорак оплете сам себе си в капана на злото и предаде страната си, а ние просто избрахме лесния начин и побягнахме, оставяйки го да се бори сам, така че също сме грешни… Ако народът ни беше останал, ако всички ние — от Дома на Краля до Дома на Прислужника, онези от Дома на Бранителя, Дома на Мистика, Дома на Зидаря — ако само се бяхме обединили, бяхме застанали рамо до рамо, без оглед на положението ни, срещу драконовите армии, вярвам, че щяхме да успеем да защитим страната си… Но нека ви разкажа цялата история, каквато е запазена в песента.
P>
|	Песен за Лорак

	Била Епоха на Могъщество,
	Епохата на Царя-жрец
	и слугите негови.
	Завидял на чародеите Царят-жрец
	и казал: „Ще предадете Кулите
	на мен и ще се страхувате, и ще се кланяте.“
	Предали те своите Кули, последна останала
	тази в Палантас.

	Ето, пристъпя Лорак Каладон, Крал в Силванести,
	за Изпит се готви, преди да затворят Кулата.
	Изплашена да не падне в ръцете
	на Царя-жрец и неговите слуги,
	една от драконовите сфери
	проговаря на Лорак:
	„Не бива да ме оставяш в Истар.
	Ако го сториш, ще бъда загубена, а светът ще погине.“
	Лорак на гласа й се подчинява,
	скрива сферата,
	изнася я от Кулата,
	носи сферата в Силванести,
	пази сферата в тайна, прегръща тайната си,
	не казва никому.

	Ето Катастрофата. Ето Такхизис, Царица на Мрака,
	следват я нейните дракони могъщи, всесилни.
	Ето война. Война над Силванести.
	Лорак сбира своите, казва им да бягат от родните земи.
	Заповядва им да се махат.
	Изрича:
	„Аз сам ще бъда спасител на хората.“
	„Аз сам ще спра Царицата на Мрака.“

	Бягат хората.
	Бяга възлюблена щерка, Алхана Звезден Бриз.
	Останал сам, Лорак чува гласа на драконовата сфера
	да вика името му, вика го да пристъпи в мрака.
	Лорак чува зова й.
	Спуска се в тъмнината.
	Слага ръка върху драконовата сфера и
	драконовата сфера слага ръка на Лорак.
	Ето сънят.
	Ето сънят за Силванести:
	сън за ужас,
	сън за страх,
	сън за дървета, които кървят с кръвта на краля на елфите,
	сън за реки от сълзи,
	сън за смърт.

	Ето, драконът,
	Циан Кръволока,
	слуга на Такхизис,
	съска в ухото на Лорак за страшен сън.
	Съска думите: „Аз сам имам сила да браня хората.
	Аз сам.“ И се присмива: „Само аз имам силата.“
	Сънят се промъква над земята,
	убива земята,
	изкривява дървета, дървета плачещи,
	изпълва реки със сълзите на хората,
	сълзите на Лорак,
	попаднал в робство на сферата и на Циан Кръволока,
	слуга на Царица Такхизис,
	слуга на злото,
	сам всемогъщ.
P$
	— Разбирам защо майка ми не харесва тази песен — обади се Силван, когато и последният продължителен, сладък и тъжен тон на песента заглъхна над водата и бе подхванат от чуруликането на врабчетата. — И защо народът ми не желае да си я припомня.
	— Но е добре да си я припомня — възрази Ролан. — Ако зависеше от мен, щяха да я пеят всекидневно. Кой знае дали песента на нашето собствено време няма да бъде също толкова трагична и ужасяваща? Не сме се променили. Лорак Каладон се е смятал за достатъчно силен да подчини драконовата сфера на волята си, макар всички да са го предупреждавали дори да не се опитва. Ето защо се е хванал в капан. Ето защо е паднал. В страха си собственият ни народ е избрал да побегне, вместо да остане и да се бори. Ето защо и днес страхът ни кара да примираме и да се крием под щита и да плащаме за това с живота на елфите. Заради един сън.
	— Сън? — попита младежът. Все още мислеше за съня на Лорак, за съня от песента.
	— Не говоря за шепота на дракона — отвърна Ролан. — Сънят отдавна си е отишъл, ала сънуващият отказва да се събуди и ето, че го връхлита нов. Сън за отминалото. Сън за славата на дни, които вече ги няма. Не ги виня — добави с въздишка. — Аз също обичам да мисля за изгубеното и да мечтая как някой ден то ще се завърне. Но онези от нас, които се биха заедно с вашия баща, много добре разбират, че старите дни никога не могат да бъдат възвърнати, нито трябва да се опитваме да ги връщаме. Светът се е променил и ние трябва да се променяме с него. Трябва да станем част от него, иначе ще залинеем и постепенно ще измрем до един в затвора, в който сами се заключихме.
	За момент Ролан престана да гребе. Обърна се и погледна принца:
	— Разбирате ли какво искам да кажа, Ваше величество?
	— Мисля, че да — отговори предпазливо Силван. — Аз съм част от света, така да се каже. Идвам отвън. И съм онзи, който може да поведе народа към света.
	— Да, Ваше величество — усмихна се водачът му.
	— Докато успявам да отбягвам греха на високомерието — каза младежът, като също престана да гребе, благодарен за кратката почивка. Докато казваше последното, се беше усмихнал широко, понеже просто искаше да се пошегува, ала в действителност стана още по-сериозен. — Гордост. Семейната слабост — каза сам на себе си. — Който е предупреден, е въоръжен, както казват.
	Отново загреба, този път с още по-голямо желание.
	Бледното слънце се скриваше зад върховете на дърветата. Денят чезнеше, сякаш сам се бе превърнал в жертва на тайнствената болест. Ролан внимателно наблюдаваше брега в търсене на подходящо място, където да спрат за през нощта. В същото време Силван наблюдаваше другия бряг, така че пръв забеляза онова, за което бяха пропуснали да го предупредят от кирата.
	— Ролан! — прошепна настоятелно той. — Започни да гребеш към западния бряг. Бързо!
	— Какво има, Ваше величество? — откликна на часа водачът му. — Какво видяхте?
	— Там! На източния бряг! Не ги ли виждаш? Побързай! Оттам могат да ни достигнат със стрелите си!
	Ролан тутакси престана да гребе. Обърна се и отправи съчувствена усмивка към Силваношей.
	— Вече никой не ви преследва, Ваше величество. Хората, които виждате, са от вашия народ. Събрали са се, за да видят и да ви почетат.
	Силван бе изумен.
	— Но… откъде са научили?
	— Киратът вече е минал оттук, Ваше величество.
	— Толкова бързо?
	— Казах ви, че слуховете ще се разнесат съвсем скоро.
	Силван се изчерви.
	— Аз… съжалявам, Ролан. Не че съм се съмнявал в теб. Просто… Майка ми използва вестоносци. Те пътуват тайно и пренасят съобщения от нея до нейната снаха, Лорана от Квалинести. Това е единственият начин да поддържаме връзка, но за същото разстояние на бързоходците им трябват цели дни… Помислих си, че…
	— Помислихте, че просто преувеличавам. Не е необходимо да се извинявате, Ваше величество. Навикнали сте към правилата на един свят, пълен с всекидневни заплахи, които няма как да бъдат предвидени. Тук, в Силванести, ние от кирата познаваме всяка пътека, всяко дърво, което расте край нея, всяко цвете, катеричка, птица или клонче — толкова много пъти сме минавали край тях. И ако птицата изпее една фалшива нота, ако катеричката наостри уши разтревожено, ние научаваме първи. Нищо не може да ни изненада. Нищо не може да ни спре.
	Ролан се намръщи.
	— Ето защо сме изключително разтревожени, че от толкова дълго време не успяваме да открием присъствието на дракона Циан Кръволока. Невъзможно е да ни се изплъзне, но все пак е вероятно да го е направил.
	Реката вече ги носеше към насъбралите се по западния бряг елфи. Домовете им се издигаха сред дърветата и бяха нещо, което човеците никога не биха забелязали, понеже самите къщи приличаха на дървета, чиито клони с любов бяха склонени така, че да образуват стени и покрив. Мрежите на елфите се сушаха на слънце недалеч от изтеглените на брега лодки. Нямаше много посрещачи, защото и рибарското селце не бе особено голямо, но пък си личеше, че са се събрали почти всичките му жители. Бяха донесли и болните, които лежаха, увити в одеяла и подпрени на възглавници.
	Силван смутено престана да гребе и остави веслото на дъното на лодката.
	— Какво да правя, Ролан? — попита изнервено.
	По-възрастният елф се озърна и му отправи успокоителна усмивка.
	— Просто бъдете себе си, Ваше величество. Точно това очакват.
	Той насочи лодката така, че да минат по-близо до брега. Реката като че протичаше по-бързо на това място и почти хвърли Силван към хората, още преди да е успял да се подготви. И преди беше участвал на паради заедно с майка си, когато правеха проверка на войската, така че чувството на смущение и безполезност му бе познато до болка.
	Реката най-сетне го изравни с хората. Той вдигна очи, кимна едва-едва и леко вдигна ръка за поздрав. Никой не му помаха в отговор. Никой не извика радостно, както може би очакваше някъде дълбоко в себе си. Просто мълчаха и наблюдаваха как реката го носи в надвисналата тишина, която значеше повече от всеки радостен възглас и успя да разтърси Силван до дъното на душата му. Във вперените им очи и напрегнатото мълчание се долавяше замислената надежда, обнадежденост, в която сякаш не им се искаше да повярват тъй, както бяха вярвали, преди да бъдат предадени.
	Дълбоко потресен, той престана да маха с ръка и я протегна към тях в опит да ги задържи, като че ги виждаше да потъват в забрава. Реката най-после му ги отне, понесе го заедно с лодката и скоро гледката към селото бе закрита от поредното възвишение.
	Младежът смирено се сви на кърмата, без да може да помръдне или проговори. За пръв път осъзнаваше със съкрушителна сила тежкия товар, който лежеше върху плещите му. Какво можеше да стори, за да им помогне? Какво очакваха от него? Може би твърде много. Твърде, твърде много.
	Ролан го поглеждаше загрижено, но запазваше мълчание, не подхвърляше нищо. Продължи да гребе сам, додето не откри подходящо място, където да изкара лодката на брега. Силван най-сетне успя да дойде на себе си и скочи във водата, за да му помогне да я изтеглят. Водата беше леденостудена и му подейства като приятен шок. Ето че отново можеше да потопи тревогите за собствената си непълноценност в Тон-Талас и да потуши напрегнатите мисли с нещо за вършене.
	Беше навикнал на живота на открито, така че нямаше проблеми с лагера. Разтовари припасите, разпъна постелите и започна да приготвя вечерята от плодове и сухари, докато през това време Ролан привързваше лодката. Нахраниха се в почти пълно мълчание. Силван все още бе под силното впечатление от неочакваната среща и тежките тревоги за немислимите отговорности, които бе приел толкова жизнерадостно само две вечери по-рано. Ролан от своя страна запазваше уважително мълчание. Двамата решиха да легнат рано. Увиха се в одеялата и оставиха горските животни и нощните птици да бдят над леката им дрямка.
	Силван заспа по-рано, отколкото очакваше. Посред нощ го събуди крясъкът на сова. Младежът тутакси се изправи, ала бе възпрян от Ролан, който го увери, че птицата просто споделя последните слухове с мрака и съседите си.
	Принцът отново легна и се заслуша в скръбния, натраплив крясък и отговора му, звучащ самотно някъде из отдалечените части на гората. Лежа по този начин дълго, загледан в звездите, блестящи неуверено над покрова на щита, додето Песента за Лорак отново не зазвуча в съзнанието му.
P>
	Сълзите на Лорак,
	попаднал в робство на сферата и на Циан Кръволока,
	слуга на Царица Такхизис,
	слуга на злото,
	сам всемогъщ.
P$
	Точно в този момент думите и мелодията на песента повтаряше и менестрелът, който забавляваше гостите на едно празненство в столицата Силваност.
	Празненството се провеждаше в Градината на Астарин, недалече от Кулата на звездите, където, стига да имаше такъв, трябваше да живее и самият Говорител на Звездите. Обстановката беше наистина красива. Кулата на звездите бе построена от мрамор, оформен по магически начин, понеже елфите за нищо на света не биха дълбали или навредили на земята. Изглеждаше източена и съвсем жива, сякаш някой я бе излял от восък. Сънят на Лорак бе променил и нея, както и много други постройки в Силваност. Магьосниците на елфите се бяха трудили дълги години, за да възвърнат първоначалния й вид. Понастоящем многобройните като звезди скъпоценни камъни, които навремето улавяха сиянието на сребристата Солинари и червената Лунитари, бяха преместени във вътрешността, за да се използва благословената им сребърна и огнена светлина по възможно най-добрия начин. Сега луните ги нямаше. В небето над Крин висеше една-единствена и поради някаква неизвестна дори за най-мъдрите измежду елфите причина, светлината й се отразяваше във всеки скъпоценен камък като втренчено око. Понеже това изобщо не беше достатъчно, елфите се бяха принудили да прибегнат до помощта на свещи и факли.
	Навсякъде между растенията в градината имаше столове. Колкото до растенията — те очевидно цъфтяха на воля. Въздухът бе изпълнен с прекрасния им аромат. Само онези, които се грижеха за тях и генерал Конал знаеха, че цветята не са израсли сами, а са били донесени от Горските градинари, след като са ги отгледали в собствените си градини. Нищо вече не растеше с желание в Градината на Астарин. Нищо друго освен едно дърво, заобиколено от магически щит и известно под името Дървото на Щита. Твърдяха, че от корените му израствал и самият щит, който покриваше цялата страна.
	Менестрелът изпълняваше Песента за Лорак в отговор на желанието на едного от гостите на празненството. Сега и последната нота най-сетне отшумя, а пръстите на изпълнителката тъжно преминаха през струните на лютнята.
	— Браво! Чудесно! Моля те, изпей я отново — долетя нечий жизнерадостен глас откъм последните редици на местата за сядане.
	Музикантката погледна неуверено своя домакин. Присъстващите елфи бяха твърде учтиви и прекалено добре възпитани, за да покажат открития си шок от искането, ала един изпълнител често умее да различава и най-неразличимите желания на своята публика. Менестрелът веднага забеляза леко изчервените бузи и бързите коси погледи, хвърлени към стопанина на дома. Първото изпълнение на песента бе повече от достатъчно.
	— Кой каза това? — Генерал Рийл Конал, военен губернатор на Силванести, се изви на стола си.
	— Кой друг, предполагаш, чичо? — отвърна неговият племенник, като хвърли мрачен поглед към местата отзад. — Онзи, който се обади и първия път. Твоят приятел Глокъс.
	Генерал Конал рязко се изправи и с това сложи край на вечерните забавления. Певицата се поклони, благодарна, задето й е било спестено неудобството отново да изпълни песента. Публиката изръкопляска учтиво, но без особен ентусиазъм. Към нощния ветрец се прибави едва доловима въздишка, която можеше и да е въздишка на облекчение, и се примеси с шумоленето на сплетените над главите им оголени клонки на дърветата. Навсякъде бяха накачени фенери, изработени от филигранно сребро, чиято светлина разпръскваше мекия мрак. Гостите напуснаха малкия амфитеатър и се преместиха около маса, подредена недалече от огледално езерце, за да вечерят със захаросани плодове и маслени сладки и да пият охладено вино.
	Конал покани певицата да се присъедини към тях за една лека среднощна закуска и лично я съпроводи до масата. Елфът на име Глокъс, който бе пожелал изпълнението на песента, вече беше там и вдигаше за наздравица чаша с вино към нея, като не скъпеше похвалите си.
	— Колко жалко, че не ви позволиха да я изпеете отново — произнесе, хвърляйки бърз поглед по посока на генерала. — Така и не мога да се отегча от тази мелодия. А поезията в думите! Любимата ми част е, когато…
	— Мога ли да ви предложа чаша вино, мадам? — намеси се в отговор на едно сръгване с лакът от страна на чичо си неговият племенник.
	Певицата мълчаливо му благодари с очи и прие поканата. Младежът я отведе до масата, където бе посрещната още по-радушно от останалите гости. Затревената площ, на която се намираха генералът и Глокъс, скоро опустя съвсем. Макар че доста от посетителите нямаха търпение да поднесат обичайните ласкателства към Конал и с удоволствие биха останали във веселата компания на привлекателния Глокъс, само един поглед им бе достатъчен, за да разберат, че генералът е вбесен.
	— Не зная защо изобщо те каня на тези празненства, Глокъс — каза Конал, като кипеше от вътрешно раздразнение. — Винаги правиш нещо, с което да ме изложиш. Достатъчно зле беше, че я помоли да изпее песента, но да я караш да повтори…
	— Имайки предвид слуховете, които достигнаха до мен днес — отвърна вяло Глокъс, — ми се стори, че песента за Лорак Каладон би била изключително на място.
	Конал прониза приятеля си с остър взор изпод свъсени вежди.
	— Чух, че… — той замълча, погледна предпазливо по посока на гостите. — Ела. Да се разходим край езерото.
	Двамата се отдалечиха от масата. Освободени от потискащото присъствие на генерала, посетителите най-сетне започваха да се събират на малки шептящи групи, нямащи търпение да обсъдят последните новини от деня, залели по-голямата част от столицата.
	— Не беше необходимо да се отдалечаваме — забеляза Глокъс, като хвърли поглед към масата с освежителните напитки. — Всички са го чули.
	— Да, но го обсъждат като слух. Разполагам с потвърждение — отвърна мрачно Конал.
	Глокъс отсечено спря.
	— Искаш да кажеш, че е факт?
	— Имам своите източници сред кирата. Видели са го и са разговаряли с него. Твърдят, че младежът е копие на баща си. Силваношей Каладон, син на Алхана Звезден Бриз, внук на покойния, прежалим крал Лорак.
	— Но това е невъзможно! — подчерта Глокъс. — За последно чухме, че проклетата вещица, майка му, дебне извън щита, а синът й е с нея. Не може да е минал през бариерата. Нищо и никой не може да проникне през щита. — Очевидно в последното елфът не изпитваше дори капка съмнение.
	— Значи появата му трябва да е свързана с чудо, както се твърди — каза сухо Конал, като махна с ръка към шептящите си гости.
	— Ха! Сигурно е някой самозванец… Поклащаш глава — огледа го Глокъс невярващо. — Нима наистина си повярвал?
	— Източникът ми е Дринел. Както знаеш, той владее способността да прилага изпитанието на истината — отговори генералът. — Не може да има съмнение. Младежът е преминал изпита успешно. Дринел е прозрял в сърцето му. И е научил много повече за случилото се, отколкото той дори подозира.
	— И какво му се е случило? — попита Глокъс. Едната му вежда се бе повдигнала съвсем лекичко.
	— В нощта на онази ужасна буря Алхана и бунтовниците тъкмо са се готвели да започнат мащабна атака срещу щита, когато лагерът им е бил нападнат от великани. Младежът е бил изпратен да моли за помощ човеците от Стоманения легион — забележи колко ниско е успяла да падне тази жена, — но по пътя го е заслепила мълния. Подхлъзнал се е и се е търколил по някакъв склон. Изгубил съзнание. И щом се събудил, открил, че се намира от вътрешната страна на щита.
	Глокъс поглади брадата си с ръка. Брадата му бе добре оформена, а лицето му — изключително красиво. Бадемовидните му очи бяха големи и пронизващи. Всяко негово движение изглеждаше и беше грациозно. Цветът на лицето му бе съвършен, кожата — гладка и бледа. Чертите му нямаха нито един недостатък.
	В очите на човеците всички елфи са красиви. Твърди се, че може би това е причината за странната враждебност между двете раси. Човеците — даже най-красивите измежду тях — не могат да не се почувстват грозни в присъствието на който и да е елф. Самите елфи, които разбира се правят разлика между красиво и по-красиво, винаги усещат красотата. Те живеят сред нея, но дори и в една такава земя Глокъс бе най-красивият измежду красивите.
	Точно в този момент хубостта му, неговото съвършенство, дразнеха Конал отвъд всичко, което би могъл да понесе.
	Генералът отмести поглед към своето езеро. По огледалната му повърхност се плъзгаха два нови лебеда. Зачуди се колко ли дълго ще живеят. Надяваше се да е по-дълго от последната двойка. Харчеше цяло състояние за лебеди, но пък без тях езерото изглеждаше пусто и празно.
	Глокъс беше любимец на кралския двор, което бе наистина странно, ако се вземеше предвид, че именно той бе виновен доста от придворните елфи да загубят позициите, влиянието и властта си. Но дори и по този начин никой не го винеше. Виняха Конал, прекия отговорник за връхлетелите ги несгоди.
	„И все пак, какъв избор имах — питаше се генералът. — Не можеше да им се има доверие. Някои дори заговорничеха против мен! Ако не беше Глокъс, може би никога нямаше дори да науча за кроежите им.“
	Още откакто за пръв път бе встъпил в свитата на Конал, Глокъс използваше всяка възможност да залавя и преследва всеки, комуто генералът някога бе имал доверие. Един от министрите му бе подслушан да хвали Портиос. За друга елфида се твърдяло че преди време била влюбена в Даламар Мрачния. Трети беше изгубил поста си заради най-обикновено несъгласие с желанието на Конал да въведе нов данък. След което един ден генералът се събуди и осъзна, че няма други близки съветници освен Глокъс.
	Единственото изключение беше племенникът му Кайрин. Глокъс не криеше привързаността си към него. Съветникът не пропускаше случай да поласкае младежа, правеше му малки подаръци, смееше се от сърце на шегите му и винаги се изказваше възторжено за него. Придворните елфи, които неуморно се бореха за вниманието на Глокъс, мразеха Кайрин до мозъка на костите. Младежът от своя страна като че ли предпочиташе омразата пред симпатиите на съветника. Кайрин не му се доверяваше, макар да не можеше да изложи каквато и да е причина за това.
	Независимо от всичко, племенникът на генерала не смееше да застане открито срещу Глокъс. Никой не си го позволяваше. Съветникът бе могъщ магьосник, най-могъщият, когото бяха имали някога в Силванести, дори в сравнение с мрачния елф Даламар.
	Глокъс се бе появил в Силваност малко след началото на Драконовата чистка. Говореше се, че е представител на елфите, обитаващи Кулата в Шалост, паметник в западен Силванести, където почиваше тялото на друида Уейлорн Драконогубител. Въпреки че боговете отдавна си бяха отишли, около кристалния саркофаг, където се пазеха останките на елфическия герой, все още се долавяше силно магическо поле. Внимателно, за да не нарушат покоя на останалите мъртъвци, елфите бяха направили опит да уловят и използват част от тази магия.
	— И успяхме — докладва Глокъс на генерала. — Тоест — добави с подобаваща скромност, — аз успях.
	Под страха от десятъка на драконите, съветникът бе предложил услугите си заедно с Горските градинари да открият способ, чрез който да защитят Силванести от посегателствата им. Така, под прякото му ръководство, Градинарите бяха отгледали дървото, което понастоящем бе известно под името Дървото на Щита. Заобиколено от своя собствена магическа бариера, така че никой и нищо да не може да му навреди, дървото растеше съвсем спокойно в Градината на Астарин за наслада и радост на всички посетители.
	Когато Глокъс бе предложил на генерал-губернатора над цял Силванести да бъде спусната магическа бариера, Конал беше изпитал прилив на огромна благодарност. Така товарът от плещите му щеше най-после да бъде смъкнат, а Силванести да получи своята безопасност, истинска сигурност. Сигурност срещу драконите, великаните, човеците, мрачните елфи, срещу целия свят. Предложението бе представено за разглеждане пред Водачите на Дома и прието с пълно единодушие.
	Ето как Глокъс беше издигнал щита, за да се превърне във всенароден герой. Някои дори говореха, че е време да му построят паметник. Едва по-късно растенията в Градината на Астарин започнаха да измират. Отвсякъде пристигаха доклади, че дърветата, животните и тревите в непосредствена близост с магическата бариера също са започнали да загиват. Хората из цял Силванести и неизброимите му селца страдаха от непозната, гибелна болест. От кирата и бунтовниците се носеха твърденията, че всичко това се дължи на щита. Глокъс възразяваше, че болестта е дошла отвън, още преди да издигнат бариерата и че само тя ги предпазва от масова смърт.
	Понастоящем Конал не можеше да свърши абсолютно нищо без помощта му. Глокъс бе негов приятел и съветник, единственият му съветник. Магията му беше отговорна за издигането на щита и само тя можеше да го свали по всяко време, стига да го пожелаеха. Което значеше да се изложат на всички рискове и ужаси, които светът предлагаше на лишените от закрила.
	— Мм? Прощавай. Какво казваше? — Генералът отмести поглед от лебедите, които бе наблюдавал невиждащо през цялото време, докато Глокъс говореше.
	— Казах: „Не ме слушаш“ — повтори съветникът с приветлива усмивка.
	— Съжалявам. Искам да ми кажеш нещо, Глокъс. Как е успял да премине младежът през щита? — Той снижи глас почти до шепот, макар наоколо да нямаше кой да ги чуе. — Да не би магията на бариерата също да отслабва?
	Изражението на съветника стана мрачно:
	— Не — отвърна той.
	— Но как можеш да бъдеш сигурен? — настоя Конал. — Кажи ми честно. Нима и ти, както останалите наши магьосници, не си усетил това отслабване през последната година?
	— Може би при тях е така, но при мен не е — отговори студено Глокъс.
	Генералът се взря внимателно в приятеля си. Съветникът отказа да срещне погледа му и Конал реши, че лъже.
	— Как тогава може да бъде обяснено това явление?
	— Съвсем просто — отговори невъзмутимо съветникът. — Аз му позволих да мине.
	— Ти? — генералът бе толкова изненадан, че едва ли не изкрещя думата. Мнозина от гостите прекъснаха разговорите си и погледнаха към тях.
	Глокъс им се усмихна успокоително, улови събеседника си под ръка и го поведе към по-уединените части на градината.
	— Защо ти е да го правиш? Какво искаш да постигнеш с младежа, Глокъс? — попита настоятелно Конал.
	— Защо правя онова, което ти отдавна трябваше да сториш? — отговори съветникът, като приглади ръкавите на бялата си роба. — Ще помогна на един Каладон отново да се възкачи на трона. Напомням ти, приятелю, че ако беше провъзгласил своя племенник за Говорител, както неведнъж ти препоръчвах, сега проблемът със Силваношей нямаше да ни тревожи.
	— Много добре знаеш, че Кайрин отказва да приеме поста — заяви генералът.
	— Поради погрешно разбирана лоялност спрямо неговата леля Алхана — въздъхна Глокъс. — Многократно опитах да му дам съвета си по този въпрос. Но той не иска да слуша.
	— Мен също не би послушал, ако това намекваш, приятелю — подчерта Конал. — И искам да посоча, че именно по твое настояване запазихме статуквото такова, че да позволи едно бъдещо завръщане на някой от рода Каладон. И това е истинската причина, поради която сега сме се забъркали в тази каша. Аз също произхождам от Дома на Краля, така че…
	— Ти не си Каладон, Рийл — измърмори Глокъс.
	— Но мога да проследя родословното си дърво много по-назад във времето от тях! — произнесе с достойнство генералът. — Чак до Квинари, съпругата на Силванос! Имам също толкова право да управлявам, колкото и един Каладон. Може би дори в по-голяма степен.
	— Зная, зная, скъпи приятелю — каза внимателно съветникът, като постави успокоително ръка на рамото му. — Но ще ти е малко трудно да убедиш в това Водачите на Дома.
	— Лорак Каладон превърна собствения си народ в развалина — продължи с горчивина Конал. — А неговата дъщеря Алхана Звезден Бриз опита да изравни със земята тези развалини, като взе за съпруг Портиос, един Квалинести. Ако не се бяхме намесили на мига, за да се отървем от двете пепелянки, щяхме да се озовем под ботуша на малоумния мелез и Говорител на Слънцето Гилтас, сина на Танис. И все пак хората продължават да спорят, че на трона трябва да се възкачи един Каладон! Не мога да разбера подобно мислене!
	— Приятелю — каза тихо Глокъс, — тяхната кръвна линия е управлявала Силванести в продължение на стотици години. Хората с готовност ще приемат поредния Каладон без дори да се поколебаят. Но ако ти самоволно решиш да се възкачиш на трона, с години ще царят недоволство и завист, ще има обсъждания, безкрайни проследявания на родословни дървета и дори бунтове. Кой знае дали в такъв момент няма да се надигне някой достатъчно могъщ, че да успее да те изтласка от властта и да заграби всичко за себе си? Не, не. Това е най-доброто възможно решение. Още веднъж ти напомням, че твоят племенник е Каладон, така че за мен той беше идеалният избор. Народът щеше да се зарадва да научи, че той е поел нещата в ръце. Неговата майка, и твоя сестра, навремето встъпи във фамилията чрез женитбата си. Наистина би било компромис, но на Водачите на Дома щеше да им се наложи да го преглътнат… Както и да е. Вече е минало. След два дни Силваношей Каладон ще бъде в Силваност. А ти обяви на всеослушание, че ако се появи законен наследник за длъжността на Говорител на Звездите, ще го подкрепиш с всички сили.
	— Само защото ти ме посъветва да го направя! — възрази Конал.
	— Тогава имах своите причини — рече Глокъс. Той се озърна към гостите, все така заети в своите разговори. Гласовете им развълнувано звънтяха над притихналата градина. Името „Силваношей“ вече се долавяше съвсем ясно през огрения от звездната светлина мрак. — Причини, които един ден ще ти се изяснят напълно, приятелю. Просто ми имай доверие.
	— Много добре. Как ми препоръчваш да се отнеса с младежа?
	— Провъзгласи го за Говорител на Звездите.
	— Какви ги говориш? — генералът изглеждаше като поразен от гръм. — Този… син на мрачни елфи… Говорител на Звездите…
	— Овладей се, скъпи приятелю — опита се да го успокои съветникът. — Ще се поучим от Квалинести, Силваношей ще управлява само привидно. Ти ще останеш генерал на Бързоходците. И ще запазиш контрола си над войската. В действителност управник на Силванести ще бъдеш пак ти. Междувременно младежът ще получи поста на Говорител. Така народът може да се радва до насита. Въздигането му на трона ще сложи край на броженията, които ни тревожат напоследък. Веднага щом постигнат целта си, несъгласните — и тук говоря основно за кирата — ще престанат да ни създават неприятности.
	— Не мога да повярвам, че говориш сериозно, Глокъс — клатеше глава Конал.
	— Никога през живота си не съм бил по-сериозен, приятелю. Така хората ще имат отдушник, пред когото да изливат грижите и злочестините си. А ти ще си напълно свободен да управляваш Силванести. Разбира се, някой трябва да бъде обявен за регент. Силваношей е млад. Твърде млад за подобна огромна отговорност.
	— А! — Генералът го изгледа хитро. — Започвам да разбирам какво имаш предвид. Да предположим, че обявим мен за…
	Той млъкна. Глокъс поклащаше глава.
	— Не можеш да бъдеш едновременно регент и генерал на Бързоходците — каза той.
	— И кого ще ми предложиш? — осведоми се Конал.
	Съветникът се поклони грациозно и смирено:
	— Предлагам себе си. Ще се наема със задачата да съветвам младият крал. Вярвам, че от време на време съветите ми са ти били от полза.
	— Но ти не отговаряш на изискванията! — запротестира генералът. — Дори не си от Дома на Краля. Не си служил в Сената. Преди да дойдеш тук, си бил просто магьосник в Кулата на Шалост — отсече безцеремонно.
	— Така е, но самият ти ще ме препоръчаш — произнесе Глокъс, като положи длан на ръката му.
	— И какво трябва да кажа, за да те препоръчам?
	— Само това. Ще им напомниш, че Дървото на Щита расте в Градината на Астарин под моите лични грижи. Ще им напомниш, че аз бях онзи, който най-много допринесе за неговото израстване. И че пак аз съм човекът, който е изцяло отговорен за поддържането на щита.
	— Заплаха? — втренчи се мрачно в него Конал.
	Съветникът отвърна на погледа му и го задържа достатъчно дълго, за да го накара притеснено да отмести очи.
	— Такава е съдбата ми — отвърна най-сетне, — никога ми нямат доверие. Винаги поставят мотивите ми под съмнение. Приемам го. Това е цената, която плащаш, когато искаш да служиш на народа си.
	— Съжалявам — каза сърдито генералът. — Просто…
	— Приемам извинението ти. А сега — продължи Глокъс, — трябва да се заемем с подготовката за пристигането на младия крал Силваношей. Ще обявиш национален празник. Не бива да жалим средства. Хората се нуждаят от нещо, което да отпразнуват. Ще накараме менестрела от тази вечер да изпее нещо в чест на новия Говорител. Колко красив глас притежава тази елфида!
	— Да — съгласи се отсъстващо и замислено Конал. Започваше да смята, че в края на краищата планът на съветника не е чак толкова лош.
	— Ах, колко тъжно, приятелю — отбеляза Глокъс, като посочи към езерото. — Един от лебедите ти умира.


>	12
>	Заповед за отпътуване

	През първия ден след победата при Санкшън Мина направи опит да напусне палатката си и да се нареди за храна заедно с останалите. Веднага я обградиха войници и зяпачи, които желаеха да я докоснат за късмет или просто искаха тя да докосне тях. Войниците се държаха уважително и очевидно изпитваха страхопочитание в присъствието й. Мина разговаряше с всеки един, винаги в името на Единия, Истински Бог. Ала масата от мъже, жени и деца бе огромна. След като видяха, че Водачката им е на път да припадне от изтощение, нейните рицари, начело с Галдар, бързо разгониха тълпата и й помогнаха да се върне в палатката. Рицарите застанаха на пост отпред, а Галдар се погрижи Мина да получи храна и напитки.
	На следващия ден се проведе неофициална проверка. Галдар се разпореди всички войни да се строят. Мина мина покрай редиците, заговаряйки не един и двама по име, като си припомняше храбрите им постъпки по време на битката. Събитието приключи, но името й се понесе от уста на уста още по-настоятелно.
	След проверката Мина посети палатките на мрачните мистици. Рицарите вече бяха разпространили историята за възстановяването на ръката на Галдар. През Четвъртата епоха подобни чудеса на изцерение бяха нещо съвсем обичайно, но вече не беше така.
	Мистиците-лечители на Рицарите на Нерака, откраднали целителните си способи от Цитаделата на светлината, от години извършваха чудеса, които си съперничеха с чудесата на самите богове от Четвъртата епоха. Напоследък обаче те забелязваха, че възможностите им все повече отслабват. Все още успяваха да лекуват, ала дори най-простото заклинание ги изтощаваше до пълна премала.
	Никой не можеше да обясни странното явление по задоволителен начин. В самото начало лечителите обвиняваха мистиците от Цитаделата на светлината, че им пречат да изцеряват ранените и страдащите, дори и те да са членове на Ордена на Рицарите на Нерака. Съвсем скоро обаче не само от Цитаделата, но и от цял Ансалон започнаха да пристигат донесения, в които шпионите твърдяха, че необикновеният феномен е повсеместен. В този момент всички търсеха отговори, но никой не успяваше да ги намери.
	Поради огромния брой ранени и за да пестят силите си, мистиците бяха принудени преди всичко да се погрижат за лорд Милс и неговия щаб, понеже всяка армия се нуждае от своите командири. Дори и така не успяваха да се справят с най-тежките случаи. Не можеха нито да възстановят откъснат крайник, нито да спрат вътрешни кръвоизливи, нито да закърпят спукани черепи.
	В мига, в който Мина влезе в палатката, очите на ранените се насочиха към нея. Даже онези, чиито очи бяха загубени завинаги или покрити с окървавени превръзки, подобно на изстрадали от липса на светлина цветя, насочиха погледи към първия светлик, който се появи в близост до тях.
	Мистиците продължаваха работа, като се преструваха, че не са забелязали влизането й. Един от тях все пак спря за миг и вдигна глава. Очевидно се канеше да й нареди да излезе навън, но съзря минотавъра. Галдар бе последвал Водачката с ръка на ръкохватката на меча.
	— Заети сме. Какво искаш? — попита грубо лечителят.
	— Дойдох да ви помогна — отговори тя. Очите с цвят на кехлибар бързо оглеждаха вътрешността на палатката. — Какво има там в дъното? Мястото, което сте оградили със завеса?
	Лечителят почти не си даде труд да се обърне в указаната посока. Иззад метнатото надве-натри одеяло долитаха стенания и викове.
	— Там са смъртниците — отговори той със студен и безучастен тон. — За тях не можем да сторим нищо.
	— Не им ли давате нещо за болката? — попита Мина.
	Лечителят вдигна рамене.
	— Вече не могат да ни бъдат от полза. А и припасите ни от лекарства са ограничени. Употребяваме ги само за онези, които все още имат шанс да се върнат на бойното поле.
	— Значи няма да възразите, ако им дам молитвите си?
	Мъжът я погледна пренебрежително.
	— Имаш разрешението ни. Върви се „помоли“ над тях. Сигурен съм, че ще го оценят.
	— Аз също — отговори мрачно тя.
	Мина се провря край редиците походни легла с ранени войни. Мнозина протегнаха ръце или извикаха името й, умолявайки я да им обърне внимание. Водачката им отвърна с усмивка и обещанието по-късно да ги навести. Когато стигна одеялото, тя го отметна с ръка, след което го остави отново да се спусне зад гърба й.
	Галдар зае позиция пред завесата и без да сваля десница от меча, се обърна с лице към лечителите, за да ги държи под око. Мистиците умело се преструваха, че нищо от случилото се не ги засяга, ала по погледите, които му хвърляха, както и по тези, които разменяха набързо помежду си, можеше да се разбере, че не е точно тъй.
	Минотавърът се заслуша в онова, което ставаше зад гърба му. Усещаше миризмата на смърт. Един бърз поглед зад завесата му позволи да забележи седем мъже и две жени. Някои лежаха на походни легла, но други бяха оставени направо в носилките, с които ги бяха донесли от бойното поле. Раните на повечето бяха просто ужасяващи, или поне така му се струваше. Пресни разкъсвания, изскочили органи, разкрити кости. Капещата по пода кръв оформяше отблъскващи локви. Червата на единия от мъжете висяха от стомаха му като наниз отвратителни наденици. Една от жените-рицари бе загубила половината си лице. Оцелялата очна ябълка висеше грозно изпод окървавените превръзки.
	Мина приближи най-близкия от смъртниците, жената, загубила лицето си. Единственото й здраво око беше затворено. Дишаше тежко, очевидно готова да поеме на дългото пътешествие към отвъдното. Мина постави ръка върху ужасяващата рана.
	— Видях как се сражаваш в битката, Дурая — каза й тихо. — Бори се храбро, не изгуби присъствие на духа, когато другите край теб бягаха. Не ни напускай още, Дурая. Единият Бог все още има нужда от теб.
	Жената задиша по-леко. Премазаното й лице се помести и се насочи към Мина, която се наведе да я целуне.
	Галдар долови нещо зад гърба си и светкавично се озърна. Палатката на лечителите бе потънала в мълчание. Всички бяха чули думите на Мина. Мистиците вече не се преструваха, че работят. Сега всички наблюдаваха, чакаха.
	Минотавърът усети, че нечия ръка го докосва по рамото. Мислейки, че може да е Мина, той се обърна. Вместо това той видя Дурая, жената, която само допреди миг бе лежала на смъртния си одър. Лицето й бе покрито с кръв и завинаги щеше да остане ужасно обезобразено, ала плътта й отново бе цяла, а окото стоеше на мястото си. Ходеше, усмихваше се и дишаше, макар и несигурно.
	— Мина ме върна при живите — каза Дурая с изумен и изпълнен със страхопочитание глас. — Върна ме, за да й служа. Така да бъде. Ще й служа до края на дните й.
	Все така екзалтирана и с грейнало лице, жената-рицар напусна палатката. Ранените нададоха радостни възгласи. Виковете им прераснаха в напев:
	— Мина, Мина!
	Лечителите гледаха след Дурая с невяра и почуда.
	— Какво прави там? — попита настоятелно един, като се опита да влезе.
	— Моли се — отговори грубо Галдар и му препречи пътя. — Дадохте й разрешение, не помниш ли?
	Лечителят го изгледа мрачно, но се отдръпна. След няколко секунди минотавърът успя да зърне гърба му, додето мъжът се отдалечаваше тичешком към палатката на лорд Милс.
	— Да, предай му точно какво си видял — посъветва го тихо и радостно Галдар. — Забий и този нож в сърцето му.
	Мина излекува всички до един, всички смъртници. Излекува един командир на Нокътя, получил соламнийска стрела в стомаха. Излекува пехотинец, премазан под копитата на връхлитащ боен кон. Един по един смъртниците ставаха от постелите си и минаваха край крещящите от възторг ранени. Благодаряха й и я възхваляваха до небесата, ала Водачката подминаваше всичко това с думите:
	— Отдайте молитвите и верността си на Единия Истински Бог. По неговата воля и чрез неговата мощ, получихте живота си обратно.
	И наистина, сякаш нечия сила свише й помагаше, понеже нито се уморяваше, нито отпадаше, независимо колко болни успяваше да вдигне на крака. А те не бяха малко. Когато смъртниците свършиха, Мина се прехвърли на ранените, полагаше ръце върху тях, целуваше ги, хвалеше подвизите им в битката.
	— Силата на изцерението не идва от мен — казваше на всеки. — А от Бога, който се завърна, за да се погрижи за вас.
	До полунощ палатката на лечителите остана съвсем празна.
	Под стриктно разпореждане на лорд Милс, мрачните мистици наблюдаваха всяко действие на Мина, за да се опитат да разкрият тайната на чудесата, които вършеше, за да я злепоставят и разобличат като измамница. Разправяха пред всички, че церяла болните с най-обикновена ловкост на ръката. Бодяха излекуваните крайници с карфици, с надеждата да докажат, че са просто илюзия, но неизменно откриваха, че от прободеното място потича истинска кръв. Изпращаха й пациенти с ужасни заразни болести, които сами се бояха даже да доближат. Мина сядаше край тези страдалци, полагаше ръце върху изранената кожа или сълзящите пъпки, след което ги караше да станат и да тръгнат в името на Единия Бог.
	Прошарените ветерани шепнеха, че приличала на старите свещенослужители, дарени с чудно могъщество от боговете. Някога, казваха те, свещенослужителите можели да вдигат дори мъртвите. Ала това чудо Мина или не желаеше, или не можеше да направи. Умрелите получаваха вниманието й, но не ги възвръщаше към живот, независимо че понякога я молеха да го стори.
	— Доведени сме на този свят, за да служим на Единия Истински Бог — повтаряше Водачката. — Тъй както ние му служим тук, така и мъртвите имат своите задачи в отвъдното. Ще бъде грешно, ако ги върна.
	По нейна заповед войниците донесоха телата на всички загинали на бойното поле — без значение дали бяха на приятели или врагове — и ги подредиха един до друг върху окървавената трева. Мина коленичеше до всеки от тях, молеше се за него и предаваше духа му на своя безименен бог. Чак след това нареди всички да бъдат погребани в масов гроб.
	На третия ден след битката и по настояване на Галдар, Мина събра на съвет по-голямата част от командирите на рицарите. Повечето доскоро бяха отговаряли пред лорд Милс, но сега до един подканяха Мина да се заеме сериозно с обсадата на Санкшън и да ги поведе към славна победа над града.
	Водачката категорично отказваше да се вслуша в молбите им.
	— Защо? — попита настоятелно минотавърът на сутринта на петия ден, когато за миг двамата бяха останали сами. Отказите й го довеждаха до лудост. — Защо не заповядаш нападение? Ако превземем Санкшън, лорд Таргон няма да може да те докосне и с пръст! Така ще бъде принуден да те признае за един от най-ценните си рицари!
	Мина седеше зад огромната маса, която лично бе наредила да внесат в палатката й. Навсякъде по нея бяха разхвърляни карти на Ансалон. През изминалите дни Водачката разглеждаше картите съсредоточено, произнасяше шепнешком имената на градчетата, градовете и селата и запомняше точното им разположение. Сега тя прекъсна работата си и вдигна очи към него.
	— От какво се страхуваш, Галдар? — каза меко.
	Минотавърът се намръщи. Кожата между очите и над зурлата му се набръчка.
	— Страхувам се за теб, Мина. От време на време се случва онези, които представляват заплаха за Таргон, да изчезват. Никой не е в безопасност край него. Същото важеше и за нашата бивша предводителка Мириел Абрина. Говори се, че е умряла, след като се е нахранила с развалено месо, но истината е известна на всички.
	— И тази истина е? — попита разсеяно Мина. Отново изучаваше някаква карта.
	— Отровил я е, естествено — отвърна Галдар. — Попитай го сама, ако някога ти се удаде възможност. Не вярвам да го отрече.
	Мина въздъхна:
	— Мириел вече няма за какво да се тревожи. Сега тя е с нейния Бог. И макар Видението, което е изповядвала, да е било лъжливо, истината вече й е известна. Понесла е наказанието за неправилната си вяра и вече извършва велики дела за Единия, който ще остане неназован. Колкото до Таргон — тя отново вдигна очи, — в този свят той служи на Единия Истински Бог и за момента ще му бъде позволено да живее.
	— Таргон? — Минотавърът подчерта отвращението си с многозначително изсумтяване. — Вярно, служи на своя бог. Богът на парите.
	Мина се усмихна. Усмивката й беше потайна, вглъбена.
	— Не твърдя, че Таргон служи съзнателно на Единия Бог, Галдар. Ето защо няма да нападнем Санкшън. Други ще се заемат с тази битка. Санкшън не е наша грижа. Очаква ни далеч по-голяма слава.
	— По-голяма слава? — Минотавърът изглеждаше поразен. — Та ти не разбираш какво говориш, Мина! Какво по-славно от това да превземеш Санкшън? Така хората най-после ще разберат, че Рицарите на Нерака отново са най-великата сила на този свят!
	Пръстът на Мина се плъзна през картата и спря в най-южната й част.
	— Какво ще кажеш за покоряването на великото елфическо кралство Силванести?
	— Ха-ха! — изрева гръмогласно Галдар. — Тук ме улови натясно, признавам. Предавам се. Да, това би била великолепна победа. Също толкова великолепно ще бъде, ако луната падне от небето и се приземи в чинията ми, което — да ти кажа право — е не по-малко вероятно.
	— Ще видиш, Галдар — произнесе тихо Мина. — Извести ме веднага, щом пристигне вестоносецът. А, и, Галдар…
	— Да, Мина? — Минотавърът вече се бе наканил да излезе.
	— Бъди предпазлив — каза тя, а кехлибарените й очи го пронизваха като изострени върхове на стрели. — Присмехът ти обижда Бога. Не допускай втори път тази грешка.
	Галдар почувства туптяща болка в дясната си ръка. Внезапно пръстите му станаха съвсем безчувствени.
	— Да, Мина — измърмори.
	Започна да разтрива ръката си, приведе се и излезе навън, докато Мина отново се връщаше към своята карта.
	По груби негови сметки, щяха да изминат не по-малко от два дни, преди някой от подлизурковците на лорд Милс да се добере до щаба на рицарите в Джелек, още ден, за да докладва на Господаря на Нощта Таргон, и поне два, докато се завърне. Днес навярно щяха да разберат какво се е случило. Веднага след като напусна палатката на Мина, минотавърът се насочи към покрайнините на лагера, за да държи под око пътищата за навън.
	Оказа се, че не е сам. Капитан Самювал заедно със своята Стрелкова рота също беше там, както и доста от войниците на Милс. Стояха с готови оръжия. Бяха положили клетва да спрат всеки, който се опита да им отнеме Мина.
	Очите на всички бяха насочени към главния път. Предните отряди, които се предполагаше, че трябва да наблюдават Санкшън, надзъртаха през рамо, вместо да следят за действията на обсадените соламнийци. Лорд Милс, който малко преди това бе направил плах опит да се поразтъпче (пресечен от град от конски фъшкии, дюдюкания и подвиквания) надничаше не по-малко нетърпеливо през платнището на входа на палатката си и дори за миг не допускаше съмнението, че Таргон няма да му се притече на помощ, като изпрати необходимите войски, за да потушат възникналия бунт.
	Единствените очи, които не следяха пътя, бяха тези на Мина. Водачката оставаше в палатката си, погълната в изучаване на своите карти.
	— Значи за това не дава заповед за атака на Санкшън? Отиваме в Силванести? — попита Самювал, докато двамата с минотавъра стояха на пътя в очакване на завръщането на вестоносеца. Капитанът се намръщи. — Що за глупост? Мислиш ли, че нещо я е изплашило?
	Галдар го изгледа заплашително. Сложи ръка на дръжката на меча и го изтегли почти наполовина от ножницата.
	— За тези думи трябва да ти отрежа езика! Със собствените си очи я видя да язди към предните редици на врага! Беше ли изплашена тогава?
	— Мир, минотавре — рече полушеговито Самювал. — Прибери меча си. Не исках да проявявам неуважение. И ти, също като мен, много добре знаеш, че по време на битка човек губи представа за всичко друго и кръвта му завира. Смяташ се за неуязвим и вършиш чудеса от храброст, каквито никога не би си и помислил да сториш при нормални обстоятелства. Просто ми се струва естествено сега да е малко по-уплашена от нормалното, след като е имала възможността да огледа ситуацията от всички страни и да прецени огромната опасност в задачата си.
	— В нея няма страх — изръмжа Галдар, прибирайки меча. — Как може да има страх в някой, който говори за смъртта с такъв копнеж и нетърпение в очите, сякаш ако можеше, щеше да се втурне и да я прегърне, сякаш е принудена да живее срещу волята си?
	— Човек се страхува от много други неща, не само от смъртта — възрази спокойно Самювал. — Провалът е едно от тях. Може би се бои, че ако поведе всички свои следовници в битка и я загуби, те ще се обърнат срещу нея така, както се обърнаха срещу лорд Милс.
	Галдар обърна рогатата си глава, за да погледне към палатката на Мина, издигната сам-самичка на едно възвишение. Окървавеният флаг се вееше, побит в земята пред нея. Палатката бе наобиколена от хора, които мълчаливо бдяха в очакване, наблюдаваха, надяваха се да я зърнат поне за миг или да чуят гласа й.
	— Би ли я изоставил в този момент, капитане? — попита той.
	Самювал проследи погледа му.
	— Не, не бих — каза след малко. — Не зная защо. Може пък да ме е омагьосала.
	— Ще ти кажа защо — рече минотавърът. — Защото ни предлага нещо, в което да повярваме. Нещо отвъд нас самите. Току-що се присмях на това нещо — добави простичко, като отново разтри ръката си. Все още усещаше леко пощипване. — И съжалявам дълбоко.
	Прозвуча сигнал от тръба. Предните отряди, разположени на входа на долината, даваха на онези от лагера да разберат, че вестоносецът пристига. В същия миг всеки в лагера преустанови работата си, наостри уши и проточи врат, за да разбере какво ще се случи. Пътят бе задръстен от огромна тълпа, която се раздели на две, пропускайки вестоносеца на запотения му кон. Галдар побърза да извести Мина за събитията.
	Лорд Милс излезе от палатката си в същия момент, в който и Мина от своята. Доволен и уверен, че вестоносецът носи новини, в които разгневеният Таргон обещава войски и подкрепата си, за да накажат натрапницата, лордът се обърна и изгледа Мина с най-заплашителния си поглед. Беше сигурен, че провалът й е въпрос на време.
	Тя дори не го погледна. Просто стоеше пред палатката си и очакваше развитието на събитията така, сякаш резултатът й бе предварително известен.
	Вестоносецът се плъзна от коня. Мъжът изумено се втренчи към огромната тълпа около палатката на Водачката и разтревожено осъзна, че среща единствено заплашителни погледи, които не му обещаваха нищо друго освен мъст. Продължи да им хвърля по едно око, докато се приближаваше към лорд Милс и му подаваше калъфа със свитъка. Последователите на Мина не го изпускаха от очи. Нито пък сваляха ръце от дръжките на мечовете си.
	Лорд Милс нетърпеливо издърпа калъфа от ръцете на вестоносеца. Беше дотам уверен в съдържанието на свитъка, че даже не си даде труд да се оттегли в палатката и да го прочете насаме. Счупи печата на съвсем обикновения и без всякаква украса кожен калъф, отвори го и шумно разгъна писмото. Вече дори бе напълнил дробовете си, за да даде заповед размирната женска да бъде арестувана.
	Дъхът му изхвърча със свистене. Лицето му първо пожълтя, след което посивя. По челото му изби пот, а езикът на няколко пъти облиза устните му. Смачка посланието, обърна се и за момент се оплете в платнището на входа на палатката, без да успее да влезе вътре. Към него се приближи един паж. Лордът вбесено го изблъска, успя да се вмъкне в палатката си и да пристегне връзките на платнището, така че никой да не може да го последва.
	Вестоносецът се обърна с лице към тълпата.
	— Търся Водачка на Нокътя на име „Мина“ — произнесе с висок и ясен глас.
	— Каква работа имаш с нея? — изрева един гигантски минотавър, като излезе напред и застана пред него.
	— Нося съобщение за нея от Господаря на Нощта Таргон — отговори вестоносецът.
	— Нека се приближи — обади се Мина.
	Минотавърът го придружи. Тълпата, която до този момент бе препречвала пътя му, още веднъж се раздели, за да го пропусне от палатката на лорда до тази на Водачката.
	Вестоносецът внимателно премина през коридора от навъсени войни. Всеки от тях държеше ръката си върху оръжието и го наблюдаваше заплашително. Мъжът упорито гледаше напред, макар да не му бе особено лесно, понеже по този начин бе принуден да се взира в чудовищно широките рамене на минотавъра, който го водеше. Независимо от всичко, изпълнявайки дълга си, вестоносецът дори за миг не се отклони от пътя.
	— Тук съм, за да намеря офицер на име „Мина“ — повтори той, като наблегна на думата. Втренчи се в младото момиче пред себе си в нещо като моментно объркване. — Та ти си просто дете!
	— Дете на сражението. Дете на войната. Дете на смъртта. Аз съм Мина — отговори тя. Нямаше никакво съмнение нито в нейния авторитет, нито в увереността й, че държи командването в ръцете си.
	Вестоносецът се поклони и й подаде втори калъф със свитък. Този беше от елегантна черна кожа с изрязаните в сребърно символи на лилията и черепа. Мина отвори калъфа и извади свитъка. Тълпата започна да шушука, но отново запази мълчание, сякаш бе спряла да диша. Вестоносецът се огледа с нарастващо удивление. По-късно щеше да докладва на Таргон, че се е почувствал като в храм, а не като във военен лагер.
	Мина прочете посланието с безизразно лице. Когато свърши с четенето, подаде свитъка на Галдар. Той също го прочете. Челюстта му падна, разкривайки два реда остри зъби, които заблестяха на слънцето. Езикът му увисна. Прочете съобщението отново. И отново. После обърна очи към нея.
	— Прости ми, Мина — изрече тихо, като й връщаше пергаментовото писмо.
	— Не искай моето опрощение, Галдар — отговори тя. — Не съм онзи, в който се съмняваше.
	— Какво пише в посланието, Галдар? — попита настоятелно капитан Самювал и въпросът му тутакси отекна из тълпата.
	Мина вдигна ръка. Войниците моментално се подчиниха на неизречената заповед. Храмоподобната тишина за сетен път надвисна над лагера.
	— Заповедите ми са да потегля на юг и да превзема елфическите земи Силванести.
	От гърлата на войниците, като далечен гръмовен тътен, се разнесе недоволно мърморене.
	— Не! — изкрещяха вбесено неколцина. — Не могат да постъпят така! Ела с нас, Мина! Да върви в Бездната Таргон! Ще се насочим към Джелек! Да, точно така! Ще се насочим към Джелек!
	— Чуйте ме! — надвика шума тя. — Тези заповеди не идват от генерал Таргон! Той е само ръката, която ги е записала. Заповедите идват от Единия Бог. Това е волята на нашия Бог. Ще атакуваме Силванести и така ще спомогнем за завръщането му на този свят. Поемаме към земите на елфите! — Гласът й бе прераснал в развълнуван вик: — И ще имаме нашата победа!
	— Ураа! — изкрещяха в един глас войниците и започнаха да повтарят: — Мина! Мина! Мина!
	Вестоносецът се озърташе в замаяно изумление. Почти из целия лагер, около хиляда души скандираха името на това момиче. То отекваше в планините и разтърсваше небето. Чуваше се чак в Санкшън и караше жителите му да се свиват разтреперано, а рицарите на Соламния да се залавят мрачно за оръжието, мислейки, че това предвещава ужасната съдба на обсадения град.
	А сетне над виковете им се издигна нечий ужасен, звънтящ крясък, който накара повече от войниците да замлъкнат. Само онези по краищата на тълпата продължиха още известно време да викат, без да са разбрали какво се е случило. Крясъкът идваше откъм палатката на лорд Милс и бе толкова смразяващ, че тези наблизо отскочиха назад и се заоглеждаха разтревожено.
	— Отидете да проверите какво се е случило — нареди Мина.
	Галдар я послуша. Вестоносецът го последва, тъй като бе сигурен, че Таргон ще иска да узнае всичко в подробности. Минотавърът извади меча си и преряза кожените върви, които държаха платнището затворено. Влезе вътре и само миг по-късно отново се показа:
	— Негова светлост е мъртъв — обяви. — Умрял е от собствената си ръка.
	Войниците отново завикаха радостно, като някои подхвърляха подигравки и се смееха на висок глас.
	Мина ядосано заобиколи хората край себе си. Кехлибарените й очи бяха озарени от бледия пламък на гнева. Войниците мигом прекратяваха виковете и се свиваха пред погледа й. Без да каже дума, Водачката се приближи до палатката с издадена брадичка и изправен гръб.
	— Мина — рече Галдар и й подаде окървавеното писмо. — Негодникът се е опитал да те окачи на въжето. Доказателството е в отговора на Таргон.
	— Сега лорд Милс е пред Единия Бог — отговори тя. — Където ще бъдем и ние един ден. Не е наша работа да го съдим.
	Тя взе окървавения пергамент, прибра го в пояса си и влезе в палатката. Галдар понечи да я последва, но тя му даде знак да не пристъпва и закри след себе си входа.
	Минотавърът приближи око до един процеп. Сетне поклати глава, обърна се и нареди да поставят стража пред палатката.
	— Захващайте се за работа — заповяда на войниците, които любопитно се тълпяха наоколо. — Нямаме много време, ако наистина ще отпътуваме за Силванести.
	— Какво прави там вътре? — попита вестоносецът.
	— Моли се — отговори кратко Галдар.
	— Моли се! — повтори учудено на себе си мъжът. Сетне бързо се насочи към коня си, метна се на седлото и препусна обратно по пътя, нетърпелив да отнесе новините на Господаря на Нощта Таргон.
	— Какво се случи? — поинтересува се капитан Самювал, като приближи до минотавъра.
	— С Милс? — Галдар изсумтя. — Паднал е на меча си. — Той му подаде парче хартия. — Намерих това в ръката му. Както и предполагахме, е изпратил цяла торба с лъжи на Таргон. Твърдял е, че Мина едва не довела сражението до провал, но той успял да оправи нещата. Господарят на Нощта може да е убиец и крадец, но не е никак глупав. — Последното бе произнесено с ядно възхищение. — Прозрял е лъжите на лорда и му е наредил да докладва за „победата си лично на великата драконеса Малистрикс“.
	— Нищо чудно, че е избрал другия начин — коментира Самювал. — Но защо изпраща Мина на юг към Силванести? Какво ще стане със Санкшън?
	— Таргон е заповядал на генерал Дога да напусне Хур. Задачата му е да поеме обсадата тук. Както казах, Таргон не е глупав. Много добре знае, че Мина и нейният Един Истински Бог са заплаха за фалшивите „Видения“, с които ни гощава. Но освен това знае и че ако се опита да я арестува, ще разпали метеж сред войската. Великата драконеса Малис трикс отдавна набира яд срещу Силванести и факта, че елфите са намерили начин да убегнат от лапите й под щита си. По този начин Господарят на Нощта ще удовлетвори едновременно и дракона, и нуждата да се защити срещу новата заплаха.
	— Наясно ли е Мина, че за да се доберем до Силванести, първо трябва да прекосим Бльоде? — попита настоятелно Самювал. — Това е царство на великаните. И бездруго са ни сърдити, че заграбихме част от земите им. Не вярвам да позволят някой да навлезе и в малкото, което им е останало. — Той поклати глава. — Чисто самоубийство. Дори няма да успеем да зърнем Силванести! Трябва да се опитаме да я разубедим да не допуска това безразсъдство, Галдар.
	— Не ми влиза в задълженията да се съмнявам в нея — отвърна минотавърът. — Знаеше, че отиваме в Силваност още тази сутрин, преди вестоносецът да е пристигнал. Спомняш ли си, капитане? Сам аз ти го казах.
	— Наистина ли? — удиви се офицерът. — Възможно е. При всички тези вълнения бях забравил. Чудя се как ли е разбрала?
	Тъкмо в този миг Мина се появи на входа на палатката. Лицето й бе смъртно бледо.
	— Престъпленията му бяха опростени. Душата му намери покой. — Тя въздъхна, огледа се и сякаш фактът, че отново откри себе си сред смъртните, я разочарова. — Как му завиждам!
	— Какви са заповедите ти, Мина? — попита Галдар.
	Водачката го погледна, без всъщност да вижда нищо. Очите с цвят на кехлибар продължаваха да се взират сред чудесата, които никой смъртен не е виждал. Сетне се усмихна безрадостно, отново въздъхна и като че дойде на себе си.
	— Събери войниците. Капитан Самювал, ти ще се обърнеш към тях. Искам да им обясниш съвсем искрено колко опасно е новото назначение. Някои дори биха го нарекли „самоубийство“. — Тя му се усмихна. — Няма да издам заповед да ме последват. Всеки, който дойде, трябва да го стори по своя собствена воля.
	— Всички ще те последват, Мина — произнесе тихо минотавърът.
	Тя го погледна. Очите й сияеха.
	— Ако се окажеш прав, тогава ще разполагаме с прекалено голяма сила. Ще ни бъде трудно да я управляваме. Трябва да се движим бързо и да пазим присъствието си в тайна. Естествено, рицарите ми ще тръгнат заедно с мен. Лично ще избереш петстотин от най-добрите пехотинци, Галдар. Другите ще останат зад нас с моята благословия. Задачата им ще бъде да продължат обсадата на Санкшън.
	Минотавърът премигна.
	— Мина, нима не разбираш? Таргон е дал заповед обсадата на Санкшън да бъде поета от генерал Дога.
	Тя се усмихна.
	— Генерал Дога ще получи нови заповеди, в които се казва да обърне на юг и с най-голяма бързина да се насочи към Силванести.
	— Но… Откъде ще дойдат тези заповеди? — попита втрещено Галдар. — Не и от Таргон. Нарежда ни да се отправим натам, просто за да се отърве от нас, Мина!
	— Както вече ти обясних, Таргон действа по волята на Единия Бог, независимо дали го знае или не. — Тя посегна към пояса си, където бе прибрала заповедите, получени от лорд Милс. Сетне издигна пергамента към лъчите на слънцето. Името на Таргон лумна с огромни черни букви в дъното на посланието. Печатът му грееше в огненочервено. Мина посочи с пръст думите на опръсканата с кръвта на Милс страница. — Какво пише тук, Галдар?
	Минотавърът се вгледа объркано и зачете… зачете съвсем същото, което вече знаеше.
	„На лорд Милс се заповядва…“
	Думите внезапно се загърчиха и замъглиха. Галдар затвори очи, разтърка ги, сетне отново ги отвори. Думите продължаваха да се гърчат, но сега отделните букви бяха започнали да пълзят по листа и да се смесват с кръвта на лорд Милс.
	— Какво пише, Галдар? — попита отново тя.
	Минотавърът затаи дъх. Опита се да проговори, но от устата му излезе единствено дрезгав шепот:
	— На генерал Дога се заповядва да премести силите си на юг и възможно най-бързо да се придвижи до Силванести. Подписано е с името на Таргон.
	Почеркът бе на Господаря на Нощта. Нямаше никакво съмнение. Подписът стоеше на мястото си, както и придружаващият го печат.
	Мина внимателно нави свитъка и го прибра обратно в калъфа.
	— Искам лично да отнесеш тези заповеди, Галдар. Чак тогава поеми на юг и се опитай да ни догониш. Ще ти покажа по кой маршрут смятам да потеглим. Самювал поема поста на заместник-командир до завръщането ти.
	— Можеш да разчиташ на мен и хората ми, Мина — обади се капитанът. — Ще те последваме и в Бездната.
	Тя го изгледа замислено.
	— Бездната вече не съществува, капитане. Тази, която властваше там, вече я няма и никога не ще се завърне. Сега мъртвите обитават свой собствен свят. Свят, в който им е позволено да продължат службата си на Единия Бог.
	Взорът й се отмести към планините, околната долина, към войниците, които дори в този момент бяха заети да възстановяват лагера.
	— Потегляме утре сутринта. Походът ще ни отнеме две седмици. Разпоредете се с нас да потеглят две каруци с продоволствия. Уведомете ме, когато всичко е готово.
	Галдар нареди на офицерите си да започнат да събират хората. Когато отново влезе в нейната палатка, я завари да разполага малки камъчета върху определени точки от картата, която изучаваше. Минотавърът отбеляза, че всички камъчета бяха концентрирани около областта, наречена „Бльоде“.
	— Ще се срещнем тук — Мина посочи мястото, отбелязано с едно от камъчетата. — По мои сметки, ще ти отнеме два дни, за да се срещнеш с генерал Дога и още три, за да ни настигнеш. Нека Единият Бог направлява стъпките ти, Галдар.
	— Нека Единият Бог те закриля, додето отново се срещнем, Мина — отвърна минотавърът.
	Искаше му се да потегли веднага. Оставаше достатъчно дневна светлина, която щеше да му позволи да измине много мили разстояние. Ала откри, че му е трудно. Не можеше да си представи деня, в който нито ще вижда очите с цвят на кехлибар, нито ще чува гласа й. Чувстваше се ограбен, сякаш внезапно го бяха лишили от козина и отново трепереше пред света като новородено теленце.
	Мина положи ръка върху неговата — онази, която тя му бе възвърнала:
	— Ще бъда с теб, където и да отидеш, Галдар — произнесе тихо.
	Той се отпусна на едно коляно и притисна ръката й към челото си. Запазвайки спомена за докосването й като амулет, минотавърът се обърна и се затича навън.
	Веднага след излизането му се появи и капитан Самювал. Беше дошъл да доложи, че точно според предвижданията му всички в лагера доброволно бяха изявили желание да я последват. Вече бе избрал петстотинте най-надеждни измежду тях. Сега тези войници бяха в центъра на всеобщата завист.
	— Боя се, че онези, които изоставяме, ще дезертират, за да те последват, Мина — сви рамене той.
	— Ще поговоря с тях — каза Водачката. — И ще им обясня, че се налага да продължат обсадата, без да очакват скорошни подкрепления. Ще им обясня как да постъпят. Така ще осъзнаят дълга си.
	Тя продължи да разполага камъчетата върху картата.
	— Какво е това? — полюбопитства Самювал.
	— Разположението на силите на великаните — отговори Мина. — Виж, ако поемем по този маршрут, източно от планините Калкист, ще спестим повече време, минавайки през Равнините Хур. По този начин ще избегнем най-големите струпвания, които са ето тук, в южната част и в момента се занимават със Стоманения легион и и войските на вещицата-елфида Алхана Звезден Бриз. След това ще направим опит да се промъкнем покрай тях, като поемем покрай река Тон-Талас. Страхувам се, че все някога ще ни се наложи да се изправим срещу великаните, но ако планът ми проработи, ще се сблъскаме с незначителни по големина отряди. С благословията на Бога, повечето от нас ще се доберат до границите на Силванести здрави и читави.
	А какво щеше да се случи когато достигнеха целта си? Как възнамеряваше да се справи с магическия щит, който досега винаги бе осуетявал плановете на нападателите си? Самювал не посмя да зададе тези въпроси. Нито пожела да узнае откъде е научила разположението на силите на великаните, както и че се сражават със Стоманения легион и мрачните елфи. Рицарите на Нерака неведнъж бяха изпращали съгледвачи из земите на великаните, но никой така и не се бе връщал жив, за да докладва какво е видял. Не я попита и как мисли да задържи Силванести с толкова малка сила, която без всякакво съмнение щеше да намалее значително додето достигнеха целта си. Капитанът просто не пожела да го направи.
	Имаше вяра. И ако не задължително в този Един Бог, то поне вяра в нея.


>	13
>	Бичът на Ансалон

	Странното събитие, което сполетя Тасълхоф на петата нощ от пътуването му до Квалинести под грижите на сър Джерард, можеше да се обясни най-добре с факта, че макар дните да бяха слънчеви, топли и направо чудесни, нощите пък се оказваха мъгливи, мрачни и дъждовни. Поне до тази нощ. През тази нощ небето бе чисто, въздухът — мек и топъл и изпълнен със звуците на гората: на щурци, сови и от време на време на някой вълк.
	Далече на север от тях, близо до Санкшън, минотавърът Галдар тичаше по пътя, водещ до Хур. Далече на юг, в Силванести, Силваношей влизаше в столицата точно според планираното — окъпан в почести и слава. Цялото население на Силваност бе излязло, за да го посрещне, за да му се радва и да го огледа и да му се чуди. Силваношей с ужас и удивление откри колко малко елфи бяха останали в града. Все пак той не сподели на глас мислите си. В негова чест генерал Конал организира церемония, на която освен това присъстваше и един магьосник с бяла мантия, чиито обноски и поведение почти веднага успяха да спечелят младежа.
	Докато Силваношей пируваше с елфически деликатеси и най-отбрани блюда и отпиваше вино от кристалната си чаша, и докато Галдар дъвчеше пътьом сушен грах, Тас и Джерард тъкмо провеждаха обичайната си, досадна и безвкусна вечеря, съставена от сухари, сушено говеждо и съвсем обикновена вода. Бяха се спуснали на юг през Врата, подминавайки няколко странноприемници, чиито измършавели съдържатели стояха на входовете на заведенията си. Преди драконите да завардят пътищата, същите съдържатели биха преградили пътя на всеки кендер, опитал да пристъпи прага им. Сега обаче до един и още отдалече се спускаха към тях и ги умоляваха да приемат гостоприемството им, да се нахранят и да си отспят за нечуваната цена от една стоманена монета.
	Сър Джерард не им обръщаше внимание и ги подминаваше, без дори да ги погледне втори път. А на Тасълхоф често му се налагаше да въздъхне дълбоко и да хвърли за последно по един поглед назад към изчезващите странноприемници. Когато все пак се опита да намекне, че халба изстудено пиво и чиния топла храна биха били добро разнообразие, рицарят просто бе отговорил с не, и че колкото по-малко внимание привличат към себе си, толкова по-малко неприятности ще имат всички, имащи отношение към случая.
	Така че продължаваха на юг покрай реката по път, който по думите на Джерард, бяха построили Рицарите на Нерака, за да снабдяват с провизии Квалинести. Тас невинно се бе запитал защо им е на Мрачните рицари да доставят припаси на елфите от Квалинести, но си каза, че вероятно става дума за някой нов проект, с който кралят на елфите Гилтас трябва да се е захванал напоследък.
	През последните четири нощи двамата бяха спали единствено под ситния дъждец. Но през петата нощ късметът им най-сетне се обърна. Както обикновено, сънят изненада кендера още преди напълно да се е подготвил за него. Някъде посред нощ обаче, дрямката му бе нарушена от ярката светлина, която огряваше лицето му.
	— Хей! Ама какво е това? — попита той на висок глас. Отхвърли одеялото, скочи на крака и разтърси рицаря за рамото. После го разтърси още веднъж и дори го ръгна. — Сър Джерард! Събуди се! — извика. — Сър Джерард!
	Рицарят се изстреля с изваден меч от постелята си.
	— Какво? — озърна се, готов за опасността. — Какво има? Чу ли нещо? Видял си някой? Какво?
	— Това! Онова ей там! — Тасълхоф го сграбчи за ризата и посочи.
	Рицарят изгледа кендера изключително неприятно.
	— Това ли е идеята ти за шега?
	— О, не — възрази Тас. — Идеята ми за шега е следната. Аз казвам: „Чук, чук“, а ти казваш: „Кой там?“, и аз казвам: „Минотавър“, а ти казваш: „Минотавър какво?“, и аз казвам: „Ами каквото си настъпил“. Това е идеята ми за шега. Но сега ти говоря за странната светлина в небето.
	— Това е луната — произнесе през скърцащи зъби сър Джерард.
	— Нее! — Тасълхоф бе поразен. — Наистина? Луната?
	Той отново погледна към нея. Определено имаше някои качества на луна; беше кръгла и беше на небето, заедно с всичките му звезди. И светеше. Но точно тук свършваха всички останали прилики.
	— Ако това е Солинари — рече, като я наблюдаваше скептично, — какво тогава му се е случило? Да не е болен?
	Сър Джерард не отговори. Просто легна обратно в постелята си, остави меча на една ръка разстояние и със замах се зави през глава.
	— Продължавай да спиш — произнесе студено. — И гледай да не се будиш до сутринта.
	— Но аз искам да знам за луната! — настоя кендерът, като клекна до него, без изобщо да го е грижа, че рицарят очевидно е все така завит през глава и раздразнен, задето са го събудили без абсолютно никаква причина. Дори гърбът му изглеждаше ядосан. — И какво изобщо се е случило, та Солинари да заприлича на такова плашило? И къде е прекрасната червена Лунитари? Предполагам, щях да се зачудя и къде е Нуитари, ако въобще можеше да се види, тоест да не се види, така че просто може да си е там, а аз да не знам…
	Сър Джерард рязко се извърна. Главата му изникна изпод одеялото, разкривайки едно-единствено строго и недружелюбно око:
	— Много добре ти е известно, че никой не е виждал Солинари в небето от почти трийсет години, още от края на Войната на Хаоса. Също и Лунитари. Така че престани с невероятните глупости, които дърдориш. Сега ще се опитам отново да заспя. И няма да се събудя, освен ако не ни връхлети нашествие на хобгоблини. Ясно ли е?
	— Но луната! — не се предаваше Тас. — Спомням си как, когато идвах за първото погребение на Карамон, Солинари грееше така ярко, че беше светло като ден, само дето не беше ден, а нощ. Палин каза, че по този начин Солинари отдавал почитта си на баща му…
	Джерард отново се търколи в постелята и скри глава под одеялото.
	Кендерът продължи да разказва, докато най-сетне не чу, че изпод одеялото се разнася хъркане. Тас се подвоуми дали да не опита да отвори лекичко единия клепач на рицаря, за да провери дали наистина спи или просто се преструва — номер, който винаги минаваше с Флинт, макар обикновено да завършваше с това, че раздразненото джудже скачаше и започваше да го преследва из стаята с ръжен в ръка.
	Имаше доста други неща, които да премисли обаче, така че остави Джерард на мира и отново се мушна под собственото си одеяло. Излегна се по гръб, сложи ръце под тила си и се загледа към странната луна, която пък на свой ред се загледа в него, без ни най-малко да му стане по-позната. Последното му даде една идея. Изостави луната и зашари с очи из звездите, в търсене на любимите си съзвездия.
	Те също бяха изчезнали. Звездите, към които се взираше сега, изглеждаха студени, далечни и непознати. Единствената изпълнена с разбиране светлинка в небето бе една ярка, червена звезда, горяща недалече от необикновената луна. Звездата огряваше меко и топло и някак успокояваше чувството за празнота в стомаха му. Същото чувство му бе познато още от съвсем малък, когато погрешно го взимаше за желанието да похапне нещо, но което с годините приключения се бе научил безпогрешно да определя като усещане за някаква нередност. Всъщност сега си спомняше, че се бе чувствал по съвсем същия начин и в момента, когато гигантският крак надвисваше над главата му.
	Тас задържа очи върху червената звезда и след известно време студеното усещане за празнота в стомаха не изглеждаше чак толкова зле. Точно когато вече се чувстваше далеч по-комфортно и бе успял да изтика всякакви мисли за странни луни, недружелюбни звезди и надвиснали над главата му гиганти, и когато наистина започваше да се наслаждава на времето, прекарано на открито, сънят го издебна и за пореден път успя да го спипа неподготвен.


	През целия следващ ден кендерът искаше да обсъжда странната луна и го направи, но сам със себе си. Сър Джерард запазваше непроницаемо мълчание; не отговаряше на неизброимите му въпроси, не се обърна нито веднъж — просто яздеше съвсем бавно и без да изпуска юздите на понито от ръцете си.
	Макар да яздеше мълчаливо, рицарят все пак оставаше нащрек и непрестанно оглеждаше хоризонта. Всъщност целият свят сякаш бе решил днес да запази мълчание, така че и Тасълхоф — след час или два — най-после също млъкна. Не заради това, че му омръзна да си говори сам; най-досадното беше, че се налагаше и да си отговаря сам. Не срещаха никого по пътя си, а сега дори и обичайните звуци, които съпровождаха приключението им, бяха престанали да се чуват. Не шукваше ни катеричка, ни сърна. Из сенките не се прокрадваха горски животинки и ничия опашка не изчезваше разтревожено в околните храсталаци.
	— Къде са животните? — попита кендерът към Джерард.
	— Крият се — отвърна за пръв път тази сутрин рицарят. — Изплашени са.
	Дори вятърът бе стихнал. Въздухът не помръдваше, като че самият свят бе затаил дъх и се боеше да не бъде чут. Даже клоните на дърветата не шумоляха и Тас имаше усещането, че ако имаха някакъв избор, дърветата по-скоро биха предпочели да измъкнат корените си от земята и да хукнат накъдето им видят очите.
	— От какво са изплашени? — попита с интерес Тасълхоф, като се озърташе развълнувано, с надеждата за някой обитаван от призраци замък, порутено имение или най-малкото, за достатъчно страшничка пещера.
	— От великата зелена драконеса Берил. Прекосяваме Западните равнини. Вече се намираме на нейна територия.
	— Все говориш за тази зелена драконеса, но никога не съм я чувал. Единственият зелен дракон, който знам, се казва Циан Кръволока. Коя е Берил? Откъде е дошла?
	— Кой знае? — отвърна нетърпеливо Джерард. — Някъде отвъд морето, предполагам, заедно с великата червена драконеса Малистрикс и другите от техния противен вид.
	— Е, добре де, щом не е от тези части на света, защо някой герой не отиде да я набучи на копието си? — попита бодро Тас.
	Джерард накара коня си да спре. Дръпна силно юздите на понито, което се влачеше подир него с наведена глава, също толкова отегчено до смърт, колкото и ездача си. Понито се приближи мудно до водача, разтърси грива и погледна с надежда към едно зелено стръкче трева.
	— Говори по-тихо! — Произнесе с нисък глас Джерард. Изглеждаше изключително мрачен и кендерът си помисли, че по-мрачен едва ли го е виждал някога. — Шпионите на Берил са навсякъде, въпреки че не можем да ги видим. Нищо не помръдва във владенията й, без тя предварително да е била уведомена. Навлязохме в земите й преди час — добави. — Няма да се изненадам, ако някой вече е тръгнал, за да ни огледа… Аха, ето… Какво ти казах?
	Сега рицарят се бе извърнал в седлото и гледаше втренчено на изток. Над хоризонта се бе появило голямо петънце, което нарастваше, и нарастваше, и нарастваше с всеки изминал миг. Тас също се загледа и почти веднага различи как на петънцето му изникват крила, после опашка и накрая — огромно, зелено тяло.
	Кендерът и преди бе виждал дракони. И преди беше яздил дракони и дори имаше опит в сраженията с тях. Но никога не бе съзирал — нито пък се бе надявал да съзре — дракон с подобни чудовищни размери. Опашката му изглеждаше почти толкова дълга, колкото и пътят, по който вървяха; зъбите, изникващи от гигантските разлигавени челюсти, можеха без проблеми да послужат за изрязаните стени на някоя страховита крепост. Налудничавите червени очи горяха по-жежко от слънцето и като че огряваха всичко, върху което спираха погледа си.
	— Ако изобщо те е грижа за твоя или моя живот, кендере — прошепна ожесточено Джерард, — нито говори, нито прави каквото и да било!
	Драконесата се насочи директно към тях, като въртеше глава ту на едната, ту на другата страна, за да ги огледа по-добре. Драконовият страх не закъсня да ги връхлети, като, подобно на чудовищната й сянка, затъмни слънцето и им открадна разсъдъка и надеждата, и всякакво желание за съпротива. Понито разтърси грива и изцвили жаловито. Черният кон също зарови с копита, след което започна да хвърля ритници във всички посоки. Джерард увисна на гърба на полудялото животно, неспособен да го успокои, сам жертва на неизказания му ужас. Тасълхоф се взираше нагоре с широко отворена уста. Усещаше как през цялото му тяло преминава особено неприятно чувство — чувство, което караше стомаха му да се свива, по гърба му да лазят тръпки, колената му да омекват, а дланите на ръцете му да се изпотяват. И макар скоро всичко това да отмина, не можеше да се каже, че му се е понравило. Оставяше те нещастен и по някакъв начин се запомняше, като особено неприятна настинка.
	Берил ги обиколи два пъти и след като не видя нищо по-интересно от един мрачен рицар — неин съюзник, повел след себе си кендер-арестант, ги остави на мира, като размахваше криле мързеливо обратно към леговището си, без да изпуска нищо от острия си взор.
	Джерард се спусна сковано от седлото. Остана така, опрял чело в разтрепераното, задъхано животно. Беше извънредно пребледнял и се потеше, а тялото му тръпнеше от преживяния ужас. На няколко пъти отваря и затваря уста, сякаш се опитваше да не повърне, но успя да дойде на себе си. Накрая дишането му най-сетне се успокои поне донякъде.
	— Посрамих се — рече след няколко секунди. — Не подозирах, че съм способен да изпитам подобен страх.
	— Аз пък не се изплаших — обяви високо Тас, а гласът му съвсем несъзнателно притрепери, както и самият той. — Дори за миг.
	— Ако имаше поне малко здрав разсъдък, щеше да се изплашиш — отбеляза намусено рицарят.
	— Просто и друг път съм виждал дракони и макар да признавам, че този беше…
	Попаднал под гибелния поглед на Джерард, Тас замълча, колкото да обмисли изказването си.
	— Наистина… внушителен — кресна кендерът, в случай, че някой от шпионите на дракона подслушваше. — Внушителен — прошепна на рицаря. — Това е нещо като комплимент, нали?
	Рицарят не му отговори. Вече се бе успокоил напълно, така че отново улови юздите на понито и се качи на коня. Не го пришпори веднага. Вместо това прекара известно време, застанал в средата на пътя, загледан в западна посока.
	— Никога не бях виждал някой от великите дракони — проговори тихо. — Не предполагах, че е толкова зле.
	Постоя неподвижен още няколко мига, след което — със стиснати зъби и пребледняло лице, подкара коня напред.
	Тасълхоф го последва, главно понеже не можеше да стори нищо друго, освен да го последва, заради юздите на понито и всичко останало.
	— Да не би това да е бил същият дракон, който е избивал кендери? — попита с изтъняло гласче.
	— Не — отговори Джерард. — Бил е дори по-голям. Червен дракон на име Малис.
	— О — рече Тас. — Леле.
	Дори по-голям. Не успяваше да си го представи и вече се канеше да подхвърли, че с удоволствие би разгледал някой даже още по-голям дракон, когато неминуемо му хрумна, че в действителност щеше да излъже.
	— Какво ми става? — простена унило. — Сигурно съм прихванал нещо. Въобще не съм любопитен! И не искам да видя червен дракон, който вероятно е по-голям и от Палантас. Никак, ама никак не приличам на себе си.
	Което водеше до удивителна мисъл — удивителна мисъл, която почти го накара да се изтърси от понито.
	— Може пък наистина да не съм аз!
	Тасълхоф обмисли последното. В края на краищата, никой освен Карамон не му бе повярвал, че той всъщност е той, но пък Карамон беше доста старичък и почти умрял, така че сигурно не се броеше. Лора също беше казала, че смята Тасълхоф за Тасълхоф, но вероятно го бе направила единствено от любезност и също не можеше да я брои. Джерард, например, беше заявил, че той не е Тасълхоф Кракундел, и лорд Уорън го бе потвърдил, а двамата бяха соламнийски рицари, тоест доста умни, и сигурно знаеха какво говорят.
	— Това обяснява всичко — сви рамене кендерът, като колкото повече мислеше по въпроса, толкова повече се ободряваше. — Би обяснило защо нищо от онова, което ми се случи на първото погребение на Карамон, не ми се случи на второто, понеже просто не се е случвало с мен. Бил съм съвсем различен кендер — допълни по-скоро объркано. — Но ако аз не съм аз, то питам се, кой съм аз?
	Потъна в дълбоки размишления в продължение на цяла половин миля.
	— Едно е сигурно — рече. — Не мога да се представям за Тасълхоф Кракундел. Ако срещна истинския, се басирам, че доста ще се подразни, че са му взели името. Точно както се чувствах и аз, когато открих трийсет и седемте си съименници в Утеха… трийсет и девет, като броим и кучетата. Предполагам, че тогава ще трябва да му върна и Устройството за Пътуване във времето. Чудя се как ли съм се сдобил с него? О, разбира се. Навярно го е изпуснал.
	Тас смушка понито. Животното сякаш се поободри и заситни по-бързо, докато Тас не настигна рицаря.
	— Извинявай, сър Джерард — каза той.
	Спътникът му се обърна намръщено и продължи да гледа напред.
	— Какво? — попита със студен тон.
	— Просто исках да ти кажа, че съм допуснал грешка — рече смирено. — Аз не съм кендерът, за когото се представям.
	— Голяма изненада — изръмжа Джерард. — Искаш да кажеш, че не си Тасълхоф Кракундел, починалият преди трийсет години?
	— Смятах, че съм — отвърна натъжено Тас. Откри, че да забрави цялата работа е доста по-трудно, отколкото смяташе в началото. — Но е невъзможно да е така. Разбираш ли, Тасълхоф Кракундел е бил герой. Той не се е страхувал от нищо. И мисля, че едва ли щеше да се почувства толкова странно, колкото аз, когато драконът прелетя над нас. Но знам какво ми има.
	Почака рицарят учтиво да го запита какво, но Джерард не го направи. Кендерът реши да му предостави тази информация доброволно:
	— Имам магнезия — заяви тържествено.
	Този път рицарят каза „Какво?“, само дето не беше никак учтиво.
	Тас положи длан на челото си, за да опита дали може да почувства нещо.
	— Магнезия. Не съм сигурен как се хваща, но мисля, че има нещо общо с млякото. Спомням си, че веднъж Рейстлин разправяше за такъв случай. Човекът не можел да си спомни нито кой, нито какъв, защо или къде е бил, да не говорим, че не можел да си намери очилата или каквото и да е друго. Така че сигурно имам магнезия, защото съм точно в това положение.
	Веднъж разрешил загадката, Тасълхоф, или по-право — кендерът, който смяташе себе си за Тасълхоф, се почувства невероятно горд от откритието, че е стигнал до нещо толкова голямо и важно.
	— Разбира се — добави с въздишка, — доста хора, като теб например, очакват от мен да съм Тасълхоф и ще бъдат много разочаровани, щом разберат, че не съм. Но някак ще трябва да се справят.
	— Ще гледам да не припадам от изненада — рече суховато Джерард. — А сега защо не помислиш наистина усилено, за да разберем и кой си всъщност?
	— Нямам нищо против да си припомня истината — отговори Тас. — Изглежда обаче истината не иска да си припомни мен.
	Продължиха да яздят мълчаливо в един умълчан свят, докато накрая, за огромно облекчение на кендера, не чуха звук от вода. Разгневена речна вода, която се пени и кипи, сякаш негодува срещу затворническите стени на скалистите си брегове. Човеците я бяха нарекли Бялата разпенена река и тази река отбелязваше северните граници на елфическото кралство Квалинести.
	Джерард накара коня си да забави крачка. Двамата заобиколиха един завой и най-сетне я видяха — широка, пенлива и бяла, заливаща или заобикаляща огромните, лъскави черни камъни по коритото си.
	Пристигаха в края на деня. С настъпването на мрака гората потъваше в сенки. Водите на реката все още отразяваха последните слънчеви лъчи и благодарение на тази светлина двамата успяха да забележат тънката резка на моста, прехвърлен между двата бряга в далечината. Мостът се охраняваше от спусната преграда и стражи, облечени в съвсем същите черни брони като тази на Джерард.
	— Това са мрачни рицари — каза удивено Тас.
	— Не вдигай шум! — нареди му строго неговият спътник. Сетне слезе от коня и извади превръзката за уста от колана си. Приближи до кендера. — Помни, че единственият начин да видиш своя така наречен приятел Палин Маджере е да ни пропуснат през моста.
	— Но защо в Квалинести има мрачни рицари? — попита Тас, като говореше възможно най-бързо, преди да са успели да му запушат устата.
	— Сега кралството принадлежи на драконесата Берил. Рицарите само наглеждат нещата. Упражняват закона, събират такси и данъци в замяна на живота на елфите.
	— О, не — поклати глава Тас. — Трябва да има някаква грешка. Мрачните рицари бяха изтласкани от обединените сили на Портиос и Гилтас през годината на… Улп!
	Джерард му запуши устата и пристегна превръзката така, че да не може да достигне възела.
	— Продължавай да дрънкаш така и въобще няма да ми се налага да ти запушвам устата. Всички ще те смятат за откачен.
	— Ако ми кажеш какво се е случило тук — заяви Тас, като дръпна превръзката, — няма да ми се налага да ти задавам въпроси.
	Рицарят раздразнено върна превръзката на мястото й.
	— Много добре — каза сърдито. — Мрачните рицари са завзели Квалинести по време на Войната на Хаоса и оттогава не са напускали — продължи, като затягаше възела двойно по-здраво. — Готвели се да влязат във война с драконесата, когато тя им предложила да сключат договор. Берил била достатъчно умна, за да разбере, че няма нужда от тази война. Рицарите щели да й бъдат от полза. Елфите плащат данъци, рицарите ги събират и дават процент — голям процент — на драконесата. Останалото задържат. Бизнесът им процъфтява. Бизнесът на дракона процъфтява. Само дето късметът на елфите е попривършил.
	— Предполагам, че всичко това се е случило, преди да получа магнезия — обади се Тас, като за целта освободи едно ъгълче от превръзката.
	Джерард дозатегна възела и допълни раздразнено:
	— Правилната дума е „амнезия“, проклетнико. И си затваряй устата!
	Той отново се метна на коня и двамата поеха към моста. Стражите вече бяха нащрек и ги очакваха, очевидно предупредени за приближаването им от дракона, понеже въобще не бяха изненадани да видят как двамата спътници изплуват от вечерните сенки. На бариерата стояха рицари, въоръжени с алебарди, но ги пресрещна елф, облечен в зелена ризница. Зад него идваше офицер от Ордена, който просто застана зад гърба му и се приготви да наблюдава ставащото.
	Елфът ги изгледа — и особено кендера — с презрение.
	— Елфическото кралство Квалинести е затворено за пътници по заповед на Гилтас, Говорител на Слънцето — произнесе на Общия език той. — Каква работа имате тук?
	Джерард се усмихна, за да му даде да разбере, че е схванал шегата:
	— Нося важни вести за наместник Медан — отговори и извади силно износен документ от черната си кожена ръкавица, който му подаде с отегчената въздишка на човек, вършил съвсем същото безброй много пъти.
	Елфът дори не погледна документа, но го подаде на офицера зад себе си. Офицерът от своя страна потъна в задълбочено проучване. После огледа внимателно и Джерард.
	Върна му документа, а Джерард го прибра обратно в ръкавицата.
	— Каква работа имате с наместник Медан, капитане? — осведоми се офицерът.
	— Имам нещо, което той иска, сър — отвърна Джерард и посочи с палец: — Този кендер.
	Офицерът повдигна вежди.
	— За какво пък му е на наместник Медан някакъв си кендер?
	— За малкия нехранимайко е издадена заповед за задържане, сър. Откраднал е важен артефакт от Рицарите на Бодила. Магически артефакт, за който се твърди, че някога е принадлежал на Рейстлин Маджере.
	При последното очите на елфа заискриха. Той ги огледа със засилен интерес.
	— Не съм чувал за нечия глава да е обявявана награда — подчерта намръщено офицерът. — Нито да е ставал грабеж, като заговорихме за това.
	— Не се учудвам, сър, като се има предвид нрава на Сивите мантии — съгласи се Джерард с крива усмивка и хвърли бърз поглед наоколо.
	Офицерът кимна. Едната му вежда помръдна. Сивите мантии бяха чародеи. Работеха в пълна тайна и докладваха единствено на собствените си командващи. Често преследваха цели, които понякога не съвпадаха с тези на Ордена. Ето защо войните-рицари гледаха на тях с подозрение. Изобщо между тях и Рицарите на Бодила съществуваше съвсем същото подозрение, каквото от векове имаше между хората на меча и хората на магията.
	— Разкажи ми повече за престъплението му — подкани го офицерът. — Къде и кога го е извършил?
	— Както знаете, Сивите роби отдавна претърсват Гората Уейрит в търсене на вечно изплъзващата се магическа Кула на Върховното чародейство. По време на едно от тези претърсвания се натъкнали на споменатия артефакт. Не ми е известно как или къде, сър. Тези сведения не ми бяха разкрити. Сивите мантии превозвали артефакта към Палантас за по-нататъшни проучвания, когато решили да спрат и да се освежат в някакъв крайпътен хан. Точно там предметът бил откраднат. Открили липсата му едва на следващата сутрин — допълни Джерард, като многозначително завъртя очи. — За кражбата е отговорен този кендер.
	„Значи ето как съм се сдобил с устройството! — каза си очаровано Тас. — Наистина чудно приключение, направо съвършено. Твърде жалко, че въобще не си го спомням.“
	Офицерът кимна.
	— Проклетите Сиви мантии. Без съмнение са били мъртвопияни. Да превозваш толкова ценен артефакт и да се отнасяш така… Типично за арогантността на тези типове.
	— Да, сър. Престъпникът побягнал заедно с плячката към Палантас. Точно тогава получихме нареждане да се оглеждаме за кендер, който би се опитал да продаде крадени магически предмети. Наблюдавахме магазините за магьоснически принадлежности и го спипахме без проблеми. Няма да ви описвам уморителното пътешествие в неговата компания, сър. Постоянно трябваше да съм нащрек за поредната хитрина на малкия демон.
	Тас с всички сили се постара да изглежда възможно най-свирепо.
	— Мога да си представя. — Офицерът очевидно изпитваше искрено съчувствие. — Успяхте ли да възстановите артефакта?
	— Страхувам се, че не, сър. Твърди, че го е „изгубил“, но фактът, че се намираше в магазина, сам по себе си показва, че вероятно го е оставил някъде на съхранение и е възнамерявал да го донесе веднага след сключване на сделката. Рицарите на Бодила възнамеряват да го разпитат, за да открият скривалището му. — Джерард вдигна рамене. — Иначе нямаше да си създаваме всички тези неприятности. Просто щяхме да обесим крадливата гнида.
	— Щабът на Бодила е на юг. Все още търсят проклетата кула. Загуба на време, ако питаш мен. Магията отново си отиде от света. Прав й път.
	— Да, сър — отвърна Джерард. — Инструктиран съм първо да докладвам на наместник Медан, понеже случаят е под негова юрисдикция, но ако смятате, че трябва да продължа направо за…
	— Докладвай на Медан при всички случаи. Ако не друго, поне ще се посмее от сърце на историята. Имаш ли нужда от помощ с кендера? Мога да ти отделя един човек…
	— Благодаря ви, сър. Както виждате и сам, съм го овързал добре, така че не очаквам повече неприятности.
	— Продължавайте, капитане — нареди му офицерът, като махна с ръка и даде знак на рицарите с алебардите да вдигнат бариерата. — Щом доставите негодника, можете да се върнете оттук. Ще отворим бутилка джуджешка ракия и ще ми разкажете новините от Палантас.
	— С най-голяма радост, сър — отговори Джерард и отдаде чест.
	— Той подкара коня си по моста. Овързаният и със запушена уста Тасълхоф го последва. Кендерът обмисли възможността да махне приятелски на стражите за сбогом, но отсъди, че това едва ли щеше да съответства на новата му самоличност — Разбойникът, Крадецът на Безценни Артефакти. Новата персона му се нравеше и реши, че трябва да направи всичко възможно да се покаже достоен за нея. Ето защо, вместо да помаха, той се намръщи заплашително към най-близкия рицар.
	Докато прекосяваха моста, елфът остана загледан към тях, запазвайки мълчание и до голяма степен отегчен вид. В крайна сметка дори не изчака да спуснат обратно бариерата и се прибра обратно в колибата на стражите. Вечерният здрач се замени от спускащата се нощ. Рицарите вече палеха факлите. Докато понито на кендера ситнеше по дървения мост, той надникна през рамо назад и видя как елфът прикляка под една от факлите и изважда кожена чанта. Двамина от рицарите се присъединиха към него в прахта, за да подхванат игра на зарове. Сетне отнякъде изникна и офицерът, носейки бутилка. Малко пътници минаваха оттук, откакто драконът бе завардил всички пътища. Постът очевидно бе доста усамотено място.
	Веднага щом се отдалечиха достатъчно, Тасълхоф опита да даде на рицаря да разбере с различни намигания и сумтене, че много му се иска да обсъди току-що преживяното приключение — и по-специално, че му се иска да научи повече за дръзката си кражба — ала Джерард не му обърна никакво внимание. Все още не бе подкарал коня в галоп, но когато напълно се скриха от погледа на стражите, смушка Черньо така, че скоро се понесоха със забележителна скорост.
	Кендерът предположи, че ще яздят цяла нощ. Вече не бяха далече от Квалиност, или поне така предполагаше, понеже и друг път бе пътувал до столицата на елфите. Щяха да се доберат до града за не повече от два часа. Тас нямаше търпение отново да се срещне с приятелите си и да ги разпита кой е всъщност, щом не е той самият. Ако някой въобще беше способен да лекува магнезия, това беше Палин. Тасълхоф бе изключително изненадан, когато Джерард дръпна юздите, оплака се от дългия ден и обяви, че възнамерява да нощуват в гората.
	Направиха лагер и за голямо удивление на кендера, дори запалиха огън — нещо, което рицарят строго беше забранявал, твърдейки, че биха се изложили на голяма опасност.
	„Предполагам, това означава, че след като сме навлезли в Квалинести, вече сме в безопасност — каза сам на себе си Тас, понеже все още не му бяха свалили превръзката. — Чудя се защо ли спряхме, обаче? Навярно не знае колко сме близо.“
	Джерард изпържи малко осолено свинско. Ароматът на месото изпълни цялата гора. Махна и превръзката от устата му, за да може кендерът да се нахрани, за което моментално съжали.
	— Как откраднах артефакта? — попита развълнувано Тас. — Толкова е вълнуващо. Никога досега не бях открадвал каквото и да било, нали разбираш. Кражбата е много лошо нещо. Но мисля, че в този случай не е проблем, понеже мрачните рицари са зли хора. В кой хан се е случило? Има доста по пътя за Палантас. Да не е „Мръсната патица“? Страхотно местенце. Всеки се отбива. Или може би „Лисицата и Еднорога“? Там не харесват много кендерите, така че сигурно не.
	Тасълхоф продължи да бърбори все в този дух, но така и не успяваше да накара рицаря да отговори на неизброимите му въпроси. Естествено, това не беше от голямо значение за него, защото и сам беше напълно способен да направи възстановка на целия инцидент. По времето, когато приключиха с яденето и Джерард отиде да измие тигана и дървените паници в близкия поток, безстрашният кендер беше откраднал не един, а цяла дузина невероятни магически артефакти — направо под носа на шестима Рицари на Бодила, които пък го бяха заплашили с шест могъщи заклинания, за щастие блокирани от умелия удар с хупак на Тас.
	— И сигурно точно тогава съм получил магнезия — заключи той. — Някой от рицарите ме е праснал по темето. Останал съм в безсъзнание в продължение на няколко дни. Само че не — добави разочаровано, — не може да е вярно, понеже иначе нямаше да успея да избягам. — Потъна в доста дълъг и усилен размисъл. — Сетих се — заяви най-накрая и отправи триумфиращ поглед към Джерард. — Ти си ме ударил по главата, когато си ме арестувал!
	— Не ме изкушавай — предупреди го рицарят. — А сега млъквай и се опитай да поспиш. — Той разстели одеялото си близо до превърналия се в купчина тлеещи въглени огън. Зави се и обърна гръб на кендера.
	Тасълхоф също се изтегна в постелята си и отправи поглед към звездите. Тази нощ сънят нямаше да дойде лесно.
	Беше твърде зает отново да преживява своя живот като Бича на Ансалон, Напастта на Моргаш, Разбойникът от Торбардин. В своите очи кендерът постепенно се издигаше до ранга на откачен тип, с който е най-добре да внимаваш. Жените припадаха в присъствието му, яки мъже пребледняваха като платно, само като чуеха името му. Не беше много сигурен какво се включва в пребледняването, но пък беше чувал, че яките мъже пребледняват, когато са изправени лице в лице с ужасен противник, а това достатъчно добре се вписваше в картинката. Вече си представяше съвсем ясно как пристига в града само за да открие, че всички жени са припаднали във ведрата си за пране, а яките мъже пребледняват наляво и надясно, когато чу шум. Лекичко прошумоляване, изпукало клонче, нищо повече.
	Тас дори нямаше да го забележи, ако продължителната тишина, царяща в гората, не го бе направила чувствителен към всеки нов звук. Той задърпа ръкава на ризата на рицаря.
	— Джерард! — прошепна гръмогласно. — Мисля, че там има някой!
	Спътникът му изсумтя и изхърка насън, но продължи да спи. Даже се сгуши по-дълбоко в одеялото.
	Тасълхоф лежеше неподвижно с наострени уши. За известно време тишината си остана ненарушена, след което се разнесе нов шум — този път като от ботуш, който се е подхлъзнал на камък.
	— Джерард! — каза Тас. — Не мисля, че този път е луната. — В този момент много искаше хупакът да му е под ръка.
	В същия миг Джерард се претърколи и под гаснещата светлина на огъня кендерът изумено установи, че в действителност спътникът му въобще не спи, а само се преструва.
	— Пази тишина! — изсъска му рицарят. — Престори се, че спиш! — Той затвори очи.
	Тасълхоф покорно стисна клепачи, макар да ги отвори почти в същия миг, за да бъде сигурен, че няма да изпусне нищо от случващото се. Което се оказа добра тактика, понеже иначе никога нямаше да види как от мрака изпълзяват сенките на елфи и започват да се приближават към тях.
	— Джерард, внимавай! — понечи да извика кендерът, ала в същия момент нечия ръка запуши устата му, а в шията му бе опряно стоманено острие, така че просто успя да заекне до: — Джер…
	— Какво? — промърмори сънено спътникът му. — Какво има…
	В следващата миг вече бе съвсем буден и се опитваше да посегне към оставения недалеч меч.
	Единият от елфите стъпи тежко върху ръката му — Тас чу как костите изпукват и потръпна от мисълта какво ли би могло да бъде усещането. Втори елф се наведе към меча и го премести по-далеч от обсега на рицаря. Джерард направи опит да се изправи, ала елфът, който бе стъпил върху ръката му, пристъпи и му нанесе яростен ритник в главата. Рицарят изпъшка, търколи се обратно в одеялото и изгуби съзнание.
	— Заловихме и двамата, Учителю — произнесе единият от елфите към сенките. — Какво ще заповядате?
	— Не убивай кендера, Калиндас — отвърна нечий глас от мрака; беше човешки глас, глас на мъж, приглушен, сякаш долиташе от дълбините на качулка. — Нужен ми е жив. Трябва да ни разкаже какво знае.
	Човекът очевидно не владееше умението да се промъква безшумно в гората. Макар да не успяваше да го види — непознатият оставаше в сенките. — Тас съвсем ясно чуваше как ботушите му мачкат листа и чупят клони. В пълна противоположност, елфите се движеха по-тихо и от въздуха.
	— Ами мрачният рицар? — попита елфът.
	— Убийте го — нареди с безразличие човекът.
	— Не! — изписка кендерът и се загърчи. — Не можете да постъпите така! Той не е истински мрачен… мп!
	— Замълчи, кендере — заповяда му елфът, който го държеше. Той премести върха на ножа си от гърлото към главата му. — Още един звук и ще ти отрежа ушите. Това няма да се отрази на ползата от теб.
	— Много бих искал да не ми режете ушите — каза Тас, като говореше бързо, въпреки че усети как острието инстинктивно се вряза в кожата му. — Помагат на косата ми да си стои на мястото. Но ако трябва, значи трябва… предполагам. Просто исках да ви предупредя, че допускате ужасна грешка. Идваме от Утеха. Джерард не е мрачен рицар, разбирате ли? Той е соламнийски…
	— Джерард? — произнесе внезапно човекът от сенките. — Изчакай, Келевандрос! Не го убивай още. Джерард от Утеха. Нека го огледам.
	Странната луна отново беше изгряла. Светлината й ту се показваше, ту се скриваше, когато през съвсем безизразното лице на светилото преминаваха разкъсани, черни облаци. Тас се опита да огледа лицето на човека, понеже след като елфите се допитваха за всичко до него, очевидно той ръководеше цялата операция. Освен това изпитваше любопитство, защото му се струваше, че вече е чувал този глас. Но къде и как — все още нямаше никаква представа.
	Разочарованието му бе пълно, когато видя, че непознатият се е увил плътно в наметалото си и е спуснал качулката му съвсем ниско. Той коленичи до Джерард. Главата на рицаря бе увиснала на една страна. Дишаше накъсано. Мъжът изучи лицето му.
	— Вземете го с нас — нареди.
	— Но, Учителю — понечи да възрази елфът на име Келевандрос.
	— Нищо не ви пречи да го довършите и по-късно — каза човекът, обърна се и отново се скри в сенките.
	Единият от елфите изгаси огъня напълно. Другият отиде да успокои конете и особено черния, който бе започнал да цвили и да се вдига на задни крака при появата им. Трети елф изникна от нищото и запуши устата на кендера, като убоде дясното му ухо с ножа си в момента, в който Тас реши, че е време да изрази несъгласие с действията им.
	Към рицаря се отнесоха с ефикасност и бързина, пристягайки ръцете и краката му с кожени ремъци. Запушиха и неговата уста и сложиха превръзка на очите му. После вдигнаха безчувственото му тяло и го метнаха през седлото на коня. Черньо, когото само допреди миг едва успяваха да удържат, внезапно бе притихнал под галещите ръце на елфа и сега кротко свеждаше глава през рамото му. През това време елфите прокараха въже под корема му и завързаха краката и ръцете на рицаря, така че да не може да се изхлузи от гърба на животното.
	Човекът наблюдаваше кендера от дълбините на качулката си, ала Тас така и не получи възможност да огледа добре лицето му, понеже в същия миг нахлузиха торба на главата му и вече не успяваше да види нищо друго освен нея. Елфите вързаха и неговите крака. Нечии силни ръце го вдигнаха и хвърлиха през седлото и Бичът на Ансалон бе отведен в нощта с торба на главата.


>	14
>	Маскарадът

	Докато за негов най-голям срам влачеха Бича на Ансалон в неизвестна посока, само на няколко мили от него, в Квалиност, Говорителят на Слънцето и владетел на народа на Квалинести, даваше бал с маски. Маскарадът бе нещо относително ново и непознато за елфите — човешки обичай, представен им за пръв път от самия Говорител, чиято кръв имаше нещо общо с чуждата раса благодарение на неговия баща, Танис Полуелф. Елфите по правило презират навиците на човеците, но маскарадът ги очароваше. Гилтас го бе въвел през 21-ва година в чест на възкачването си на трона, около двайсет години по-рано. Честването се бе превърнало в традиция и понастоящем се смяташе за връхната точка на социалния живот през годината.
	Поканите за важното събитие се намираха трудно и елфите ги ценяха. Обикновено идваха членовете на Дома на Краля, Водачите на Дома, всички от Талас-Ентия — Сенатът на елфите, — както и мрачните рицари, истинските управници на Квалинести. В добавка присъстваха двайсет девойки-елфи, подбирани лично от префект Палтейнон, бивш член на Сената, а понастоящем главен магистрат, назначен да наглежда Квалинести от самите мрачни рицари. Привидно Палтейнон изпълняваше длъжността на съветник и наставник на Гилтас. Но в столицата бе по-добре известен с духовития прякор „Кукловода“.
	Младият владетел Гилтас все още не беше женен и засега тронът оставаше без наследник, а и скоро не се очакваше такъв. Не че младежът изпитваше някаква особена неприязън към брака, но изглежда все не можеше да се престраши за подобна стъпка. Женитбата е важно решение, казваше на придворните той, и не бива да бъде предприемана, без да си я обмислил изключително внимателно. Ами ако допуснеше грешка и избереше неправилната съпруга? Така целият му живот би могъл да се провали, да не говорим за живота на нещастната девица. Не ставаше дума за любов. Никой не очаква от един крал да бъде влюбен в жена си. Бракът му имаше за цел политическо единство; това схващане Палтейнон поддържаше особено стриктно, така че вече бе избрал няколко момичета, които бяха особено обещаваща партия и произхождаха от най-изтъкнатите (и богати) фамилии в Квалинести.
	През последните пет години Префектът лично бе привиквал на маскарада по двайсет девойки, за да ги представи за одобрение на Говорителя на Слънцето. Гилтас танцуваше с тях, заявяваше, че ги харесва до една, съзираше във всяка по някое добро качество, ала така и не можеше да реши. Палтейнон контролираше по-голямата част от живота на Говорителя — също прочут под името „марионетния крал“, — но нямаше как да принуди Негово величество да си избере съпруга.
	Беше почти един след полунощ. Говорителят бе танцувал с всяка от девиците по веднъж, за да угоди на своя наставник, но с никоя втори път, понеже втори танц би значел, че е направил избор. След всеки танц кралят се оттегляше на мястото си и наблюдаваше празненството с объркано изражение, сякаш решението коя от красивите жени да бъде следваща го хвърляше в мрачно отчаяние и напълно разваляше удоволствието му от забавата.
	Двайсетте девици му мятаха прикрити погледи, като всяка тайно се надяваше владетелят да е харесал нея повече от останалите. Гилтас бе красавец. Човешката му кръв почти не се забелязваше, като единственият белег за това наследство се бе появил по време на съзряването му и се проявяваше в малко по-ясно изразената брадичка — нещо рядко срещано при мъжете елфи. Косата му — твърдеше се, че била негова гордост — стигаше до раменете и имаше цвета на мед. Очите му бяха големи и бадемовидни. Слабостта, която го съпътстваше неотклонно, правеше лицето му бледо. Усмихваше се рядко и едва ли някой би могъл да го вини за последното, понеже всички знаеха, че животът му е като на пленена птица. Чисто и просто му казваха какво и кога да говори. А когато се налагаше да мълчи, покриваха клетката със сукно.
	Така че не беше за чудене, че Гилтас бе нерешителен, колеблив, привързан към самотата, четенето и писането на поезия — изкуство, към което се бе насочил преди три години и в което притежаваше несъмнен талант. Сега кралят седеше на своя изработен в отдавна отминали времена трон, чиято облегалка символизираше изгряващо слънце, украсено със злато, и наблюдаваше танцуващите неспокойно, сякаш вече нямаше търпение да избяга обратно към тишината на личните си покои и щастието на своите рими.
	— Негово величество изглежда в необичайно приповдигнат дух тази вечер — забеляза префект Палтейнон. — Обърнахте ли внимание колко благосклонно се отнесе с най-голямата дъщеря на водача на гилдията на търговците на сребро?
	— Не съвсем — отвърна наместник Медан, командващ окупационните части на Рицарите на Нерака.
	— Уверявам ви, че беше така — настоя раздразнено Палтейнон. — Вижте само как я следи с поглед.
	— Струва ми се, че Негово величество гледа или в пода, или в обувките си — коментира Медан. — Ако изобщо някога възнамерявате да имате своя наследник за трона, Палтейнон, най-добре да уредите женитбата сам.
	— Бих го сторил — измърмори префектът, — но законът на елфите диктува, че единствено членовете на семейството могат да уреждат брака, а майка му упорито отказва да се намеси, освен ако синът й сам не промени решението си.
	— В такъв случай най-добре се молете Негово величество да живее дълго, дълго време — каза Медан. — Вярвам, че тъкмо такъв ще бъде случаят. Грижите се твърде отблизо и старателно за нуждите му. Не можете да го вините, Палтейнон — допълни наместникът. — В края на краищата, Негово величество е точно копие на онова, в което вие и сенатор Рашас искахте да го превърнете: младеж, който не смее да се изпикае, без предварително да е получил разрешението ви.
	— Здравето на Негово величество е твърде крехко — отвърна сковано събеседникът му. — Длъжен съм да го отменям от тежестите и отговорностите, които има като владетел на елфическата нация. Клетият младеж. Треската е чест негов спътник. Човешка кръв, знаете как е, наместник. Известна е със своите слабости. А сега, ако ме извините, ще отида да отдам почитта си на Негово величество.
	Наместникът, който бе човек, се поклони безмълвно, а префектът, чиято маска, съвсем подходящо в случая, представляваше стилизирана граблива птица, отиде да се погрижи за младия крал. От политическа гледна точка Медан смяташе префект Палтейнон за изключително полезен. От лична — за невероятно противна личност.
	Наместник Алексиъс Медан бе на петдесет и пет години. Беше встъпил на служба в Ордена под водачеството на лорд Ариакан още преди Войната на Хаоса, която бе сложила край на Четвъртата епоха и довела началото на Петата. Трийсет години по-рано именно Медан бе носил отговорността за нападението над Квалинести и пак на него се беше паднало да приеме признанието за поражение на елфите. Оттогава насам той неизменно оставаше начело. Управлението на Медан беше стриктно и безцеремонно, когато от последното възникнеше нужда, но не и безпричинно жестоко. Вярно, елфите напоследък разполагаха със съвсем малко лични свободи, но наместникът не смяташе това за голяма беда. За него свободата беше просто опасна теория, която не носеше нищо друго освен хаос, анархия и разединение на обществото.
	Дисциплина, ред и уважение — това бяха боговете на Медан сега, след като Такхизис, в отсъствието на каквито и да било дисциплина и уважение, ги бе предала, превръщайки някога лоялните й рицари в шайка абсолютни идиоти. Наместникът налагаше дисциплина и ред на хората от Квалинести. Налагаше ги и на своите рицари. Но над всичко останало, Медан налагаше дисциплина и ред на самия себе си.
	Сега той с отвращение наблюдаваше как Палтейнон се покланя на краля. И понеже му бе прекалено добре известно, че този външен израз на смирение е чисто и просто представление, обърна гръб и на двамата. Почти съжаляваше младия Гилтас.
	Танцуващите гости се въртяха около наместника, облечени като лебеди и мечки, и като всяка известна птица или животно, за които можеше да се сети човек. Навсякъде гъмжеше от палячовци и клоуни — не по-малко разноцветни и весели от гостите в тълпата. Принципно Медан присъстваше на маскарада, понеже протоколът го изискваше, но упорито отказваше да носи костюм или маска. Още преди години беше придобил навика да се облича с елфически дрехи. Намираше свободните им тъкани за особено подходящи в умерения климат на Квалинести. И понеже беше единственият, който носеше такива дрехи на маскарада, сам имаше странното чувство, че изведнъж е заприличал на елф повече от всички други край себе си.
	Наместникът се отдалечи от сгорещената и шумна танцова площадка и почти с облекчение избяга в градината на двореца. Не допускаше телохранители до себе си. Мразеше да бъде следван навсякъде от рицари в подрънкваща броня. И бездруго не се страхуваше твърде много за живота си. Жителите на Квалинести със сигурност не го обичаха, но бе надживял не един и два опита за убийство. Можеше и сам да се грижи за себе си, вероятно по-добре от всеки телохранител. Смяташе, че няма голяма полза от рицарите, които в днешно време взимаха в Ордена — намираше ги за недисциплинирани, невъзпитани, за крадци, убийци и бандити. В интерес на истината, Медан беше готов да обърне гръб на всеки елф в по-голяма степен, отколкото би се доверил на някой от своите хора.
	Нощният въздух бе изпълнен с мекия парфюм от аромата на рози, гардении и портокалови цветове. В клоните на дърветата пееха славеи, а песните им се преливаха с мелодията на арфата и лютнята. Музиката му беше позната. Зад него, в Небесната зала, красивите млади девойки изпълняваха своя традиционен танц. Изкушен от красотата на музиката, наместникът спря и се обърна. Девойките изпълняваха Кванишо — Променада на Пробудата, танца, за който твърдяха, че подлудявал от страст мъжете-елфи. Зачуди се дали ще има някакъв ефект върху краля. Може би щеше да го подтикне да съчини поема.
	— Наместник Медан — произнесе нечий глас до него.
	Медан изненадано извърна глава.
	— Уважавана Майко на нашия Говорител — отвърна и се поклони.
	Лорана протегна ръка, която бе бяла, слаба и благоуханна като цвят на камелия. Медан я пое и поднесе към устните си.
	— Не е необходимо — каза му тя. — Съвсем сами сме. Подобни формални обръщения не са необходими между… Как да се изразя? „Стари врагове“?
	— Уважавани противници — изрече с усмивка той и не без известна съпротива си наложи да пусне ръката й.
	Наместник Медан не бе женен за нищо друго освен за своята длъжност. Не вярваше в любовта и я смяташе за пукнатина в бронята на мъжа, която го оставя уязвим и отворен за атака. Той се възхищаваше от Лорана и изпитваше респект към нея. Смяташе, че е красива по начина, по който смяташе за красива и градината, в която се намираха. И я намираше за изключително полезна, когато опреше до разплитане на фино изтъканата паяжина, която елфите наричаха свое правителство. Използваше я с пълното съзнание, че на свой ред и тя използва него. Изцяло задоволително и взаимноизгодно съжителство.
	— Повярвайте ми, мадам — каза тихо той. — Намирам антипатията ви към мен за далеч по-приятна от приятелството на други.
	Той погледна многозначително обратно към двореца, където Палтейнон тъкмо се навеждаше към ухото на младия крал и му шепнеше нещо.
	Лорана проследи погледа му.
	— Разбирам ви, наместник — отговори. — Вие сте представител на организация, която според собствените ми критерии е изцяло отдадена на злото. За моя народ вие сте покорител и потисник. Освен това сте съюзник на най-ужасния ни враг, който е решен да ни унищожи до крак. И все пак ви вярвам повече, отколкото вярвам на мъжа до сина си. — Тя рязко обърна гръб на двореца. — Гледката не ми се нрави, сър. Имате ли нещо против да се разходим до разсадника?
	Медан нямаше нищо против да прекара една красива, огряна от луната нощ сред най-омагьосващата земя на Ансалон в компанията на най-омагьосващата жена, която тази земя можеше да предложи. Тръгнаха мълчаливо по алеята, настлана с натрошен мрамор, блестящ като подобие на надвисналите звезди по небето. Ароматът на орхидеите насищаше въздуха опияняващо.
	Кралският разсадник бе постройка, изградена от кристал и изпълнена с растения, чиято деликатна природа не би могла да преживее дори в относително меките зими на Квалинести. Разсадникът се намираше на известно разстояние от двореца. През цялото време Лорана запази мълчание. Медан чувстваше, че не му е позволено да нарушава това мълчание, така че просто вървеше редом с нея. Двамата най-сетне приближиха постройката на разсадника. Неизброимите й кристални повърхности отразяваха луната така, сякаш в небето беше надвиснала не една, а стотици малки луни.
	Влязоха през кристалните врати. Въздухът бе натежал от дъха на растенията, които се размърдаха и зашумяха, като че ли приветстваха появата им.
	Тук звуците от музика и смях не се чуваха въобще. Лорана въздъхна дълбоко и задиша наситения с аромати топъл, влажен въздух.
	Тя пое в ръка цвета на една орхидея и я обърна към лунните лъчи.
	— Прелестна — отбеляза Медан, за да изрази възхищението си от растението. — И моите орхидеи се развиват добре, особено тези, които получих от вас, но не мога да ги накарам да се разлистят също като тези.
	— Време и търпение — каза Лорана. — Както във всичко друго. Но за да продължим по-раншния си разговор, наместник, ще споделя с вас защо ви уважавам повече от Палтейнон. Макар понякога да не ми е лесно да се вслушвам в думите ви, вярвам, че говорите искрено. Никога досега не сте ме лъгали, дори когато една лъжа би ви свършила далеч повече работа от истината… Докато думите на Палтейнон се изплъзват от устата му, падат на земята и пропълзяват под първия камък.
	Медан се поклони в знак на благодарност към изказания комплимент, но поведението му подсказваше, че това е всичко и няма желание да разрушава допълнително образа си на човек, който държи Квалинести под своя контрол. Реши да смени темата:
	— Изоставихте празнуващите твърде рано, мадам. Надявам се, че се чувствате добре? — попита учтиво.
	— Не успях да понеса горещината и целия шум — отвърна Лорана. — Предпочетох градината заради тишината.
	— Вечеряхте ли? — осведоми се наместникът. — Желаете ли да изпратя някого за храна и напитки?
	— Не, наместник, но ви благодаря. Откривам, че напоследък апетитът ми е ужасен. Но ще ви бъда благодарна, ако поне за известно време ми правите компания, стига задълженията да не ви зоват другаде.
	— При очарователен събеседник като вас, не мисля, че дори смъртта би могла да ме отзове точно сега — отговори той.
	Лорана го погледна бързо изпод ниско спуснати клепки и се усмихна едва-едва:
	— По правило човеците не са надарени с дар слово като вашето. Твърде дълго сте се застояли в обкръжението ни, наместник. Всъщност ми се струва, че вече сте много повече елф, отколкото човек. Обличате се като нас, говорите безгрешно езика ни и сте способен да оцените както музиката, така и поезията ни. По ваша заповед бяха въведени закони, които опазват горите — закони, които са далеч по-строги, отколкото ние самите бихме допуснали. Може би все пак съм сгрешила — добави на шега. — Може би в крайна сметка вие сте покореният, а ние покорителите.
	— Ето, че сега ми се подигравате, мадам — отвърна Медан. — И вероятно ще се смеете от сърце, когато призная, че навярно не сте далече от истината. Преди да дойда в Квалинести, бях сляп за красотата на природата. Дървото беше нещо, което използвах, за да построя крепост или да направя дръжка за бойната си брадва. Единствената музика, на която бях способен да се наслаждавам, беше бойният призив на барабана. Единственото ми четиво бяха заповедите, пристигащи от щаба на Ордена. Признавам без всякакви уговорки, че се присмях, когато за пръв път навлязох в земите ви и видях един елф да говори уважително на някакво дърво. Но ето че през една пролет, след като бях живял тук в продължение на седем години, открих, че с нетърпение очаквам цветята в градината ми да разцъфнат отново и че с наслада си задавам въпроса дали розовите храсти, насадени през изминалата година от градинаря ми, ще се покрият с цвят. Точно по същото време открих и че в ума ми отекват песните на арфиста, след което се насочих към изучаване на поезията ви, за да науча думите… Ако трябва да говоря истината, мадам Лораланталаса, вярно е — обичам страната ви. И тъкмо поради това — допълни с помрачено лице — правя всичко възможно да я предпазя от гнева на драконесата. Ето защо се налага да се разправям безкомпромисно с онези от вас, които въстават срещу властта ми. Берил само си търси извинение, за да унищожи земите ви. Със съпротивата, терористичните действия и саботажите срещу нашите части, бунтовниците заплашват да донесат разруха и нещастие над цял Квалинести.
	Медан нямаше представа на колко ли години е Лорана. Може би стотици. И все пак тя продължаваше да бъде все така красива, както когато бе носила прозвището Златния генерал, повела армиите на светлината срещу Такхизис по време на Войната на копието. Наместникът познаваше стари войни, които продължаваха да говорят за нейния кураж в битката и за това, че е способна да поведе напълно деморализирана войска и да постигне нечувана победа. Искаше му се двамата да се бяха познавали тогава, макар че със сигурност щяха да бъдат от двете страни на барикадата. Искаше му се поне за миг да я зърне отново в боя, възседнала своя дракон, със златна коса, която се развява като знаме пред армията й.
	— Казвате, че се доверявате на честта ми, мадам — продължи и изпълнен с внезапен прилив на искреност, взе ръката й в своята. — Ето защо трябва да ми повярвате, когато твърдя, че работя ден и нощ, за да предпазя Квалинести. Тези бунтовници не улесняват ни най-малко задачата ми. Драконесата научава за техните нападения и непокорство и това я дразни още повече. Вече говори пред всеки и на висок глас, че се чуди защо прахосва време, усилия и пари в управление на такива непокорни поданици. Правя всичко по силите си, за да я успокоя, но вярвам, че търпението й е на изчерпване.
	— Защо ми казвате всичко това, наместник Медан? — попита Лорана. — Какво общо имат думите ви с мен?
	— Мадам, ако имате поне някакво влияние над тези бунтовници, умолявам ви, спрете ги. Кажете им, че дори действията им да имат някакъв краткотраен ефект върху мен и моите части, то в дългосрочен план вредят единствено на собствения си народ.
	— И какво ви кара да смятате, че аз, Кралицата-майка, имам нещо общо с някакви бунтовници? — попита тя. Бузите й бяха поруменели, а очите й блестяха.
	За момент Медан си позволи да се наслади с възхищение на великолепната гледка, след което отговори:
	— Нека го кажем по този начин: трудно ми е да повярвам, че някой, който се е сражавал така упорито с Мрачната царица и нейните слуги преди петдесет години по време на Войната на Копието, сега просто се е отказал от борбата.
	— Грешите, наместник — протестира Лорана. — Вече съм стара, твърде стара за подобни глупости. Не, сър — даде му знак да замълчи тя, — знам какво ще кажете. Ще кажете, че приличам на млада девойка по време на първия й танц. Запазете красивите комплименти за онези, които имат желание да ги слушат. Понеже аз нямам. Не са ми останали нито сърце, нито душа за сражения и за непокорство. Сърцето ми е в гробницата, където лежи Танис, моят съпруг. Единственото от значение за мен сега е моето семейство. Искам да видя сина си щастливо оженен и да държа в ръцете си внуци. Искам страната ми да се радва на мир и за да осигуря този мир, съм готова да платя за него.
	Медан я огледа със съмнение. В думите й се долавяше истина, но знаеше, че Лорана не му се доверява изцяло. В дните след войната тя се бе превърнала в умел дипломат. Умееше да казва на хората онова, което искаха да чуят и в същото време да ги принуждава да вярват в същото, в което вярва и тя. Независимо от всичко обаче, щеше да бъде изключително невъзпитано да изрази открито съмнение в казаното от нея. Но ако наистина вярваше в собствените си думи, Медан можеше единствено да я съжалява. Синът, когото Лорана обичаше така сляпо, бе най-обикновено безгръбначно, което с часове не успяваше да реши дали на официалния обяд да поднесат ягоди или боровинки. Гилтас едва ли някога щеше да направи сам толкова важна стъпка, като решението за една женитба. Освен, разбира се, ако някой друг не му избереше годеницата.
	Лорана извърна глава, но не и преди Медан да забележи сълзите в бадемовидните й очи. Той отново насочи разговора към орхидеите. Опитваше се съвсем сам да отгледа такива в собствената си градина, но с почти никакъв успех. Продължи да говори за орхидеи, за да й даде време да се овладее. Кралицата докосна очи с ръка и това сякаш й бе напълно достатъчно, за да се съвземе. Сетне му препоръча собствения си градинар — истински вълшебник в отглеждането на орхидеи.
	Медан с удоволствие прие предложението. Двамата прекараха в разсадника още близо час, потънали в обсъждане на силните коренища и лъскавината на листата.


	— Къде е благородната ми майка, Палтейнон? — попита Гилтас, Говорителят на Слънцето. — През последния час не я видях никъде.
	Кралят бе облечен в костюма на елф-съгледвач, целия в зелено и кафяво — цветове, които му отиваха. Изглеждаше доста впечатляващо, макар малцина съгледвачи да биха предпочели да изпълняват задълженията си пременени в ръчно изработени чорапи и риза от най-фина коприна, кожена ризница със златен релеф и подходящи за нея ботуши. В едната си ръка държеше чаша вино, но едва-едва я докосваше с устни, и то единствено от учтивост. Всички знаеха, че виното причинява силно главоболие на Гилтас.
	— Струва ми се, че майка ви се разхожда в градината, Ваше величество — отговори префект Палтейнон, който рядко изпускаше нещо от случващото се в Дома на Краля. — Спомена, че се нуждае от глътка свеж въздух. Желаете ли да я повикат? Ваше величество не изглежда добре.
	— Да, чувствам се зле — каза Гилтас. — Благодаря ти за любезното предложение, Палтейнон, но не е необходимо да я безпокоиш. — Очите му потъмняха и той се загледа към танцуващата тълпа с нещо като завист. — Мислиш ли, че някой ще си направи погрешен извод, ако се оттегля точно сега? — попита тихо.
	— Може би един танц ще развесели Негово величество? — предложи Палтейнон. — Вижте там, прекрасната Амиара ви се усмихва. — Префектът се наведе над краля и зашепна: — Баща й е сред най-богатите елфи в Квалинести. Търговец на сребро, нали разбирате? А тя е направо очарователна.
	— Да, така е — съгласи се без всякакъв интерес Гилтас. — Но не съм в състояние да танцувам. Чувствам слабост и замайване. Боя се, че е най-добре да се оттегля.
	— Но разбира се, щом Ваше величество наистина не е добре — каза неохотно префектът. Може би Медан все пак имаше право. След като сам бе превърнал младежа в безгръбначно, не би могъл да очаква от него да ходи по някакъв друг начин освен на четири крака. — Ваше величество е напълно в правото си да почива през целия утрешен ден. Междувременно, можете да разчитате на мен. Ще се погрижа за всички неотложни държавни дела.
	— Благодаря ти, Палтейнон — произнесе тихо Гилтас. — Ако наистина не съм ти необходим, утре смятам да поработя върху дванайсета песен от новата си поема.
	Той се изправи. Музиката мигом спря. Танцуващите замръзнаха по средата на вихреното си завъртане. Мъжете се поклониха, а жените направиха реверанс. Девойките го наблюдаваха в очакване. Гилтас очевидно се притесни, когато забеляза погледите им. Младежът наведе глава, слезе от подиума и забързано се насочи към вратата, водеща към покоите му. Личният му паж вървеше пред него, понесъл голям запален свещник, за да осветява стъпките на Негово величество. Девойките започнаха да вдигат рамене и да се оглеждат за нови партньори. Музиката зазвуча от мястото, на което бе прекъснала, а тълпата продължи своя танц.
	Като мърмореше гневно под нос, префект Палтейнон се насочи към масата с освежителните напитки и храната.
	Преди да напусне залата, Гилтас се озърна, а по устните му се разля едва забележима усмивка. Сетне се обърна и последва меката светлина от свещника през смрачените коридори на двореца. Тук вече не се натъкваха на повече умилкващи се придворни поради простата причина, че никой не можеше да влезе, без изричното разрешение на Палтейнон. Префектът живееше в постоянен страх, че един ден някой ще успее да се промъкне и да изтръгне конците на марионетката от ръцете му.
	Най-сетне свободен от кикота и шепота на тълпата, Гилтас въздъхна дълбоко и облекчено. Новоиздигнатият дворец на Говорителя беше голям и просторен — обиталище, чиито стени и тавани се образуваха изцяло от живи, любящо склонени и оформени според желанието на строителите дървета. Гоблените всъщност бяха изработени от истински цветя и други растения; дъхави произведения на изкуството, които се променяха всекидневно в зависимост от периода си на цъфтеж. Подовете на някои помещения, като например в балната зала и в залата за аудиенции, бяха покрити с мрамор, но по-голямата част от личните покои и коридорите, извиващи се покрай огромните дървесни дънери, бяха изцяло обрасли с ароматни растения.
	Жителите на Квалинести смятаха двореца за истинско чудо. По лично настояване на Гилтас, нито едно дърво от първоначалния терен не бе отсечено, така че строителите бяха вложили огромни усилия и невероятна изобретателност в оформянето на вътрешния интериор. Никое дърво не стоеше неестествено изкривено, нямаше стълбища в реалния смисъл на думата и клоните растяха по нормален начин, дори и вследствие на това понякога някои от стаите да изглеждаха по-мрачни от необходимото. В крайна сметка, растенията очевидно оценяваха отношението на младежа, понеже вирееха и избуяваха за радост и наслада на окото. Все пак обаче, резултатът приличаше по-скоро на случайно нахвърлян лабиринт от листати коридори, из които незапознатите посетители на двореца можеха да се лутат с часове.
	Кралят мълчаливо крачеше със сведена глава и скръстени зад гърба си ръце. Често го виждаха да кръстосва залите на двореца именно в това състояние на ума и тялото. Известно беше, че в такива моменти обикновено обмисля някоя рима или се опитва да улови ритъма на поредната строфа, така че слугите дори не се опитваха да го прекъснат. Онези, които го срещаха, просто се покланяха и отминаваха, без да кажат дума.
	През тази нощ всичко изглеждаше притихнало. Шумът от музиката и танците все още се чуваше, но извънредно приглушени от плътно сплетените над главите им клони. Кралят вдигна глава, огледа се и след като не видя никой наблизо, се приближи до личния си прислужник.
	— Планшет — произнесе тихо на човешкия език, който малцина говореха, — къде е наместник Медан? Мисля, че го зърнах да отива в градината.
	— Така е, Ваше величество — отговори слугата на същия език и без да се обръща, в случай, че някой ги наблюдаваше. Шпионите на Палтейнон бяха навсякъде.
	— Неприятно — намръщи се Гилтас. — Ами ако още се помайва там?
	— Майка ви забеляза и го последва незабавно, Ваше величество. Ще го държи зает поне още известно време.
	— Прав си — усмихна се младежът. Малцина довереници бяха виждали подобна усмивка на лицето му. — Медан няма да ни притеснява тази вечер. Готово ли е всичко?
	— Опаковал съм храна, достатъчна за два дни, Ваше величество. Скрих раницата в пещерата.
	— А Кириан? Знае ли тя къде ще бъде срещата ни?
	— Да, Ваше величество. Оставих съобщението на обичайното място. Когато на следващата утрин проверих, беше изчезнало. На мястото му намерих червена роза.
	— Както винаги, си се справил чудесно, Планшет — изрече кралят. — Не зная какво бих правил без теб. Между другото, може ли да получа тази роза?
	— В раницата на Ваше величество — отговори слугата.
	Двамата прекратиха разговора. Бяха стигнали до личните покои на Говорителя. При появата на Гилтас кралските гвардейци Кагонести — привидно телохранители на Негово величество, но в действителност затворническа стража — му отдадоха чест. Младежът не им обърна внимание. Гвардейците бяха на издръжка при Палтейнон и съответно му докладваха за всяка стъпка на краля. В спалнята вече го очакваше прислугата, за да му помогне в преобличането и да го подготви за лягане.
	— Негово величество не се чувства добре — обяви Планшет, докато оставяше свещника на една маса. — Ще се погрижа лично за него. Свободни сте.
	Гилтас, пребледнял и отслабнал, попи устни с дантелената си кърпичка и незабавно се отпусна на леглото, без дори да си направи труд да свали ботушите си. Планшет щеше да му направи тази услуга. Слугите и не очакваха друго след тазвечерното празненство. Крехкото здраве на краля беше пословично. Елфите се поклониха и излязоха.
	— Никой не бива да безпокои Негово величество — каза през вратата Планшет, след което я затвори и заключи.
	Гвардейците разполагаха с ключ, но го използваха изключително рядко. В миналото проверките за присъствието на младия крал бяха редовни. Тъй като винаги го откриваха там, където се предполагаше, че трябва да бъде — болен, настанен в леглото и умислен над поредната си поема — бяха решили, че те са чисто и просто загуба на време.
	Планшет остана заслушан до вратата, докато стражите се успокоят и отново се върнат към хазартните игри, с които убиваха безкрайните отегчителни часове на пост. Пажът кимна удовлетворено, прекоси стаята и разтвори широко вратите, водещи към балкона, за да погледне навън.
	— Всичко е наред, Ваше величество.
	Гилтас скочи от леглото и се насочи към прозореца.
	— Знаеш какво да правиш, нали?
	— Да, Ваше величество. Възглавниците са приготвени, за да заемат мястото ви под завивките. Ще се преструвам, че сте в стаята. И няма да позволявам на никой да влиза.
	— Много добре. Не се тревожи за Палтейнон. Няма да се появи чак до утре сутринта. Ще бъде прекалено зает да подписва името ми и да поставя кралския печат върху разни документи.
	Гилтас се приближи до балюстрадата на балкона. Междувременно Планшет вече връзваше здраво едно въже за парапета.
	— Ако всичко се развие както трябва, ще се върна до утре преди полунощ.
	— Всичко ще бъде наред — увери го елфът. Беше с няколко години по-възрастен от Гилтас. Лорана лично го бе подбрала за прислужник на сина си. И ако префектът си бе направил труда да провери миналото му, щеше да установи, че Планшет дълги години е служил на мрачния Портиос. — Съдбата ви се усмихва, Ваше величество.
	Младежът оглеждаше градината в търсене на някакво раздвижване. Той хвърли бърз поглед към прислужника:
	— Имаше времена, когато може би щях да оспоря това твърдение, Планшет. Смятах се за най-несправедливо ощетения елф на света, уловен в собствените си суета, самонадеяност и страх. Имаше времена, когато гледах на смъртта като на единствен изход. — Той посегна импулсивно и стисна ръката на прислужника. — Ти ме накара да извърна очи от огледалото, Планшет. Ти ме принуди да загърбя отражението си и да огледам света край мен. А когато те послушах, видях как народът ми страда, смазан под черния ботуш, скрит в сенките на мрачни криле, изправен пред бъдеще, в което има единствено отчаяние и сигурно унищожение.
	— Народът ви вече не живее без надежда — каза Планшет, като внимателно отдръпна ръката си, притеснен от проявеното внимание на краля. — Планът на Ваше величество ще успее.
	Гилтас въздъхна.
	— Да се надяваме, Планшет. Да се надяваме, че Съдба не се усмихва само на мен, а на целия народ.
	Той бързо се спусна по въжето и леко скочи в градината. Прислужникът го наблюдава, додето фигурата на краля най-сетне изчезна в нощта. Сетне Планшет затвори вратите към балкона и се върна при леглото на младежа. Известно време подрежда възглавниците под завивките така, че ако някой погледне, да добие впечатлението за лежащо тяло.
	— А сега, Ваше величество — каза високо, като взе една арфа и прокара пръсти през струните, — вземете лекарството си за сън, а аз ще посвиря, за да ви приспим.


>	15
>	Тасълхоф, неповторимият

	Въпреки болката и голямото неудобство, Джерард беше доволен от начина, по който се развиваха нещата. От ритника на елфа имаше непоносимо главоболие. Беше завързан за собствения си кон, а главата му висеше отпуснато край седлото. Кръвта пулсираше в слепоочията му, а бронята на нагръдника го пронизваше болезнено в стомаха и му пречеше да диша. Каишите се впиваха в кожата му и вече не си усещаше краката. Нямаше никаква представа кои бяха похитителите им, понеже така и не бе успял да ги огледа в тъмнината, а и точно в този момент превръзката през очите не му позволяваше да вижда каквото и да е. Едва не го бяха убили. Трябваше да благодари единствено на кендера, задето го бяха оставили жив.
	Да, нещата се развиваха точно според плана му.
	Движеха се от доста дълго време. Струваше му се, че пътуването е продължило десетки дни, достатъчно дълго, за да обиколят Крин поне шест пъти. Нямаше представа как се справя кендерът, но ако се съдеше по откъслечните проскимтявания някъде зад него, Джерард можеше да отсъди, че засега Тасълхоф е в относителна безопасност. После рицарят или задряма, или беше припаднал, понеже отново дойде на себе си, когато конят под него рязко спря.
	Човекът, който очевидно водеше елфите, говореше нещо на елфически. Джерард не разбираше езика. Очевидно обаче бяха достигнали целта си, понеже похитителите им се заеха да прерязват каишите, придържащи война към седлото. Някой го улови за яката на бронята, изтегли го от гърба на животното и му позволи да се свлече на земята.
	— Ставай, свиньо! — каза елфът на груб общ език. — Никой няма да те носи. — Той махна превръзката от очите му. — Към онази пещера. Ходом марш.
	Бяха пътували цяла нощ. Сега небето розовееше. Никъде не се виждаше пещера, ала един от елфите излезе напред и отмести гъсталака сплетени млади дръвчета. На фона на скалите зад гъсталака се открои тъмен проход. Елфът изтегли стената от дръвчета настрана.
	Джерард се изправи със залитане и закуца напред. Небето ставаше все по-светло и вече се обливаше в огненооранжево и морскосиньо. Огледа се за спътника си и видя, че краката на кендера стърчат от някаква торба, метната през гърба на понито. Водачът на елфите стоеше встрани от входа на пещерата и наблюдаваше мълчаливо. Наметалото го скриваше плътно и бе спуснал качулката си, но рицарят успя да мерне част от черната тъкан на мантия — дреха, каквато можеше да носи само магьосник. Джерард ставаше все по-уверен, че планът му е проработил. Сега му оставаше единствено да се надява, че ще успее да обясни кой е, преди елфите да са решили да го убият.
	Пещерата беше разположена във вътрешността на невисок хълм сред горист район, ала младият войн имаше усещането, че не се намират сред напълно изолирана местност, а съвсем близо до някое населено място. Лекият бриз носеше звука от подрънкващи камбанки — цветята, които елфите имаха обичай да засаждат под прозорците на жилищата си и чийто звън се разнасяше всеки път, щом подухнеше дори най-слаб ветрец. Освен това долавяше аромата на прясно изпечен хляб. Един поглед по посока на изгряващото слънце му бе достатъчен, за да се увери, че през нощта са пътували в западна посока. Което означаваше, че ако не са в самата столица Квалиност, поне бяха някъде в близост до нея.
	Закачуленият мъж влезе в пещерата. Двама от елфите го последваха, понесли скимтящия кендер заедно с торбата, а третият подкани Джерард да върви, като опря върха на меча си в гърба му. Останалите елфи, които ги бяха придружавали, изчезнаха в гората, отвеждайки със себе си понито и коня на рицаря. Преди да пристъпи в пещерата, Джерард се поколеба. Елфът моментално го изблъска и го принуди да залитне напред.
	Тесният коридор от другата страна ги отведе в неголяма кухина, осветена от пламък, който се полюляваше в купа с благоуханно масло. Елфите стовариха торбата с кендера на пода и го оставиха да подритва и хленчи. Единият от похитителите го сръчка с върха на ботуша си и му нареди да мълчи; щяха да го пуснат след малко, но само ако се държи добре. Елфът зад Джерард отново го бодна с меча си.
	— На колене, свиньо — нареди му той.
	Рицарят коленичи и вдигна глава. Сега вече имаше възможност да огледа лицето на непознатия по-добре. Мъжът го наблюдаваше мрачно.
	— Палин Маджере — въздъхна облекчено Джерард. — Изминах дълъг път, докато те открия.
	Палин приближи към рицаря факлата в ръката си.
	— Джерард ут Мондар. Помислих си, че може да си ти. Но откога си станал Рицар на Нерака? Най-добре обяснявай и то бързо. — Той се намръщи. — Както ти е добре известно, не храня добри чувства към този проклет Орден.
	— Да, сър — Джерард се озърна несигурно към елфите. — Спътниците ви разбират ли човешки, сър?
	— Както и джуджешки и общ — отговори Палин. — Мога да им заповядам да те убият на доста езици. Отново ще повторя: обяснявай. Имаш една минута.
	— Много добре, сър — кимна Джерард. — Нося тази броня от необходимост, а не поради личен избор. Имам за вас важни новини. Вашата сестра Лора ми разкри, че се намирате в Квалинести, така че реших да се дегизирам като врага, за да пътувам по-безопасно.
	— Какви новини? — попита Палин. Все още не вдигаше мрачната качулка и думите му долитаха от сенчестите й дълбини. Гласът му звучеше сурово и студено.
	Джерард си припомни какво говореха в последно време жителите на Утеха за Палин Маджере. Откакто бяха разрушили Академията, магьосникът се бе променил. Но не към добро. Постепенно стъпките му се бяха отклонили от пътеките на светлината и сега Палин крачеше по тъмните пътища на мрака — същите, по които бе вървял и неговият чичо Рейстлин в миналото.
	— Сър — каза рицарят. — Благородният ви баща почина.
	Палин запази мълчание. Изражението му не се промени.
	— Случи се бързо — побърза да го увери Джерард. — Смъртта го прибра почти веднага. Излезе през вратата на Странноприемницата, погледна залеза, произнесе името на майка ви, сложи ръка на сърцето си и се строполи. Бях до него, когато умря. Почина в мир, а не в болка. На следващия ден го погребахме до гроба на майка ви.
	— Каза ли нещо? — попита най-сетне Палин.
	— Да, отправи една молба към мен, която реших да ви разкрия своевременно.
	Магьосникът доста дълго се взира в Джерард. После каза:
	— А как вървят нещата в Утеха?
	— Сър? — Рицарят бе удивен, дори ужасен.
	Кендерът изплака от торбата, но никой не му обърна внимание.
	— Не чухте ли, че…? — започна Джерард.
	— Баща ми е мъртъв. Чух — отговори Палин. Той отхвърли назад качулката си и изгледа втренчено младия войн. — Вече беше на възраст. Майка ми му липсваше. Смъртта е съществена част от живота. Някои биха казали — допълни твърдо, — най-добрата част.
	Джерард зяпна. За последно беше виждал Палин преди няколко месеца, когато бе присъствал на погребението на майка си Тика. Тогава магьосникът не бе останал в Утеха задълго — отпътува почти незабавно в търсене на поредния магически артефакт. След унищожението на Академията, градчето не можеше да предложи нищо повече на Палин. А и ако се вярваше на ширещите се слухове, че всички магьосници по света бяха започнали да губят силите си, значи и с него не бе по-различно. Шепнешком се изказваха мнения, че животът вече не го привличал. Бракът му се разпадаше. И постепенно ставаше небрежен, почти безразсъден, особено когато възникнеше и най-малката възможност да се сдобие с магически артефакт от Четвъртата епоха. Беше добре известно, че този род предмети не са изгубили могъществото си и един умел чародей би могъл да извлече магията им, за да я използва за собствените си цели.
	На погребението Джерард си помисли, че Палин не изглежда добре. Очевидно последното му заминаване също не бе спомогнало здравето му да се подобри. Изглеждаше още по-измършавял и блед, движенията му подсказваха нетърпение, а в очите му се бе прокраднало нещо потайно, някакво недоверие.
	Джерард знаеше доста за Палин. Карамон обичаше да разказва с увлечение за единствения си жив син и темата неизменно се подхващаше по време на обичайните им закуски.
	Когато боговете напуснали Крин и отнесли магията заедно със себе си, Палин Маджере, най-малкият син на Карамон и Тика, все още бил многообещаващ млад магьосник. Но макар да скърбял за голямата загуба, Палин не се отказал от магията, както доста от чародеите от неговото поколение. По негова инициатива от всички страни на Ансалон се събрали магове, които започнали да полагат опити да подчинят на волята си суровата магия — тази магия, която според Палин произлизала от самите недра на света, която била там още преди идването на боговете, така че — както предполагал той — би следвало и да е преживяла заминаването им. Усилията им се увенчали с успех. Палин основал Академията за чародеи в Утеха и я превърнал в средище за обучение по магия. Академията растяла и се развивала, а междувременно магьосникът използвал уменията си, за да се сражава с драконите и това му печелело все по-голяма популярност из цяла Абанасиния.
	Ала ето, че гобленът на неговия живот започнал да се разплита.
	Изключително чувствителен към магията, преди две години Палин пръв бе доловил, че силите му започват да отслабват. В началото просто го сметнал за един от симптомите на напредналата възраст. В крайна сметка, вече прехвърлял петдесетте. Ала след него и собствените му ученици започнали да съобщават за съвсем същите проблеми. Дори младите открили, че заклинанията им се удават по-трудно отпреди и че магията ги изтощава много повече от обичайното. Очевидно възрастта не играела роля в случая.
	Заклинанията работели, но за да бъдат постигнати, изисквали от магьосника още и още усилия. Според собственото определение на Палин, да направиш магия сега било все едно да запалиш свещ в буркан. Пламъкът горял, само докато в буркана има достатъчно въздух. Когато въздухът свърши пламъкът потрепва, започва да мъжди и изгасва.
	Нима, както твърдели някои, магията била в ограничени количества? Можела ли да пресъхне като езерце в пустинята? Палин не вярвал в това. Магията била там. Усещал я. Съзирал я. Но сякаш някой пиел от езерцето в огромни количества.
	Кой или какво карало магията да пресъхва? Палин заподозрял великите дракони. Това негово убеждение се променило, след като драконесата Берил започнала да отправя повече заплахи, станала по-агресивна и изпратила армиите си да завладяват още и още територии. Съгледвачите в Квалинести бяха доложили, че причината се крие в отслабващата й магия. От дълго време вече Берил безуспешно търсела Кулата на Върховното чародейство, ала до този момент магическата гора Уейрит успешно успявала да я скрие от погледа й. Рицарите на Бодила също се включили в надпреварата за голямата награда. В този момент нуждата на драконесата да намери Кулата на Върховното чародейство била по-голяма отвсякога. Така тя започнала да заграбва колкото може повече от земите на Абанасиния, като внимавала да не привлича излишно вниманието на своята братовчедка Малис.
	Рицарите на Бодила, надареният с магически способности клон на Рицарите на Нерака, също чувствали, че могъществото им е намаляло. За това те обвинявали Палин и неговата академия за чародеи. Последвало дръзко нападение над Академията, при което Палин бил отвлечен, а слугите-дракони на Берил довършили останалото.
	След месеци на „разпити“, Сивите мантии освободили Палин. Карамон така и не бе пожелал да навлезе в подробности около мъченията, на които бяха подложили сина му, а и Джерард не беше поискал да узнае. Жителите на Утеха обаче не бяха толкова сдържани в отношението си и надълго и нашироко бяха обсъждали случая. По тяхно мнение враговете не само бяха изкривили пръстите на Палин, Сивите мантии бяха успели да изкривят и душата му.
	Лицето на Палин беше посърнало, с хлътнали бузи и големи петна под очите, сякаш не му достигаше сън. Имаше малко бръчки — кожата му се бе обтегнала върху изтънелите кости. Дълбоките вдлъбнатини около устата му, някога свидетелстващи за склонността му да се усмихва, вече изчезваха. Кестенявите му коси бяха посивели напълно. Пръстите на ръцете му — някога гъвкави и слаби, сега бяха изкривени и ужасно деформирани.
	— Освободете го — нареди Палин на елфите. — Той е соламнийски рицар.
	Елфите все още бяха изпълнени с подозрения, но се подчиниха, макар да не отделяха погледи от Джерард. Рицарят се изправи на крака, разкърши ръце и започна да разтрива схванатите си мускули.
	— Значи измина целия път дотук, преоблечен и с риск за живота си, за да ми донесеш тези новини? — осведоми се магьосникът. — Трябва да призная, че все още не виждам нуждата от кендера. Освен ако историята, която чух, не е вярна и той наистина е откраднал магически артефакт. Да го огледаме.
	Палин коленичи до торбата, в която кендерът шаваше. Протегна ръка и се опита да отвърже възлите на въжетата, ала деформираните му пръсти не успяха да се справят. Джерард бързо отмести поглед, за да не си помисли магьосникът, че го съжалява.
	— Притесни ли те гледката? — попита подигравателно Палин. Той се изправи и скри ръце в ръкавите на мантията си. — Нека не те тревожим излишно.
	— Притеснява ме, сър — отговори рицарят. — Притеснява ме да гледам как един добър човек страда така, както страдате вие.
	— Страданията, да! Бях пленник на Рицарите на Бодила в продължение на три месеца. Три месеца! Не минаваше и ден, без да ме изтезават по някакъв начин. Знаеш ли защо? Знаеш ли какво искаха? Искаха да знаят защо магическите им сили отслабват! Мислеха си, че аз имам нещо общо с това! — Той се изсмя с горчивина. — И искаш ли да знаеш защо ме пуснаха? Понеже осъзнаха, че повече не съм заплаха за тях! Просто старец, неспособен нито да ги нарани, нито да им попречи с каквото и да било.
	— Можели са да ви убият, сър — отбеляза Джерард.
	— Може би така щеше да бъде по-добре — отвърна Палин.
	Двамата потънаха в мълчание. Рицарят сведе очи към пода. Даже кендерът мълчеше и се бе укротил.
	Магьосникът въздъхна едва доловимо. Протегна смазаната си ръка и я сложи на рамото на Джерард.
	— Прости ми — произнесе малко по-сдържано. — Не обръщай внимание на онова, което казвам. Напоследък съм готов да се обидя и от най-малкото. И все още не съм ти благодарил, задето ми донесе новината за смъртта на баща ми. Сега го правя. Съжалявам, че си е отишъл, но не мога да го оплача. Както казах, сега той е на едно по-добро място. — Да, зная — добави, като погледна проницателно младия войн. — Вече съм почти сигурен, че едва ли си дошъл чак дотук единствено заради това. Дегизировката те е поставила в огромна опасност, Джерард. Ако Мрачните рицари те бяха разкрили, вероятно щяха да те подложат на далеч по-големи мъки, отколкото изпитах аз, а накрая щеше да изгубиш и живота си.
	Тънките устни на Палин се разтегнаха в горчива усмивка:
	— Какви други новини те водят при мен? Едва ли са добри. Никой не би рискувал живота си, за да ми донесе добри новини. А и как изобщо беше сигурен, че ще ме откриеш?
	— Не аз открих вас, сър — поправи го рицарят. — А вие мен.
	В началото Палин го изгледа объркано, след което кимна на себе си:
	— Аха, разбирам. Приказките за артефакт, който някога е принадлежал на моя чичо Рейстлин. Знаел си, че това ще подразни любопитството ми.
	— Надявах се, сър — отвърна Джерард. — Предполагах, че или елфът при моста е част от съпротивата или най-малкото самият мост ще бъде под наблюдение. След това просто се доверих на предположението, че един магически артефакт в комбинация с името Маджере ще успее да стигне до вас.
	— Допуснал си голям риск, като си се доверил на елфите. Както вече забеляза, част от тях не биха се поколебали да погубят някого като теб.
	Джерард погледна към двамината елфи — Калиндас и Келевандрос, ако помнеше правилно имената им. Не отделяха очи от него, а ръцете им неизменно бяха близо до дръжките на мечовете.
	— Бях напълно наясно, сър — призна той. — Но това бе единственият начин да се свържа с вас.
	— Значи да приема, че няма никакъв артефакт? — поинтересува се Палин, прибавяйки към тона си нотка на горчиво разочарование. — Било е просто хитрост.
	— Дори напротив, сър. Има артефакт. Това отчасти е и причината, заради която предприех това пътуване.
	При последните думи кендерът отново започна да писука, дори още по-високо и настоятелно отпреди. Започна да тропа с крака по земята и да се търкаля наляво-надясно.
	— В името на всичко свято, накарайте го да млъкне — нареди раздразнено Палин. — Хленченето му ще събере всички мрачни рицари околовръст. Внесете го вътре.
	— Най-добре да го оставим в торбата, Учителю — каза Калиндас. — Така няма да успее да намери обратния път за навътре.
	— Много добре — даде разрешението си магьосникът.
	Единият от елфите нарами торбата с кендера. Другият се втренчи заплашително в Джерард и зададе въпрос.
	— Не — отговори Палин. — Не е необходимо да му завързваме очите. Той е от школата на стария Орден: от онези, които все още вярват в достойнството.
	Елфът, който носеше кендера, тръгна към дъното на пещерата и — за най-голямо удивление на рицаря — продължи право през стената. Палин го последва, като сложи ръка на рамото на Джерард и го засили напред. Илюзията за стена бе така истинска, че не му остана нищо друго, освен да се присвие точно в момента, в който тялото му се канеше да срещне острите назъбени камъни.
	— Май някои заклинания все още работят — обади се Джерард с респект.
	— Някои — съгласи се магьосникът. — Но са доста капризни. Заклинанието може да те предаде във всеки един момент, така че се налага постоянно да бъде поддържано.
	Джерард най-сетне изплува от стената, за да открие, че са попаднали в чудно красива градина, засенчена от дървета, чиито клони образуваха плътна завеса около и над тях. Калиндас остави торбата с кендера на покритата с каменна настилка пътека сред градината. Недалече от тях се виждаше искрящо чисто езерце. До него имаше столове, направени от сплетени върбови клони и маса от най-чист кристал.
	Палин каза нещо на Келевандрос. Джерард помисли, че разпознава името „Лорана“. Елфът се отдалечи, като тичаше леко между дърветата.
	— Разполагате с верни стражи, сър — обади се рицарят, като проследи Келевандрос с поглед.
	— Принадлежат към домакинството на Кралицата-майка — отвърна магьосникът. — Служат на Лорана от години, още от смъртта на съпруга й. Можеш да седнеш.
	Палин направи сложно движение с изкривената си ръка. Пред тайния проход за навън се спусна завеса от падаща вода, която напълно го замаскира.
	— Пратих го да извести Кралицата за пристигането ти. Сега си гост в нейния дом. Или по-скоро в една от градините в дома й. Тук си в безопасност, доколкото някой може да бъде в безопасност в тези мрачни времена.
	Джерард с благодарност свали нагръдника и разтри натъртените си ребра. Напръска лице с вода от езерцето и пи на големи глътки.
	— Вече можеш да го пуснеш — нареди Палин.
	Калиндас развърза торбата и от нея изскочи един зачервен от негодувание кендер с дълга, разчорлена коса. Той си пое дълбоко въздух и избърса чело:
	— Фю! Започваше да ми призлява от миризмата на тази торба.
	Кендерът отметна косата от лицето си и се огледа с интерес.
	— Гледай, гледай — каза. — Тази градина е красива. Има ли рибки в това езеро? Дали мога да уловя една, как мислите? Доста беше тесничко в онази торба и наистина предпочитам да яздя, вместо да ме разнасят насам-натам. А и нещо постоянно ме ръгаше ей тук в хълбока. Бих се представил — заяви разкаяно, очевидно забелязал, че не се държи според правилата на възпитаното общество, — но страдам от… — Уловил погледа на Джерард, кендерът наблегна: — Страдам от сияен удар по главата и не съм много сигурен кой съм всъщност. Но ти ми изглеждаш ужасно познат. Срещали ли сме се преди?
	По време на цялата реч Палин Маджере бе запазил мълчание. Лицето му беше изгубило цвета си. Той отвори уста, но не успя да проговори.
	— Сър — протегна ръка към него рицарят. — Сър, трябва да седнете. Не изглеждате добре.
	— Не се нуждая от помощта ти — отсече магьосникът, като отблъсна ръката му. Той се взря внимателно в кендера.
	— И стига с тези глупости — заяви студено. — Кой си ти?
	— Кой смяташ че съм? — парира въпросът му кендерът.
	Палин се канеше да му даде подобаващ отговор, но явно успя да се овладее, защото помълча малко и каза:
	— Приличаш ми на кендер, когото някога познавах. Казваше се Тасълхоф Кракундел.
	— А ти пък малко приличаш на един мой приятел на име Палин Маджере — отговори събеседникът му, като го оглеждаше с интерес.
	— Аз съм Палин Маджере. Кой си…
	— Наистина? — Кендерът облещи очи. — Ти си Палин? Какво ти се е случило? Изглеждаш ужасно! Да не си бил болен? Бедничките ти ръце. Дай да ги погледна. Казваш, че мрачните рицари са ти причинили това? Как? Да не са използвали чук, понеже на това ми прилича…
	Палин прикри пръстите си с ръкавите и се отдръпна от него.
	— Каза, че ме познаваш, кендере? Откъде?
	— Просто те видях на първото погребение на Карамон. Двамата си поговорихме хубаво, обсъждахме Кулата на Върховното чародейство в Уейрит и това, че си начело на Белите мантии, и Даламар беше там, но беше водач на Конклава, а приятелката му Джена пък беше начело на Червените мантии, а…
	Палин погледна намръщено Джерард.
	— За какво говори той?
	— Не му обръщайте внимание, сър. Държи се като побъркан, още откакто го намерих. — Сега беше ред на рицаря да изгледа замислено магьосника. — Казахте, че ви напомнял за „Тасълхоф“. Той също твърдеше, че се казва така, докато не започна да дрънка всички онези глупости, че имал амнезия. Знам, че може би звучи странно, но баща ви също смяташе, че кендерът е истинският Тасълхоф.
	— Баща ми беше възрастен човек — отвърна Палин. — И както мнозина старци, вероятно отново е преживявал отминалите славни дни. И все пак — добави тихо, сякаш на себе си, — наистина прилича на Тасълхоф!
	— Палин? — повика един глас от далечния край на градината. — За какво говори Келевандрос?
	Джерард се обърна, за да види пред себе си жена от расата на елфите, чиято красота приличаше на зимния здрач. Вървеше право към тях, поела по каменната пътека. Косата й бе дълга и с цвета на мед, примесен със слънчеви лъчи. Носеше роба от ефирна материя, която я караше да изглежда така, сякаш е облечена в нежна мъгла. Жената забеляза Джерард и го изгледа невярващо, твърде разгневена, за да види кендера, който подскачаше щастливо нагоре-надолу и се опитваше да привлече вниманието й.
	Рицарят се поклони неумело, объркан и поразен от внезапно благоговение.
	— Довел си един мрачен рицар тук, Палин? — обърна се ядосано към магьосника Лорана. — В нашата тайна градина! Какво означава всичко това?
	— Той не е мрачен рицар, Лорана — обясни сковано Палин. — Както, впрочем, вече имах възможност да обясня на Келевандрос, но той очевидно не ми е повярвал. Този човек е Джерард ут Мондар, рицар на Соламния, близък приятел на баща ми в Утеха.
	Лорана изгледа скептично младия войн.
	— Сигурен ли си, Палин? Защо тогава носи противната черна броня?
	— Нося бронята единствено като маскировка, милейди — намеси се Джерард. — Сама виждате, че се възползвах от първата удала ми се възможност да я сваля от гърба си.
	— Само така е можел да се промъкне необезпокоявано в Квалинести — допълни магьосникът.
	— Моля за вашето извинение, сър рицарю. — Лорана протегна към него бялата си деликатна ръка. И все пак, когато Джерард я пое, усети под пръстите си загрубялата кожа от времената, когато същата тази ръка бе държала щит или въртяла меч, от времената, когато бяха наричали Лорана Златния генерал. — Простете ми. Добре дошли в моя дом.
	Джерард отново се поклони, изпълнен с дълбока почит. Искаше му се да каже нещо умно и на място, ала чувстваше езика си надебелял, както чувстваше надебелели ръцете и краката си. Той се изчерви и смотолеви нещо, което съвсем скоро затихна от безсилие.
	— Мен, Лорана! Виж мен! — извика кендерът.
	Сега тя наистина се обърна, за да го огледа хубаво. И явно онова, което видя, я остави без дъх. Устните й се разтвориха, а устата й увисна. Тя сложи ръка на сърцето си и отстъпи крачка назад, без да отделя очи от него.
	— Алшана, Квинести-Па! — прошепна. — Не може да бъде!
	Палин я наблюдаваше внимателно.
	— Ти също го позна, нали?
	— Но, разбира се! Това е Тасълхоф! — извика замаяно Лорана. — Но как… Къде…
	— Значи аз съм Тасълхоф? — попита разтревожено кендерът. — Сигурна ли си?
	— Какво те кара да смяташ, че не си? — отвърна тя.
	— Винаги съм смятал, че съм — каза сериозно Тас. — Но никой не ми вярваше и вече започвах да си мисля, че съм допуснал грешка. Но щом ти казваш, че съм, Лорана, тогава всичко е ясно. Най-малко ти от всички можеш да грешиш. Имаш ли нещо против да те прегърна?
	Тас обгърна ръце около кръста й. Тя озадачено погледна към Палин и Джерард, търсейки обяснение.
	— Сериозно ли говорите? — настоя рицарят. — Простете ми, милейди — поруменя той, осъзнал, че едва ли не е нарекъл Кралицата-майка лъжкиня, — но Тасълхоф Кракундел е мъртъв от повече от трийсет години. Как е възможно? Освен ако…
	— Освен ако какво? — попита остро магьосникът.
	— Освен ако цялата невероятна история е вярна. — Джерард замълча, замислен над новото развитие на събитията.
	— Но, Тас, къде си бил досега? — поиска да узнае Лорана, докато взимаше един от пръстените си, точно когато той съвсем случайно се канеше да изчезне под ризата му. — Както каза сър Джерард, всички те смятахме за мъртъв!
	— Знам. Видях гробницата. Много е хубава — кимна кендерът. — Там се запознах със сър Джерард. Все пак няма да е зле, ако поработите над околностите и чистотата — с всичките му там кучета, нали се сещаш, а и самата гробница не е в идеално състояние. Когато се появих в нея, тъкмо я удряше гръмотевица. Чу се невероятен трясък и после част от мрамора рухна. А и вътре е страшно тъмно. Няколко прозореца направо ще преобразят местенцето…
	— Трябва да поговорим, Палин — прекъсна го рицарят. — Някъде, където никой няма да ни чува.
	— Съгласен съм. Лорана, сър Джерард носи и други тъжни новини. Баща ми е мъртъв.
	— О! — Кралицата притисна ръка към устата си. Сълзите изпълниха очите й. — О, Палин, съжалявам. Сърцето ми тъжи за него и все пак тъгата изглежда неуместна. Сега той е щастлив — добави със завист. — Двамата с Тика са заедно. Да влезем вътре — каза, като хвърли поглед към градината. Тасълхоф вече шляпаше из декоративното езерце, за да поразхвърля цветовете на лилиите и да подплаши рибките. — Не бива да говорим тук. — Въздъхна. — Боя се, че дори собствената ми градина вече не е безопасно място.
	— Какво се е случило, Лорана? — попита разтревожено магьосникът. — Защо градината ти вече да не е безопасна?
	На гладкото чело на кралицата се бе появила съвсем фина бръчица.
	— По време на бала с маски вчера разговарях с наместник Медан. Изрази подозренията си, че имам нещо общо с бунтовниците. И ме подкани да използвам връзките си, за да ги накарам да прекратят действията си. Напоследък драконесата Берил е станала страшно изнервена. Заплашва да изпрати армиите си срещу нас. Все още не сме подготвени за нападение.
	— Не обръщай внимание на Медан. Единственото, което го интересува, е собствената му безценна кожа.
	— Вярвам, че той ми желае доброто, Палин — отвърна Лорана. — Наместникът също не обича драконесата.
	— Той не обича никой друг освен самия себе си. Не се заблуждавай от измамната му загриженост. Медан спестява неприятностите на Медан, това е всичко. Изпитва затруднения. Ако атаките продължат, по-старшите от него ще го освободят от сладката длъжност, а от онова, което чувам за новия Господар на Нощта Таргон, нищо чудно да поискат и главата му. А сега, ако ме извиниш, ще снема от себе си това тежко наметало. Ще се видим в атриума.
	Палин се отдалечи забързано, последван от дебелите гънки на пътническия си плащ. Крачеше уверено и пъргаво. Лорана разтревожено го проследи с очи.
	— Мадам — най-сетне успя да намери думите си Джерард. — Съгласен съм с Палин. Не бива да се доверявате на този наместник Медан. Той е мрачен рицар и макар те да говорят за чест и саможертва, думите им са празни, както са празни душите им.
	— Зная, че сте прав — поклати глава тя. — И все пак съм виждала семената на доброто да попадат в най-мрачното блато и, независимо от нездравословните миазми, от тях да израстват силни и красиви цветя. Но има и такива, за които се грижиш дълго, поливаш редовно и държиш на светло, но накрая береш горчиви плодове.
	Тя продължаваше да се взира след Палин. После въздъхна, кимна замислено и се обърна.
	— Хайде, Тас. Бих искала ти и Джерард да разгледате и останалите чудеса у дома.
	Радостен и измокрен до кости, Тасълхоф се покатери вън от езерцето.
	— Ти върви, Джерард. Трябва да поговоря с Лорана за момент. Тайна е — допълни.
	Лорана се усмихна на кендера.
	— Много добре, Тас. Разкажи ми за тайната си. Калиндас — нареди на елфа, който през цялото време бе запазил мълчание и търпеливо изчакваше нарежданията й, — придружи Джерард до къщата. Настани го в някоя от стаите за гости.
	Калиндас се подчини. Докато въвеждаше рицаря в дома и му показваше забележителностите, тонът му оставаше любезен, но ръката му не слизаше и за миг от дръжката на меча.
	Когато останаха сами, Лорана се обърна към кендера.
	— Да, Тас — каза му. — Какво има?
	Той изглеждаше изключително обезпокоен.
	— Това е много важно за мен, Лорана. Сигурна ли си, че аз съм Тасълхоф? Напълно ли си сигурна?
	— Да, Тас, сигурна съм — усмихна се снизходително тя. — Не знам откъде или защо, но съм напълно убедена, че именно ти си Тасълхоф.
	— Просто не се чувствам като него — продължи откровено той.
	— Вярно е, не приличаш на себе си — съгласи се кралицата. — Не си толкова весел, колкото те помня. Може би се дължи на скръбта ти по Карамон. Той живя истински, Тас. Живот, изпълнен с любов, чудеса и радост. Да, получи своя дял от тъгата и нещастието, но мрачните дни само правят светлите по-хубави. Ти беше добър приятел. Карамон те обичаше. Недей да тъжиш. Той надали би искал от теб да бъдеш нещастен.
	— Не, не това ме прави нещастен — протестира Тас. — Тоест, наистина бях нещастен, когато той умря, понеже беше страшно неочаквано, макар да го очаквах. И понякога усещам в гърлото ми да засяда нещо, когато се сетя, че го няма, но буцата в гърлото е едно, а онова, за което ти говоря — съвсем друго. Никога не съм чувствал нещо подобно, Лорана.
	— Разбирам. Може би ще го обсъдим малко по-късно — предложи тя и понечи да тръгне към входа на къщата.
	Тас я улови за ръкава и увисна така, сякаш се бореше за живота си:
	— Говоря ти за чувството, което изпитах, когато видях дракона!
	— Какъв дракон? — Лорана беше спряла и го наблюдаваше внимателно. — Кога си видял дракон?
	— Докато двамата с Джерард яздехме към Квалинести. Драконът се приближи да ни огледа. Бях… — Той замълча. После прошепна ужасено: — Мисля, че бях… изплашен. — Тас я загледа с кръгли очи, очаквайки разкритието на това противоестествено явление да накара кралицата да припадне от ужас.
	— Мъдро е да бъдеш изплашен, Тас — отвърна тя, като явно приемаше ужасните новини с прекалено спокойствие. — Драконесата Берил е противен, страховит звяр. Ноктите й са опръскани с кръв. Всички знаят, че е жесток тиранин и ти не си първият, изпитал страх в присъствието й. Хайде, да не караме останалите да чакат.
	— Но това съм аз, Лорана! Тасълхоф Кракундел! Герой на Копието! — Кендерът се удари ожесточено в гърдите. — Аз не се страхувам от нищо. В едно друго време съществува гигант, който се кани да стъпи върху мен и вероятно да ме превърне в палачинка, но не чувствам нищо повече от леко неудобство в стомаха, когато се замисля. Това обаче е друго. — Той въздъхна продължително. — Сигурно грешиш. Не може да съм Тасълхоф и да се страхувам.
	Кендерът беше наистина разстроен, поне това се виждаше със сигурност. Лорана го изгледа замислено.
	— Да, може би е различно. Колко странно. И преди си се навъртал около дракони, Тас.
	— Всякакви видове дракони — поправи я гордо той. — Сини и червени, и зелени, и черни, бронзови, медни, сребърни, златни. Дори се повозих на гърба на един от тях. Беше великолепно.
	— И никога досега не си изпитвал драконов страх?
	— Спомням си, че си мислех колко красиви са драконите по свой необикновен, страшен начин. И се страхувах, но винаги за приятелите си, не за самия мен. През по-голямата част от времето.
	— Звучи ми като описание на другите кендери — произнесе замислено тя. — За кендерите, които наричаме „опечалените“. Някои от тях със сигурност са изпитвали драконов страх и преди, по време на Войната на Копието и след това. Но защо сега се чувстват по различен начин? Никога не се бях замисляла.
	— Много пъти хората не мислят за нас — кимна с разбиране Тас. — Не се чувствай зле.
	— Но аз се чувствам зле — въздъхна Лорана. — Трябваше да направим нещо, за да помогнем на народа ти. Просто се случваха твърде много други неща, които бяха по-важни. Или поне ги намирахме за такива. Ако този страх е различен от драконовия, какъв ли може да бъде? Може би е някакво заклинание?
	— Ами да! — извика Тас. — Заклинание! Проклятие! — Беше направо в екстаз. — Драконът ме е прокълнал. Мислиш ли?
	— Наистина не зная — започна кралицата, ала кендерът не я чуваше.
	— Проклятие! Аз съм прокълнат! — Той въздъхна толкова облекчено, че всички дървета в градината си отдъхнаха. — Драконите са ми правили толкова много други неща, но досега никой от тях не ме беше проклинал. Почти толкова хубаво е, колкото когато Рейстлин ме превърна в патица. Благодаря ти, Лорана — изрече, докато трескаво разтърсваше ръката й. Съвсем случайно последното я лиши и от останалите й пръстени. — Нямаш представа каква тежест смъкна от раменете ми. Сега отново мога да бъда Тасълхоф. Прокълнатия Тасълхоф! Да отидем да кажем на Палин!… Ей, като заговорихме за Палин — разнесе се пронизителният му шепот, — кога пък е станал черноризец? Когато го видях за последно, беше начело на Ордена на Белите мантии! Какво го е накарало да размисли? Да не би да е бил Рейстлин? Да не би някой друг да насоля… наслоя… населява тялото на Палин?
	— Черни мантии, бели мантии, червени мантии, разликата вече я няма, Тас — отговори Лорана. — Палин носи черна мантия, понеже искаше да се слее с нощта. — Тя го изгледа зачудено. — Но никога не е бил начело на Ордена на Белите мантии. Какво те кара да мислиш така?
	— Започвам да се обърквам — рече Тасълхоф. — Наистина не се срамувам да ти го призная, Лорана. Ужасно съм объркан. Може би някой населява и моето тяло — добави, но без да влага много големи надежди.
	С всички тези странни чувства и буци в гърлото, просто едва ли беше останало място и за още някой там.


>	16
>	Разказът на Тасълхоф

	Домът на Кралицата-майка бе построен на скалист склон, откъдето се откриваше изглед към цял Квалинести. Както и всички останали елфически постройки, и нейната къща се сливаше с природата и изглеждаше като естествена част от пейзажа. Строителите бяха издигнали този дом така, че да се възползват изцяло от скалистото лице на ската. Гледана отдалече, къщата приличаше на обрасъл рид. Само когато човек приближеше достатъчно, успяваше да си даде сметка, че в действителност дърветата са стени, че клоните им оформят покрив, а издадените скали са незаменима част от цялата постройка.
	Северната стена на атриума бе изградена тъкмо по подобен начин. Цветята и ниските дървета цъфтяха, по клоните пееха птички. По скалите се стичаше бистро поточе и оформяше по пътя си малки езерца. И понеже всяко езерце бе с различна дълбочина, звукът от стичащата се вода се чуваше по различен начин, като всичко това оформяше великолепна музикална хармония.
	Тасълхоф бе изцяло запленен само от факта, че във вътрешността на нечия къща може да има цял водопад. Той се изкатери по скалите и едва не си счупи главата, докато се пързаляше по хлъзгавите от влагата скали. Кендерът възкликваше на висок глас всеки път, когато откриеше гнездо, изтръгваше из корен редки растения, докато се опитваше да откъсне някое цвете и накрая дори се наложи Калиндас да го смъкне насила, понеже иначе бе готов да се изкатери и до самия таван.
	Това беше Тасълхоф. Колкото по-дълго го наблюдаваше Палин, толкова повече се убеждаваше, че този кендер е именно кендерът, който тъй добре бе познавал преди повече от трийсет години. Забеляза, че и Лорана не изпуска малкия разбойник от очи. Гледаше го объркано и с някаква почуда. В себе си магьосникът намираше за твърде вероятно кендерът да се е лутал по света в продължение на трийсет и осем години и накрая просто да му е хрумнало да се отбие, за да побъбри с Карамон.
	Почти веднага отхвърли тази мисъл. Може би всеки друг кендер, но не и Тасълхоф. Този кендер беше уникален, както обичаше да казва баща му. Или може би не беше? Дали пък ако си бяха дали труда да опознаят и други от расата му, нямаше да открият, че всички кендери могат да бъдат верни и състрадателни приятели? Но ако Тас не се бе размотавал наоколо почти четирийсет години, откъде тогава идваше?
	Палин изслуша изключително внимателно историята на рицаря за това как кендерът се появил в гробницата по време на нощта на бурята (стори му се знаменателен момент, така че си го отбеляза мълчаливо), как Карамон го разпознал, за последвалата смърт и думите, с които се бе обърнал към сър Джерард.
	— Баща ви беше изключително разстроен, че не вижда своя брат Рейстлин. Спомена, че Рейстлин е обещал да го изчака. И тогава отправи към мен предсмъртното си желание, сър — завърши младият войн. — Поиска от мен да отведа Тасълхоф при Даламар. Допускам, че става дума за магьосника с печална известност?
	— Предполагам — отговори уклончиво Палин, решен да не издава собствените си мисли.
	— Съгласно Кодекса на честта, сър, съм обвързан със задължението да изпълня искането му. Но след като магьосникът Даламар е изчезнал от години и никой не знае къде е, не съм сигурен как да постъпя.
	— Нито пък аз — отговори Палин.
	Последните думи на баща му бяха любопитни. Много добре му бе известна твърдата вяра на Карамон, че Рейстлин няма да напусне измерението на смъртните, без да е дочакал своя брат.
	— Двамата с Рейст сме близнаци — обясняваше баща му. — И понеже е така, никой от двама ни не може да напусне този свят без другия. Боговете му позволиха да почива в мир, но го събудиха по време на Войната на Хаоса. Тогава той ми каза, че ще ме изчака.
	Рейстлин наистина се бе върнал сред живите по време на войната. Беше отишъл в Странноприемницата и двамата с Карамон си бяха поговорили. Тъкмо тогава, според бащата на Палин, магьосникът потърсил прошка от брат си. Самият Палин никога не бе поставял под въпрос вярата на Карамон в неговия брат неверник, но личното му мнение беше, че баща му просто е съчинил всичко от желание да успокои напиращите горчиви спомни.
	И все пак знаеше, че няма право да опитва да отклони Карамон от вярата му. В края на краищата, никой не можеше да каже със сигурност какво се случва с душите на умрелите.
	— Кендерът упорито твърди, че се е прехвърлил напред във времето с помощта на магическо устройство. — Джерард поклати глава с усмивка. — Това поне е най-оригиналното извинение, което съм чувал някога от малките крадци.
	— Не е извинение — обади се на висок глас Тасълхоф. На няколко пъти по време на разказа на рицаря бе опитал да се намеси, додето най-сетне Джерард не го бе заплашил, че ако не млъкне, отново ще му запуши устата. — _Не съм_ откраднал устройството. Физбан ми го даде. И наистина _пътувах_ напред във времето. Два пъти. Първия път закъснях, а втория… не знам какво стана.
	— Джерард, имаш ли нещо против да погледна устройството? — обади се Палин. — Може би това ще ни помогне да открием търсения отговор.
	— Ще ти го покажа! — предложи с готовност Тас. Той започна да рови из джобовете си, надникна в пазвата на ризата, опипа крачолите си. — Трябва да е тук някъде, сигурен съм…
	Магьосникът погледна обвинително рицаря.
	— Ако артефактът наистина е толкова важен, колкото ми го описа, защо си позволил на кендера да го задържи? Ако изобщо все още е в него…
	— Не съм му позволявал, сър — защити се Джерард. — Вече не зная колко пъти му го отнемах. Артефактът продължава да се връща при него. Той твърди, че устройството просто работи по този начин.
	Пулсът на Палин се ускори. Усети как го връхлита топла вълна. Ръцете му — неизменно студени и вкочанени, сякаш отново се възвръщаха към живот. Лорана несъзнателно бе станала на крака.
	— Палин! Нали не предполагаш, че… — започна тя.
	— Намерих го! — извика тържествуващо Тас. Той измъкна артефакта от ботуша си. — Искаш ли да го подържиш, Палин? Няма да ти направи нищо.
	Устройството бе достатъчно малко, за да се побере в ботуша на кендера. И все пак, сега Тас го държеше и с двете си ръце. А никой от тях не бе забелязвал да променя размера или формата си. Изглеждаше така, като че винаги придобиваше този размер и тази форма, които му бяха необходими, независимо от обстоятелствата. И ако нещо се променяше, то бе начинът, по който наблюдателят го възприемаше.
	По повърхността му искряха древни скъпоценни камъни — рубини, сапфири, диаманти, смарагди. Камъните улавяха светлината на слънчевите лъчи и я разпръскваха по околните стени. Изглеждаше така, сякаш от шепите на кендера се издига истинска дъга.
	Палин понечи да вземе устройството, но нещо го накара да спре. Внезапно усети неясен страх. Не се страхуваше, че артефактът може да го нарани. Много добре знаеше, че не би го направил. Беше виждал устройството за време още като момче, понеже собственият му баща го показваше с гордост на децата си. Освен това магьосникът много добре бе запомнил как изглежда предметът от проучванията си. Беше виждал скици из книгите в Кулата на Върховното чародейство. Това беше Устройството за Пътуване във времето, един от най-великите и могъщи артефакти, създавани някога от обитателите на Кулите. Нямаше да го нарани, но със сигурност би имал върху него ужасни, непоправими последици.
	От опит знаеше, че ще изпита невероятно удоволствие само от досега с този предмет: щеше отново да изпита старата магия, чистата, обичаната магия, която идва при теб неопетнена, отдадена свободно, дар в знак на доверие, благословия от боговете. Да, щеше да усети магията, но едва доловимо, както човек вдъхва аромата на розовия цвят, изсушен между страниците на книга — просто спомен. И понеже беше просто спомен, след удоволствието идваше болката. Горящата болка по изгубеното.
	Но не можеше да се въздържи. Помисли си: „Може би този път ще успея да го задържа. Може би с този артефакт магията ще се върне обратно при мен.“
	Палин докосна устройството с треперещи, изкривени пръсти.
	Слава… блясък… забрава…
	Той извика, стиснал артефакта в ръка. Скъпоценните камъни се врязваха в плътта му.
	Истина… красота… изкуство… живот…
	Сълзите избликнаха от очите му и започнаха да се стичат по бузите.
	Смърт… загуба… празнота…
	Палин изхлипа горестно за всичко, което беше изгубил. Плачеше за смъртта на баща си, заради трите изчезнали от небето луни, за унищожените си ръце… Плачеше, защото бе предал всичко, в което някога вярваше, заради собственото си лекомислие и отчаяните си опити отново да постигне екстаза.
	— Изглежда зле. Дали да не направим нещо? — попита смутено рицарят.
	— Не, сър. Не бива — напомни му внимателно Лорана. — Нищо не можем да сторим за него. Не е _необходимо_ да го правим. Той има нужда от това. Макар сега да страда, после ще се почувства далеч по-добре.
	— Ужасно съжалявам, Палин — извика разкаяно Тас. — Не вярвах, че ще ти навреди. Наистина! Не мен никога не е посягало.
	— Разбира се, че няма да те нарани, глупав кендер такъв! — отговори магьосникът. Болката живееше в него, извиваше се и караше сърцето му да трепка като уловена от змия птица. — За теб този предмет не е нищо повече от красива играчка! А за мен — наркотик, носещ прекрасни, безметежни сънища. — Гласът му беше одрезгавял. — Поне докато ефектът му не отслабне. Когато сънят свърши, отново ще се събудя, окован в отчаянието и горчивината на всекидневието.
	Той отново постави ръка върху артефакта, за да затули блясъка на неизброимите скъпоценни камъни.
	— Някога — произнесе с напрегнат глас — може би щях да имам силата да сътворя устройство като това. Някога може би щях да имам възможността да се превърна в онова, което твърдиш, че съм бил — Глава на Ордена на Белите мантии. И вероятно бих имал бъдещето, което моят чичо предвиждаше за мен. Чародей — велик и могъщ магьосник. Погледнах в устройството и съзрях себе си. Но се взирам в огледалото и виждам единствено недостижимата далечина.
	Той разтвори длан. Сълзите му пречеха да вижда ясно артефакта. Съзираше единствено магията му — премигваща, подигравателна, изплъзваща се.
	— Ученията ми изтляват, силата ми отслабва с всеки изминал ден. Без магия за нас остава само един изход, само една надежда и тя е, че смъртта ще се окаже по-добра от непривлекателния живот, който сме принудени да водим!
	— Палин, не бива да говориш така! — заяви строго Лорана. — Точно така мислехме и говорехме в дните преди Войната на Копието. Спомням си как Рейстлин ни казваше, че надеждата е просто морков под носа на магарето, с който го караш да продължава да върви напред. И да — вървяхме напред, но накрая получихме своята отплата.
	— Така е — съгласи се Тас. — Аз лично изядох моркова.
	— Да, може би си права — отвърна с подигравателна усмивка магьосникът. — Получихме своята отплата. Унищожен свят, в който да страдаме!
	Все още усещаше болезнения ефект от досега с артефакта. Острите камъни бяха порязали кожата на дланта му. Но продължаваше да го държи — грижовно и някак алчно. Понеже болката бе за предпочитане пред мъчителното чувство за вкочаненост.
	Джерард се покашля смутено.
	— Значи, сър, можем да приемем, че съм бил прав — произнесе неуверено. — Това е могъщ магически артефакт, останка от Четвъртата епоха?
	— Да — потвърди Палин.
	Те зачакаха да каже още нещо, но магьосникът отказа да задоволи любопитството им. Искаше просто да го оставят на мира. Искаше да бъде сам. Да събере мислите си, пръснати и разтревожени като плъхове, които се раздвижват, когато някой освети смрачена пещера. Мисли, които пропълзяваха в първата пукнатина, за да се скрият или наблюдаваха ярката светлина със замаяни, проблясващи очи. Вместо това се налагаше да понася събеседниците си, да отговаря на глупавите им, безсмислени въпроси. Налагаше се да чуе останалата част от историята на Тасълхоф.
	— Разкажи ни какво се случи, Тас — изрече Палин. — Но не започвай отново с някоя от историйките ти за вълнестия мамут. Важно е.
	— Разбирам. — Кендерът очевидно беше впечатлен от сериозността на тона му. — Ще говоря само истината. Обещавам. Всичко започна, когато ми се наложи да присъствам на погребението на един кендер, изключително добър мой приятел, когото бях срещнал предния ден. Цяло нещастие, неприятна среща в гората. Получило се така, че… ъъм… — Тас хвърли бърз поглед към смръщените вежди на магьосника. — Но това сега няма значение, както казват гномите. Ще ви разкажа историята по-късно. И така, по време на погребението ми хрумна, че малко кендери доживяват възраст, която вие, например, бихте нарекли преклонна. Самият аз вече бях живял доста по-дълго от повечето кендери, тъй че внезапно осъзнах, че Карамон навярно щеше да живее много повече от мен. А единственото нещо, което ми се искаше да сторя още приживе, бе да кажа на всички колко добър приятел е бил Карамон за мен. Струваше ми се, че вероятно най-доброто време за подобно изказване ще бъде на неговото погребение. Но ако той умреше след мен, да присъствам на погребението му би било нещо като непреодолим проблем… Както и да е, един ден разговарях с Физбан по въпроса и той ми отговори, че онова, което искам да сторя е чудесно и благородно, и че той може да ми помогне. Можех да държа реч на погребението на Карамон, като се прехвърля напред във времето, точно когато ще се случи събитието. После ми даде устройството и ме инструктира много строго да прескоча дотам, да произнеса речта си и да се връщам възможно най-бързо. „Никакво размотаване“, точно такива бяха думите му. Между другото — рече разтревожено кендерът, — не мислите, че Физбан би сметнал това пътуване за „размотаване“, нали? Понеже наистина се радвам, че виждам отново всичките си стари приятели. Много по-забавно е, отколкото върху теб да стъпи гигант.
	— Продължавай с историята, Тас — нареди му стегнато Палин. — Ще обсъдим това по-късно.
	— Добре. Така че взех устройството и се прехвърлих напред във времето, но нали разбирате, Физбан понякога оплесква нещата. Винаги забравя или как се казва, или къде му е шапката, а пък шапката си е на главата му, или как се прави заклинание за огнена топка, тъй че предполагам, просто не е преценил както трябва. Понеже, когато се прехвърлих напред във времето първия път, погребението на Карамон беше свършило. Пропуснах го. Пристигнах точно навреме за закуската след това. И макар да си прекарах страхотно и да си побъбрих с много народ, и макар бухтичките с крема-сирене на Джена да бяха направо страхотни, все пак не постигнах онова, което ми се искаше. После си спомних, че бях обещал на Физбан да не се размотавам, така че просто се върнах… И за да бъда напълно честен — той наведе глава и започна да чертае нещо с крак по земята, — след това просто забравих, че ми се искаше да произнеса реч на погребението на Карамон. Но имам оправдание. Започна Войната на Хаоса и се биехме срещу разни сенки и се запознах с Дуган и Ъша, твоята съпруга, Палин. Всичко ми се струваше невероятно интересно и вълнуващо. Тогава изведнъж светът беше изправен пред унищожение, а един ужасно неприятен гигант се канеше да ме направи на палачинка, когато изведнъж се сетих, че така и не съм успял да говоря на погребението на Карамон. Тъй че активирах устройството наистина бързичко и се върнах тук, за да кажа на всички колко добър приятел беше той. Точно преди гигантът да стъпи върху мен.
	Рицарят поклати глава:
	— Това е просто смешно.
	— Извинявай — заяви остро Тас, — но не е никак учтиво да прекъсваш някой, когато говори. Както и да е, появих се в гробницата, Джерард ме намери и ме отведе да видя Карамон. Успях дори да му разкажа набързо как смятам да протече речта ми на погребението и на него страшно му хареса, само дето нищо не беше тъй, както си го спомнях от първия път. Казах му и за това и той явно се разтревожи доста, но после падна мъртъв и не успя да направи абсолютно нищо по въпроса. После пък не успя да открие Рейстлин, а разправяше, че са близнаци и Рейстлин никъде не би отишъл, без да го изчака. И май точно поради тази причина предложи да попитаме Даламар. — Тасълхоф си пое дълбоко въздух, тъй като бе изразходвал почти целия си дъх за края на историята. — И ето ме тук пред вас.
	— Вече не знам в какво да вярвам — обади се Лорана, като погледна към Палин.
	Магьосникът се престори, че не забелязва въпроса в очите й, докато задълбочено разглеждаше артефакта, сякаш всички отговори бяха инкрустирани в лъскавата му метална повърхност.
	— Тас — произнесе внимателно той, като се стараеше да не разкрива напълно насоката на мислите си. — Разкажи ми за всичко, което си спомняш от първото погребение на баща ми.
	Тасълхоф се подчини, като надълго и нашироко разправи как присъствали Даламар и лейди Кризания, и Речен Вятър и Златна Луна, как соламнийските рицари изпратили свой представител, който пропътувал цялото разстояние от Кулата на Върховния свещенослужител, как от елфическото кралство Квалинести дошъл и Гилтас, как се появили Силваношей от Силванести и Портиос, и Алхана, която пък била все тъй красива.
	— Ти също беше там, Лорана, и беше страшно щастлива, понеже според теб си била доживяла да видиш най-съкровената си мечта изпълнена. Двете елфически нации обединени в братски съюз.
	— Просто измишльотини — обади се нетърпеливо Джерард. — Една от онези приказки, в които се разказва „какво би станало, ако“.
	— Какво би станало, ако — повтори замислено Палин, като наблюдаваше как слънчевите лъчи искрят по скъпоценните камъни на артефакта. — Баща ми също разказваше една такава история. — Той вдигна очи към кендера. — Двамата с него и преди сте пътували напред във времето, нали?
	— Вината не беше моя — отвърна забързано Тас. — Просто не улучихме. Разбираш ли, опитвахме се да се върнем обратно в нашето време, тоест в годината 356, но не изчислихме както трябва скока и се оказахме в 358. Само че не същата 358, а една ужасно противна 358, където открихме гроба на Тика и бедничката Бупу — мъртва в прахта, и трупа на Карамон. С една дума, 358 година, която за щастие никога не се случи наистина, понеже двамата се върнахме назад във времето, за да се погрижим Рейстлин да не се превърне в бог.
	— Карамон веднъж ми разказа съвсем същата история — обади се рицарят. — Помислих си, че вече е в напреднала възраст и му харесва да разказва разни неща, така че никога не съм я приемал на сериозно.
	— Баща ми вярваше, че това наистина се е случило — каза магьосникът и това беше всичко.
	— А ти вярваш ли, Палин? — попита настоятелно Лорана. — И по-важното, вярваш ли в разказа на Тас? Че наистина е пътувал във времето? Мислиш ли, че се е случило?
	— Мисля само, че трябва да науча повече за това устройство — отговори той. — Тъкмо поради това баща ми е настоял да го занесат на Даламар. Той единствен е присъствал по времето, когато са го използвали наистина.
	— Аз също бях там! — напомни му кендерът. — А сега съм тук.
	— Да — кимна хладно Палин. — Ето те и теб.
	В ума му се оформяше една идея. Беше просто искра, най-обикновено пламъче сред огромната празнина на мрака. И все пак повече от достатъчна искра, за да накара плъховете да се разтичат.
	— Не можете да питате Даламар — заяви практично Лорана. — Никой не го е виждал, откакто се е върнал от Войната на Хаоса.
	— Грешиш — поправи я магьосникът. — Има един човек, който го е видял, точно преди да изчезне — неговата любовница Джена. Винаги е твърдяла, че няма никаква представа къде е отишъл, но някак си не й вярвам. А и тя вероятно единствена би могла да знае нещо повече за артефакта.
	— Къде живее тази Джена? — попита Джерард. — Баща ви ме натовари със задачата да заведа кендера и устройството при Даламар. Навярно това е неизпълнимо, но бих могъл да ви ескортирам до…
	Палин поклати глава.
	— Би било невъзможно. Господарката Джена живее в Палантас, а градът е в ръцете на мрачните рицари.
	— Както и Квалинести, сър — посочи с лека усмивка Джерард.
	— Едно е да се промъкнеш незабелязано през гористата граница на Квалинести — отбеляза магьосникът. — Но съвсем друго е да влезеш в заобиколения с високи стени и солидно укрепен Палантас. Пък и пътуването ще отнеме твърде дълго време. Ще бъде далеч по-лесно да се срещнем с Джена на половината път. Може би в Утеха.
	— Но може ли Джена да напусне Палантас? — попита Лорана. — Мислех, че мрачните рицари са ограничили пътуванията й навън?
	— Ограниченията се отнасят до обикновените хора — подчерта сухо Палин. — Но не и до господарката Джена. Когато Ордена превзе града, тя намери начин да прави бизнес и с мрачните рицари. При това добър бизнес, ако разбирате какво искам да кажа. Младостта й отдавна е в миналото, но все още е привлекателна жена. Освен това е една от най-богатите дами в Соламния, а и владее изкуството на магията до съвършенство. Не, Лорана, Джена няма да има никакви проблеми в пътуването си до Утеха. — Той се изправи. Трябваше да остане сам, трябваше му време да помисли.
	— Но не са ли намалели и нейните способности, както е с всички останали? — поиска да узнае кралицата.
	Устните на магьосника се превърнаха в тънка черта от недоволство. Не желаеше да говори за загубата си така, както някой не намира удоволствие да обсъжда раковото си образувание.
	— Джена, както и аз, разполага с артефакти, които продължава да използва. Не е кой знае какво — добави язвително, — но се справя някак.
	— Навярно това е най-добрата ни възможност — съгласи се Лорана. — Но как ще се върнеш в Утеха? Пътищата се затворени…
	Палин преглътна суровите думи, с които се канеше да отвърне. Нямаше ли най-сетне да престанат с тези дрънканици?
	— Не и за мрачните рицари — казваше Джерард. — Предлагам себе си като ваш ескорт, сър. Пристигнах в компанията на затворник кендер. Нищо не пречи да си тръгна със затворник човек.
	— Да, да, чудесен план, сър рицарю — прекъсна го нетърпеливо магьосникът. — Защо не обмислите всичко в детайли? — Понечи да излезе, жаден за глъхнещата тишина на личните си покои, ала още една мисъл го накара да спре. Той се обърна и попита: — Знае ли някой друг за намирането на артефакта?
	— Вероятно половин Утеха, сър — отговори мрачно Джерард. — Кендерът не беше особено дискретен.
	— Значи не бива да губим време — заяви решително Палин. — Ще вляза във връзка с Джена.
	— Как? — поинтересува се Лорана.
	— Имам свои начини — обясни той и допълни с презрителна гримаса: — Не много елегантни, но ще свършат работа.
	След което напусна стаята бързо и без да се обръща. Нямаше нужда. Усещаше как болката и тъгата й го последваха нежно и одухотворено. За момент изпита срам от себе си и беше почти готов да се върне, за да поднесе извиненията си. В края на краищата бе неин гост. Кралицата излагаше живота си на риск, за да му даде гостоприемството си. Поколеба се, но продължи напред.
	„Не — помисли си мрачно. — Лорана не разбира. Ъша не разбира. Този лекомислен и арогантен рицар не разбира. Никой от тях не знае какво е. Не знаят през какво преминах, колко много съм изстрадал. Не познават загубата… Веднъж — извика в мълчалива агония, — само веднъж се докоснах до могъществото на боговете!“
	Спря, вслушвайки се в замръзналата тишина, за да разбере дали има поне някакъв шанс да е чул отговор на своя вопъл.
	Както винаги, му отвръщаше единствено празният екот.
	„Мислят си, че съм бил освободен от затвора. Смятат, че с мъченията ми е свършено.“
	„Но грешат.“
	„Затворничеството ми продължава ден след ден. Изтезанията не секват. Обгръщат ме сиви стени. Валям се в собствената си мръсотия. Костите на духа ми са натрошени, превърнати в трески. Гладът ми е тъй непоносим, че изяждам сам себе си. Жаждата ме изгаря. Ето в какво съм се превърнал.“
	Когато най-сетне се добра до убежището на стаята си, той придърпа един стол и го подпря от вътрешната страна на вратата. Никой елф не би дръзнал да наруши личното пространство на някой, който е избрал да остане сам, ала Палин им нямаше доверие. Нямаше доверие никому.
	Седна на писалището, ала не започна да съчинява писмо до Джена. Вместо това докосна сребърната обеца, която носеше на ухото си. Произнесе съвсем бавно думите на заклинанието — думи, които навярно вече нямаха значение, понеже нямаше кой да ги чуе. Понякога артефактите действаха и без ритуалните думи, друг път не действаха без тях, а понякога човек просто трябваше да се примири с факта, че предметът е изгубил силата си. Последното се случваше все по-често.
	Той повтори, като прибави името „Джена“.
	Шестте сребърни обеци й бяха продадени от някакъв изгладнял магьосник, чиито уклончиви обяснения за произхода им твърдяха, че ги е получил в наследство от свой починал чичо.
	По този повод Джена бе споделила с Палин:
	— Няма съмнение, че обеците някога са принадлежали на мъртвеца. Но не са му били и завещани. Откраднал ги е.
	Магьосницата отказа да говори повече по темата. В отчаяното издирване на още и още магия, мнозина някога уважавани чародеи, в това число и самият Палин, се бяха превърнали в обирачи на гробници. Въпросният магьосник съвсем точно бе описал начина на действие на обеците, беше споменал, че никога не би ги продал, ако не е принуден по силата на крайната нужда, а в замяна бе получил нелоша сума. Вместо обаче да ги продаде в магазина си, Джена беше дала една на Палин, а друга на неговия син Улин. Така и не бе споделила с магьосника при кого са отишли останалите.
	А и той не попита. В старите дни маговете от Конклава имаха доверие един в друг. Ала в настоящите мрачни времена — времена, в които магията си отиваше, всеки хвърляше коси погледи към съседа си и се питаше: „Дали пък няма повече от мен? Дали не е намерил нещо, което нямам? Дали пък не е малко по-могъщ, отколкото съм аз?“
	Палин не долавяше никакъв отговор. Въздъхна и отново произнесе думите, като този път потърка метала. Когато получи обеците за пръв път, заклинанието бе подействало моментално. Сега обаче понякога му бяха нужни от три до четири пъти и винаги съществуваше неясният трепет, че е възможно да настъпи провал.
	— Джена! — прошепна настойчиво.
	Усети нечие мимолетно докосване по лицето си, сякаш по кожата му бе претичал паяк или до нея се бяха докоснали фини крилца. Махна с ръка, раздразнен от моментното разконцентриране. Огледа се, но не успя да забележи насекомото. Тъкмо се успокояваше, за да направи нов опит, когато мислите на Джена най-сетне му отговориха:
	— Палин…
	Той се съсредоточи, за да изпрати съвсем кратко съобщение, в случай, че магията ги предадеше по средата на връзката:
	— Спешно. Среща в Утеха. Незабавно.
	— Тръгвам веднага — беше отговорът.
	Джена също не губеше времето и магията си в задаване на въпроси. Просто му имаше доверие. Знаеше, че никога не би я извикал без конкретна причина.
	Палин сведе поглед към устройството, което и до този момент не изпускаше от ръце.
	„Ти ли си ключът за вратата на килията ми? — запита се мълчаливо. — Или си просто поредният удар с камшик?“


	— Доста се е променил — каза Джерард, след като Палин напусна атриума. Едва успях да го позная. А начинът, по който говори за баща си… — Той поклати глава.
	— Където и да е Карамон сега, съм сигурна, че го разбира напълно — отвърна Лорана. — Палин се промени, да, но кой не би се променил след подобно ужасно преживяване? Едва ли някога ще научим със сигурност на какви мъчения са го подложили Сивите мантии. Като заговорихме за тях, как смятате да пътувате до Утеха? — попита, като умело измести темата от Палин към по-практични въпроси.
	— Все още имам черния си кон. Мисля, че Палин би могъл да използва по-малкия, който взех за кендера.
	— Значи, ще мога да се кача на черния заедно с теб! — обяви доволно Тас. — Макар да не съм сигурен дали Малка Сивушка ще го приеме с радост, все пак мога да поговоря с нея и…
	— Ти не идваш с нас — произнесе с равен тон рицарят.
	— Не идвам с вас? — повтори зашеметено кендерът. — Но вие имате нужда от мен!
	Джерард игнорира последното твърдение, смятайки го за онзи род изказвания, които в хода на историята най-често са били подценявани:
	— Пътуването ще продължи дълги дни, но ще трябва да се примирим. Единственият начин…
	— Имам друго предложение — каза Лорана. — Можете да летите с грифони. Палин дойде с един от тях и нищо не пречи да ги използва отново. Заедно с вас, сър. Ще се погрижа моят сокол Светлокрил да отнесе съобщение до тях. Грифоните ще пристигнат вдругиден. А до вечерта ще бъдете в Утеха.
	В ума на Джерард проблесна съвсем живата картина, в която той яздеше на гърба на грифон, или за да бъдем съвсем честни, в ума му проблесна съвсем живата картина как пада от гърба на грифон, и то с главата надолу. Рицарят поруменя силно и отчаяно затърси отговор, който да не го представи като чак такъв страхопъзльо.
	— Не бих могъл да си позволя да се натрапвам… Трябва да потеглим веднага…
	— Глупости. Почивката ще ви се отрази добре — отговори Лорана, като се усмихваше, сякаш прозряла истинската причина зад неговата неохота. — По този начин ще спестите почти седмица време, а и както каза самият Палин, трябва да действаме бързо, преди драконесата Берил да е открила, че в земите й се намира толкова важен магически артефакт. Утре вечер, след падането на мрака, Калиндас ще ви съпроводи до мястото за среща.
	— Никога не съм яздил грифон — намеси се многозначително Тас. — Или поне не си спомням. Но чичо Трапспрингър е яздил. Разправяше, че…
	— Не — прекъсна го с нетърпящ възражения тон рицарят. — Абсолютно не. Оставаш с Кралицата-майка, стига тя да няма нищо против. Достатъчно опасно е, за да… — Думите му замръзнаха.
	Магическото устройство отново беше в ръцете на кендера. Точно в същия миг Тасълхоф го тъпчеше в пазвата на ризата си.


	Далече от Квалинести, но не и прекалено далече, за да може да държи под око своите поданици, великата драконеса Берил се излежаваше в своето обрасло със сплетени клони леговище и оплакваше несправедливостите, които я принуждаваха да търпи. Несправедливости, които й приличаха на напаст от паразити. Не можеш просто да се почешеш тук или там, — винаги ти се струва, че сърбежът се измества така, че да не можеш да разбереш откъде идва.
	В сърцето на всичките й проблеми стоеше друг велик, но червен дракон, чудовищно създание, от което Берил се страхуваше повече от всичко друго, макар на първо място да би предпочела да й откъснат зелените крила и да завържат опашката й на възел, отколкото да го признае открито. Тъкмо поради този свой страх Берил се бе съгласила да подпише съглашението преди три години. Просто в един момент видя как собственият й череп украсява тотема на Малис. А и освен факта, че харесваше черепа си, Берил мълчаливо бе взела решението, че няма да достави това удоволствие на червенокожата си братовчедка.
	Навремето съглашението между трите дракона й се бе сторило добра идея. Благодарение на него Драконовата чистка, в която смъртта си намираха не само обикновените раси, но и доста дракони, най-сетне бе приключила. Така могъщите дракони бяха запазили живота си, за да поделят Ансалон на части, оставяйки някои спорни земи, като Абанасиния например, недокоснати.
	Мирът помежду им продължи около година, след което започна да се разпада. Когато усети, че силите й отслабват, Берил обвини елфите и човеците, ала в сърцето си много добре знаеше чия е истинската вина. Малис крадеше магията й. Нищо чудно, че нейната червена братовчедка вече нямаше нужда да избива представителите на собствената си раса! Очевидно бе открила някакъв начин да изсмуква магическата им енергия. Берил знаеше, че магията е единствената й защита срещу нейната по-силна братовчедка. Без нея зелената драконеса оставаше по-беззащитна и от блатно джудже.
	Докато размишляваше над всичко това, нощта най-сетне се спусна. Мракът обгърна леговището й в прегръдката си като гигантска лоза. Постепенно драконесата се унесе в собствените си планове и мисли за интриги и задряма. Сънуваше, че е открила последната от легендарните кули — Кулата на Върховното чародейство в Уейрит. И тъкмо обвиваше тялото си около нея, за да почувства как топлите вълни на магията преминават през нея, сладко и приятно като кръвта на златен дракон в корема, когато…
	— Благородна! — изтръгна я от мечтанията нечий съскащ глас.
	Берил премигна и изсумтя, като запрати облаци отровен газ сред листата на дърветата.
	— Да, какво има? — попита заповедно и фокусира поглед към източника на съскането. В тъмнината виждаше също толкова добре, колкото и на светло.
	— Вестоносец от Квалиност — каза драконидът прислужник. — Твърди, че новините не търпят отлагане, иначе нямаше да ви безпокоя.
	— Доведи го.
	Драконидът се поклони и изчезна нанякъде. На мястото му се появи друг — бааз на име Граул, един от любимците на Берил и доверен куриер, който редовно пътуваше между нейното леговище и Квалинести. Драконидите бяха създадени още по време на Войната на Копието, когато черноризите магьосници и злите, верни на Такхизис свещенослужители откраднали яйца от добрите дракони и ги надарили с отвратителен живот във формата на гущероподобни хора. Всички баази ходеха изправени на два крака, но можеха да тичат и на четири, като за още по-голяма бързина използваха и крилете си. Тялото на Граул бе покрито с метални люспи и имаше лек матов оттенък. Носеше малко дрехи, за да не се затрудняват движенията му. Тъй като бе вестоносец, беше въоръжен единствено с къс меч, пристегнат на гърба между крилете му.
	Берил най-после се разбуди напълно. По правило Граул не говореше много и рядко издаваше емоциите си, ала тази нощ изглеждаше изключително доволен от себе си. Гущеровите му очи блестяха от вълнение, зъбите му се кривяха в широка усмивка, а езикът се гърчеше в устата му.
	Берил се размърда и нагласи огромното си тяло по-удобно. Събра околните клони на лозите около себе си и се зави с тях като с одеяло.
	— Новини от Квалинести? — попита със съвсем обикновен тон. Не искаше да изглежда нетърпелива.
	— Да, Благородна — отвърна Граул, като се приближи до една от гигантските лапи на господарката си. — Особено интригуващи новини във връзка с Кралицата-майка Лорана.
	— Така ли? Онзи глупав рицар Медан още ли е така очарован от нея?
	— Разбира се. — Явно Граул смяташе тези сведения за остарели. — Според нашия шпионин, наместникът продължава да я закриля по всички възможни начини. Но това не е чак толкова зле, Господарке. По този начин кралицата се смята за неуязвима, а ние спокойно можем да научаваме какво кроят елфите.
	— Вярно е — съгласи се Берил. — Докато Медан е наясно към кого трябва да бъде лоялен, има позволението ми за този дребен флирт. Досега винаги ми е служил добре, а и лесно може да бъде заменен. Какво друго? Има и друго, надявам се…
	Драконесата отпусна муцуна на земята, за да изравни очите си с лицето на драконида, и внимателно се взря в него. Вълнението му бе лесно забележимо. Вече започваше да го усеща и в самата себе си. Опашката й потрепна нетърпеливо, а ноктите й се впиха надълбоко в тинестата почва.
	Граул се приближи още повече:
	— Преди няколко дни ви докладвах, че магьосникът-човек Палин Маджере се укрива в дома на кралицата. Дълго време се питахме каква е причината за това посещение. Вие подозирахте, че е там в търсене на магически артефакти.
	— Да — каза Берил. — Продължавай.
	— С огромна радост мога да ви съобщя, Благородна, че бяхте права. Той е открил тъкмо такъв магически артефакт.
	— Наистина? — Очите на драконесата проблеснаха, обливайки драконида в зловеща зелена светлина. — И за какъв артефакт става дума? Какво може предметът?
	— Съгласно доклада на нашия шпионин сред елфите артефактът има нещо общо с пътуването във времето. В момента е притежание на кендер, който твърди, че се е прехвърлил напред от друго време, отпреди Войната на Хаоса.
	Берил изсумтя и изпълни леговището с нездравословни изпарения. Драконидът започна да кашля задавено.
	— Глупакът би казал всичко, за да ни се подмаже. Ако това е, което имаш да ми…
	— Не, не, Благородна — побърза да вмъкне Граул. — Шпионинът твърди, че Палин Маджере бил страшно развълнуван от откритието. Толкова развълнуван, че незабавно се е подготвил за заминаване, като взима със себе си артефакта, за да го проучи по-добре.
	— Значи така? — проточи драконесата. Тя се намести още по-удобно. — Бил е развълнуван. Следователно предметът _трябва_ да е могъщ. Той надушва такива работи. Точно така казах и на Сивите мантии, когато се канеха да го погубят: „Пуснете го. Ще ни води при магията като прасе, търсещо трюфели.“ И как можем да се сдобием с артефакта?
	— Вдругиден той и кендерът ще напуснат Квалинести. Имат среща с грифон, който да ги отведе до Утеха. Тогава ще бъде най-доброто време да ги заловим.
	— Върни се в Квалиност. Уведоми Медан…
	— Простете ми, Благородна. Но не ми е позволено да влизам при наместника. Доколкото разбирам, той намира мен и моята раса за отблъскващи.
	— Все повече заприличва на елф — изръмжа Берил. — Някой ден сигурно ще се събуди със заострени уши.
	— Бих могъл да изпратя нашия шпионин, за да му докладва, каквато е обичайната ни практика. По този начин получавам сведения и за събитията в домакинството на наместника.
	— Много добре. Ето заповедите ми. Нека шпионинът предаде на наместник Медан, че искам магьосникът да бъде заловен и доведен при мен жив. Повтарям, доведен при _мен_. Не при онези безполезни Сиви мантии.
	— Да, Благородна. — Граул се накани да се отдалечи, но преди това се обърна: — Имате ли доверие на наместника, когато става дума за толкова важни дела?
	— Естествено, че не — отвърна презрително драконесата. — Но това е моя грижа. Сега тръгвай!


	Наместник Медан закусваше в собствената си градина, където обичаше да посреща изгрева на слънцето. Беше наредил да разположат масата на една скалиста издатина в близост до езеро, покрито с толкова много лилии, че водата под тях едва-едва се виждаше. Един отрупан с бели цветчета храст недалече от него пълнеше въздуха с аромат. В този момент наместникът вече беше приключил с храненето, занимаваше се с четене на току-що пристигналите сутрешни доклади и записваше заповедите си за през деня. От време на време прекъсваше работа, за да хвърли трохи на рибките в езерото, които бяха така навикнали с рутината му, че всеки ден идваха по едно и също време на повърхността.
	— Сър — приближи се адютантът му, като раздразнено чистеше белите цветове, падащи по черната му туника. — Търси ви един елф. От дома на Кралицата-майка.
	— Нашият предател?
	— Да, сър.
	— Кажете му да влиза.
	Адютантът кихна, кимна мрачно и се отдалечи.
	Медан извади ножа от канията на колана си, постави ножа на масата и отпи от чашата си с вино. Обикновено не взимаше чак такива предохранителни мерки. Единственият опит за покушение над живота му се губеше някъде назад във времето, когато за пръв път бе пристигнал, за да поеме поста си в Квалинести. Така и не се беше получило. Извършителите бяха заловени и провесени, измъчвани и разкъсани на части; частите от телата им — хвърлени на лешоядите.
	Независимо от всичко, в последно време бунтовническите части ставаха все по-дръзки и отчаяни в действията си. Особено го тревожеше млада жена-войн, чиито красота, храброст в сраженията и нечувани подвизи я правеха герой в очите на поробените елфи. Заради дългата й лъскава коса я наричаха „Лъвицата“. Тя и нейните въстаници нападаха доставки с провизии, тормозеха патрулите, издебваха вестоносци и като цяло превръщаха иначе тихото и мирно управление на Медан в Квалинести във все по-трудна задача.
	Някой със сигурност подхранваше бунтовниците със сведения за придвижването на войски, часовете, в които минават патрулите и разположението на обозите им. Наместникът бе затегнал мерките за сигурност, премахвайки всички елфи (с изключение на градинаря си) от важни постове в своя дом и беше подканил префект Палтейнон заедно с не една и две ключови фигури от управлението, които бяха известни с това, че си сътрудничеха с рицарите, да внимават какво говорят и пред кого го говорят. Ала подобни мерки винаги оставаха под въпрос сред земи, където дори катеричката, която кротко яде лешници на перваза на прозореца ти, навярно е шпионин, проявяващ интерес към картите на масата и разположението на войските, отбелязани в тях.
	Адютантът се върна, като все така кихаше, следван от елф, понесъл в ръката си млада фиданка.
	Медан освободи адютанта, след като му предложи да се лекува с помощта на билков чай. Наместникът отново и с удоволствие отпи от сутрешното си вино. Обожаваше букета на елфическите вина. Можеше да усети аромата на всяко цвете и меда, от който го правеха.
	— Наместник Медан, господарката ми ви изпраща този люляк, за да го засадите в градината си. Каза да ви предам, че вашият градинар знае как става.
	— Остави го — посочи масата рицарят. Не погледна елфа. Вместо това продължаваше да хвърля трохи на рибките. — Ако това е всичко, можеш да тръгваш.
	Елфът се покашля.
	— Още нещо? — попита небрежно Медан.
	Посетителят огледа с потаен вид градината на наместника.
	— Говори, сами сме — увери го домакинът.
	— Сър, беше ми заповядано да ви предам определени сведения. Преди известно време ви казах, че магьосникът Палин Маджере посети кралицата.
	Медан кимна.
	— Да, спомням си, че ти наредих да го наблюдаваш и да ми докладваш какво прави. От факта, че си тук, мога да предположа, че се е проявил.
	— Съвсем наскоро Палин Маджере се сдоби с изключително ценен магически артефакт от Четвъртата епоха и понастоящем се готви да го изнесе от Квалиност по посока на Утеха.
	— А ти докладва за откритието си на Граул, който пък е доложил на драконесата — произнесе наместникът, като въздъхна вътрешно. Още неприятности. — И както може да се очаква, Берил го иска.
	— Маджере ще лети с грифон. Срещата с чудовището ще се състои утре сутринта по изгрев, в горист район на двайсет мили северно от Квалиност. Ще пътува в компанията на кендер и един соламнийски рицар.
	— Соламнийски рицар? — Медан беше изумен. Даде си сметка, че рицарят го е заинтригувал повече от магьосника. — Как един рицар на Соламния е успял да влезе в Квалинести, без да бъде разкрит?
	— Като се е преоблякъл като един от вашите, милорд. Престорил се е, че води кендера като затворник и че кендерът е откраднал ценен предмет, така че е трябвало да бъде отведен при Сивите роби. Слухът е достигнал до Маджере, магьосникът направил засада на кендера и рицаря, точно според плана им, след което двамата бяха доведени в дома на кралицата.
	— Интелигентно, храбро, изобретателно — хвърляше парченца хляб на рибите наместникът. — Нямам търпение да се срещна с този човек.
	— Да, милорд. Както вече казах, той и кендерът ще бъдат на мястото на срещата заедно с магьосника. Бих могъл да ви снабдя с карта…
	— Сигурен съм, че е така — каза Медан. Той махна на елфа в знак, че го освобождава. — Съобщи останалите подробности на моя адютант. И разкарай предателското си присъствие от градината ми. Отравяш въздуха.
	— Извинете, сър — заяви решително посетителят. — Но съществува и проблемът със заплащането ми. Според думите на Граул, драконесата е била изключително доволна от сведенията ми. Това вдига тяхната цена. Повече от обичайното. Да кажем… двойно повече от обичайното ми възнаграждение.
	Наместникът му хвърли презрителен поглед. Сетне посегна към перото.
	— Предай това на адютанта ми. Той ще се погрижи да ти платят — произнесе, докато съвсем бавно вписваше сумата в бележката. Мразеше този бизнес. Смяташе използването на шпиони за подло и унизително. — Какво ще правиш с всички пари, които ти плащаме, за да предаваш господарката си, елфе? — Не искаше да го удостоява с обръщение по име. — Да не би да планираш кариера в Сената? Може би искаш да заемеш мястото на префект Палтейнон, този друг паметник на безпътното предателство?
	Посетителят му се приближи, без да сваля очи от хартията и цифрите, които наместникът изписваше върху нея. Ръката му нетърпеливо потрепваше, готова да вземе бележката.
	— Лесно ви е на вас, човека — отвърна с горчивина. — Не сте се родили слуга като мен, без какъвто и да е шанс в живота. Казват ти: „Трябва да се гордееш със своя дял. В края на краищата, баща ти беше слуга в Дома на Краля, както и дядо ти и неговият дядо. Ако дори се опиташ да напуснеш или да се издигнеш до по-висок пост, нищо чудно да доведеш цялото елфическо общество до разруха!“ Ха!… Нека брат ми се унижава. Нека се кланя и пълзи пред господарката. Нека й бъде момче за поръчки. Нека чака смъртта си до деня, в който драконесата унищожи всички тях. Искам да направя нещо по-добро с живота си. Веднага щом събера достатъчно пари, ще напусна това място и сам ще си проправя път в света навън.
	Медан подписа бележката, покапа малко горещ восък до подписа си и притисна към него пръстена, който използваше за печат.
	— Вземи. Радвам се, че допринасям за скорошното ти заминаване.
	Елфът грабна подадената му бележка, прочете написаното, усмихна се и се поклони, след което се оттегли възможно най-бързо.
	Наместникът хвърли останалия хляб в езерцето и се изправи. Жалкото създание, чиято алчност предаваше доверието на господарката, която и за миг не изпитваше съмнения към него, беше развалило окончателно удоволствието му от предстоящия ден.
	„Най-малкото — помисли си той — ще успея да заловя този Палин Маджере извън Квалиност. Така няма да става нужда да въвличаме и Лорана в цялата работа. Понеже, ако ми се наложеше да арестувам магьосника в нейния дом, нямаше как да не арестувам и нея, задето е укривала беглец.“
	Можеше да си представи броженията в резултат на един такъв сценарий. Кралицата-майка беше изключително популярна; народът очевидно отдавна й беше простил, че се е омъжила за полуелф, както и че брат й е в изгнание с клеймото „мрачен“, отхвърлен от светлината. В Сената щеше да настане истинска лудница. Жителите на града — и бездруго развълнувани повече от необходимото покрай проклетите бунтовници — щяха да излязат напълно от кожата си. Съществуваше дори далечната възможност новините за ареста на майката да причинят израстване на гръбнак на сина й.
	Да, така беше много по-добре. Медан от дълго време чакаше подобна възможност. Щеше да предаде Маджере и неговия артефакт на Берил. С това всичко приключваше.
	Наместникът побърза да напусне градината, за да сложи люляковата фиданка във вода, преди да е успяла да изсъхне.


>	17
>	Гилтас и Лъвицата

	Точно в този момент Гилтас, „безполезният син“ на Лорана, изтягаше съвсем здравия си гръбнак в облегалката на един стол в подземна таверна, собственост на няколко блатни джуджета. Таверната се казваше „Гаврътни и се оригни“, понеже това беше — поне според мнението на джуджетата, единственото, което хората правеха там.
	„Гаврътни и се оригни“ се намираше недалече от обиталище на блатните джуджета (човек трудно можеше да го определи дори като „селце“), което пък беше съвсем близо до крепостта Пакс Таркас. Освен това таверната беше единствената постройка. Блатните джуджета, които я държаха, живееха в пещерите зад нея, а самите пещери можеха да бъдат достигнати чрез тунелите, които минаваха под таверната.
	Обиталището на джуджетата отстоеше на около осемдесет мили по права линия от Квалинести и на много повече, ако някой решеше да се добере до него пеша. Гилтас бе долетял на гърба на един грифон, който служеше на Дома на Краля. Грифонът беше свалил младежа и неговата водачка в гората и сега очакваше завръщането им с непривично за звяр като него търпение. Кириан се бе погрижила да го снабди с прясно убит елен, така че да прекара времето до идването им приятно, без да му хрумват разни мисли за закуска с някой от техните домакини.
	„Гаврътни и се оригни“ беше изненадващо популярно местенце. А може би никак не беше изненадващо, понеже цените бяха едни от най-ниските в цял Ансалон. С две петачета тук се купуваха доста неща. Бизнесът бе подхванало съвсем същото блатно джудже, готвило и за покойния драконов повелител Верминаард.
	Хората, които бяха добре запознати с начина на живот на блатните джуджета, но никога не бяха опитвали кухнята им, може би съвсем естествено биха изпитали силна съпротива само при мисълта, че могат да хапнат нещо, сготвено от тях. Като се има предвид, че блатните джуджета смятаха месото от плъх за деликатес, човек лесно би приравнил един готвач от тази раса с напълно изпълнимо предсмъртно желание.
	Блатните джуджета са париите на джуджешкия свят. И макар те също да са джуджета, събратята им винаги са готови да се впуснат в пространни обяснения защо блатните им братовчеди не са такива и единственото общо помежду им е само тяхното наименование. Блатните джуджета са изключително глупави, или поне така смятат някои хора. Не могат и да броят до повече от две, понеже бройната им система е основана върху фундаментите на „едно“ и „две“. Най-умното измежду тях, легендарното блатно джудже на име Бупу, веднъж подобрило този рекорд, като съвсем само стигнало до понятието за „цял куп“.
	Така че никой не ги свързва с висшата математика или нещо подобно. Свързват ги с невероятното им малодушие, с тяхната нечистоплътност, с любовта им към мръсотията и — което е достатъчно странно — с техните готварски умения. От блатните джуджета стават чудесни готвачи, доколкото вечерящият предварително се погрижи да въведе правила по въпроса какво да му сервират, като в същото време се въздържа от влизане в кухнята по време на самия процес на подготовка на храната.
	В „Гаврътни и се оригни“ предлагаха чудесен печен еленов бут, задушен в собствен сос и лук. Пивото си го биваше — не колкото в някои други заведения, но поне отговаряше на цената си. Джуджешката ракия пък правеше таверната известна надлъж и шир. Беше направо забележителна. Блатните джуджета я дестилираха от свои собствени гъби, които отглеждаха в спалните си. Така че пиещият не биваше да се замисля особено дълго върху този факт.
	Посетителите се състояха главно от човеци, които не можеха да си позволят нещо по-добро, от кендери, доволни, че са открили съдържател, комуто присъствието им не пречи, както и от разни съмнителни елементи, понеже последните бързо откриваха, че дълбоките коловози на пътя, водещ до таверната, отказват дори и най-изпълнителните измежду патрулите на мрачните рицари.
	Освен всичко друго мястото беше скривалище и щаб на жената-войн, известна още като Лъвицата, а понастоящем — стига въобще някой да подозираше — и кралица на Квалинести, тайна съпруга на Говорителя на Слънцето Гилтас.
	Кралят на елфите седеше в задната стаичка на таверната и се опитваше да обуздае нетърпението си. Елфите не страдат от този порок. Народ, чиито представители живеят стотици години, знае, че водата ще кипне, хлябът ще бухне, жълъдите ще поникнат, а дъбът ще израсте и че цялото бързане, гледане и опити да накараш някой или нещо да се размърда най-много да ти докарат киселини в стомаха. Гилтас обаче бе наследил нетърпението си от своя баща полуелф, така че полагаше всички усилия да го скрие като играеше с пръсти по масата и потропваше с крак по пода.
	Кириан го погледна с усмивка. Помежду им, върху масата, стоеше една-единствена свещ. Пламъкът се отразяваше в кафявите очи на младата жена, сияеше върху гладката й кафява кожа и искреше в лъскавото злато на косите й. Кириан бе от народа Кагонести, Скитащите елфи, същите, които, за разлика от своите градски роднини в Квалинести и Силванести, предпочитат да живеят сред природата. И тъй като Кагонести не променяха естествената си среда за обитаване по никакъв начин, техните по-напреднали братовчеди ги смятаха за варвари. Нещо повече — бяха стигнали дотам, че да ги заробят и превърнат в своя прислуга, като това се правеше за тяхно добро, естествено.
	Кириан беше бивша робиня от домакинството на сенатор Рашас. Двамата се бяха срещнали за пръв път, когато Гилтас бе посетил дома на сенатора в привидната си роля на гост, а в действителност — като затворник. Любовта им беше пламнала почти на секундата, въпреки че след това изминаха месеци и дори години, преди да споделят чувствата си и да се врекат във взаимна вярност.
	Само двама души — Планшет и майката на Гилтас, Лорана — знаеха за брака между краля и бившата робиня, която понастоящем бе известна като Лъвицата, безстрашната водачка на Канзари, Нощните хора.
	Младежът улови погледа й и моментално осъзна какво прави. Той стисна ръка в юмрук и скръсти крака, за да ги накара да престанат да помръдват.
	— Ето — произнесе печално. — Така по-добре ли е?
	— Ако не внимаваш, нетърпението ще те поболее — сгълча го все така усмихнато тя. — Джуджето ще дойде. Даде дума.
	— Просто твърде много неща зависят от думата му — отвърна той. Протегна крака, за да успокои схващането от необичайното упражнение. — Може би дори цялото наше бъдеще като… — Той сведе очи. — Усети ли това?
	— Разтърсването? Да, усещам го от почти два часа. Вероятно блатните джуджета разширяват територията си. Падат си да се ровят в мръсотията. А колкото до последното, което казваше, мисля, че едва ли в предстоящото ни унищожение има място за „може би“ — отговори решително Кириан.
	В думите й се долавяше акцентът, който цивилизованите елфи смятаха за признак на недодяланост. В този акцент имаше нещо от песента на врабчето, от нейната пронизваща сладост, примесена с нотка меланхолия.
	— Елфите от Квалинести дадоха на дракона всичко, което им поиска. Пожертваха свободата, гордостта и достойнството си. Понякога дори повече. И всичко това, за да получат разрешението й да живеят. Един ден търпението й ще се изчерпи и никой няма да бъде в състояние да изпълни прищевките й. И когато този ден настъпи, а тя открие, че някой се противопоставя на нейната воля, ще унищожи Квалинести.
	— Понякога се питам защо те е грижа — попита Гилтас, като погледна тежко жена си. — Елфите от Квалинести са те поробили и разделили от семейството ти. — Имаш пълното право да изпитваш желание за мъст. Имаш пълното право да изчезнеш в пустошта и да оставиш всички ни да получим онова, което заслужаваме. И все пак не го правиш. Всеки ден се сражаваш, за да отвориш очите на моя народ, да им покажеш истината, независимо колко грозна е тя, да ги накараш да се вслушат, без значение дали би им харесала.
	— Точно в това е проблемът — отвърна тя. — Трябва да престанем да мислим за елфите като за „твой“ и „мой“ народ. Ето кое разделение ни вкара в беда. Именно то дава сила на враговете ни.
	— Не виждам как можем да променим нещо — произнесе мрачно Гилтас. — Не и преди да ни връхлети някое още по-голямо бедствие, но дори и тогава едва ли ще има резултат. Някои се надяваха, че след Войната на Хаоса ще настъпят нови времена. Накрая се оказа, че сме се отчуждили даже повече от преди. Не минава и ден, без някой сенатор да се изправи и да обяви на всеослушание как нашите братовчеди в Силванести са ни изоставили, как са се скрили под щита си и са ни обрекли на смърт, за да могат после да сложат ръка върху земите ни. Или пък без някой да изнесе цяла тирада на тема защо елфите Кагонести ни дърпат назад с невежеството и варварството си и разрушават културата, която сме създавали с толкова мъки в продължение на цели векове. Има дори такива, които открито одобряват факта, че драконесата е завардила всички пътища. Без човеците ни е по-добре, казват. Рицарите на Нерака само подклаждат тези приказки, разбира се. Такива празнословия само укрепват властта им и улесняват задачата, която са си поставили.
	— Слуховете твърдят, че в действителност прехваленият магически щит над Силванести може би е най-обикновена гробница.
	Кралят я изгледа стреснато. Той се изправи в стола.
	— Откъде си чула това. Не си ми казала.
	— Не съм те виждала от цял месец — отвърна с лека горчивина Кириан. — Чух го преди няколко дни от вестоносеца Келевандрос, когото майка ти използва, за да поддържа контакт с твоята леля Алхана Звезден Бриз. Алхана е разположила частите си на границата със Силванести, близо до щита. Тя е влязла в съюз с човеците от Стоманения легион. Алхана е споменала, че земите около щита са съвсем оголени, че дърветата боледуват и умират. Над всичко се е спуснала ужасна сива прах. Опасява се, че е възможно същата зараза да тормози природата и във вътрешността на страната.
	— Но защо тогава братовчедите ни продължават да държат щита издигнат? — зачуди се Гилтас.
	— Понеже се страхуват от света навън. За нещастие, принудена съм да призная, че може би имат известно право. Алхана е водила тежка битка с великаните съвсем наскоро, в нощта на онази невероятна гръмотевична буря. Стоманеният легион им се притекъл на помощ тъкмо навреме, иначе са щели да ги избият до крак. В объркването великаните успели да пленят сина на Алхана, или поне тя вярва, че е така. Когато битката приключила, не могли да открият нито следа от него. Леля ти вече го оплаква като мъртъв.
	— Майка ми въобще не го е споменавала — намръщи се младият крал.
	— Според Келевандрос Лорана се бои от изострената бдителност на наместник Медан. Доверява се единствено на елфите от близкото си обкръжение и на никого извън него. Сигурна е, че винаги когато сте заедно, някой те следи. Не е искала мрачните рицари да узнаят, че поддържа връзка с Алхана.
	— Вероятно има право — призна Гилтас. — Имам вяра единствено в личния си прислужник Планшет, и то понеже ми е доказвал лоялността си многократно. Значи Силваношей е мъртъв. Убит от великаните. Горкият младеж. Смъртта му сигурно е била жестока. Да се надяваме, че го е срещнала бързо.
	— Срещал ли си го някога?
	Той поклати глава.
	— Родил се е в странноприемница „Последен дом“ в Утеха по времето, когато Алхана е била прокудена в изгнание. Нея също не съм виждал след това. Майка ми твърди, че момчето приличало на чичо ми Портиос.
	— Смъртта му те прави наследник и на двете кралства — отбеляза Кириан. — Говорител на Слънцето и Звездите.
	— Ето нещо, което сенатор Рашас винаги е искал — подметна язвително Гилтас. — Но ми се струва, че ако не настъпят някакви промени, в действителност ще се превърна в Говорител на Мъртвите.
	— Недей да говориш така, лошо предзнаменование е! — предупреди го Кириан като описа с ръката си кръг във въздуха, за да улови лошите думи и да не им позволи да се превърнат в реалност. — Ще… Да? Какво има, Среброкрил?
	В тайната стая беше влязъл друг елф. Той понечи да заговори, но бе прекъснат от едно блатно джудже, което, ако се съдеше по миризмата, изпитваше невероятно вълнение.
	— Мен казвам! — извика джуджето с достойнство и изблъска елфа встрани от пътя си. — Мен гледал. Нея мен наредила — посочи Кириан.
	— Ваше величество. — Елфът забързано се поклони на Гилтас, след което се обърна към Кириан, своята водачка, казвайки: — Пристигна кралят на Торбардин.
	— Него тук — обяви високо блатното джудже. Макар да не говореше елфически, навярно вече се бе досетило за какво говорят. — Мен покани него?
	— Благодаря ти, Понс — изправи се Кириан, като наместваше меча около кръста си. — Ще отида да го посрещна. Ще бъде най-добре, ако останете тук, Ваше величество — допълни. Бракът им се държеше в тайна, даже от елфите, които тя лично командваше.
	— Голямо чудо джудже. Него носи шапка! — Поне беше впечатлен. — Него носи обувки. — Блатното джудже беше двойно по-впечатлено. — Мен никога не виждал джудже носи обувки.
	— Кралят е довел четирима телохранители със себе си — предупреди я елфът. — Както заповядахте, следихме ги от момента, в който напуснаха Торбардин.
	— За тяхна, както и заради нашата безопасност, Ваше величество — побърза да вметне Кириан, забелязала, че изражението на Гилтас се помрачава.
	— Не се срещнаха с никого — продължи елфът — и не бяха проследени…
	— Освен от нас — поправи го саркастично кралят.
	— Малко предпазливост никога не вреди, Ваше величество — каза Кириан. — Тарн Гръмогранит е новият крал на всички кланове в Торбардин. Има сигурни позиции, ала и сред джуджетата, както и измежду елфите, се намират предатели.
	Гилтас въздъхна тежко.
	— Иска ми се най-сетне да настъпи ден, когато това няма да бъде така. Надявам се, че джуджетата не са забелязали малката ни хитрина?
	— Видяха единствено звездната светлина, Ваше величество — отвърна гордо елфът. — Чуха вятъра в клоните на дърветата. Нито ни видяха, нито ни чуха.
	— Него казва харесва наша джуджешка ракия — рече важно, с блестящо лице Понс, въпреки че блясъкът може би се дължеше на факта, че съвсем наскоро бе чистил една гъска и целият се беше оплескал с мазнина. — Него казва ние прави хубава джуджешка ракия. Искаш опиташ? — попита Гилтас. — Изправя косми в нос.
	Кириан и съгледвачът излязоха, отнасяйки със себе си и блатното джудже. Кралят остана сам, вгледан в потрепващия пламък на свещта. Изпод краката му отново се долови странното потрепване на земята, сякаш помръдваше целият свят. Навсякъде край него имаше само мрак. Единствената светлина идваше откъм свещта, но дори тя би могла да бъде угасена с едно духване. Толкова много неща можеха да се объркат. Дори и в този момент не беше изключено наместник Медан да влиза в спалнята му. Вероятно тъкмо сега разкъсваше възглавниците на парчета, арестуваше Планшет и настояваше да научи местонахождението на краля.
	Внезапно Гилтас почувства чудовищна умора. Беше се изморил от двойствения живот, от лъжите и измамите, от факта, че постоянно му се налагаше да играе роля. Винаги се намираше под светлините на сцената, нямаше право и на секунда почивка. Не смееше да се отпусне дори нощем, понеже се страхуваше да не каже нещо в просъница, което да доведе до гибелта му.
	Не че той щеше да пострада особено. Префект Палтейнон щеше да се погрижи за това. Медан също. Нуждаеха се от Гилтас, за да имат своята кукла на трона — послушна, предвидима, танцуваща съгласно подръпването на конците. Ако откриеха, че се е освободил от тях, просто щяха да го завържат отново. Щеше да остане на трона. Щяха да го оставят жив. Планшет щеше да умре, след като го изтезават достатъчно, за да признае всичко, което може. Лорана може би нямаше да бъде екзекутирана, но със сигурност би била изпратена в изгнание и обявена за мрачна елфида, по подобие на брат си. Вероятно и Кириан щеше да бъде заловена. В такъв случай съдбата й би била предрешена, след като Медан публично бе заявил какво ще й причини, ако попадне в ръцете му.
	Не, Гилтас нямаше да страда. Просто щеше да бъде принуден да гледа как другите страдат и заедно с това да осъзнава, че не може да стори нищо, за да им помогне. Това може би щеше да бъде най-голямото изтезание.
	От мрака отново изплуваха старите му познайници: страхът, съмнението, самоненавистта, липсата на желание. Усети как протягат ръце, за да докоснат вътрешностите му, за да изцедят всяка капка ледена пот от разтрепераното му тяло. Чу как виещите им гласове крещят предупреждения за гибел, как нашепват пророчества за смърт и разруха. Не беше достоен за подобна задача. Нямаше сили да продължи в тази посока. Излагаше народа си на риск. Сигурно ги бяха разкрили и Медан знаеше всичко. Може би, ако още сега потеглеше по обратния път, щеше да се справи някак. Щеше да пропълзи в леглото, а те никога нямаше да разберат, че е излизал…
	— Гилтас — произнесе нечий твърд глас.
	Кралят стреснато се обърна. Загледа се в лице, което не познаваше.
	— Съпруже — каза по-меко Кириан.
	Гилтас затвори очи. През тялото му премина ожесточен трепет. Съвсем бавно отпусна свитите си в юмруци ръце. Застави се да бъде спокоен, прогони напрежението от себе си, прогони треперенето. Мракът, който за миг го бе заслепил, най-сетне се оттегли. Пламъкът на свещта, който всъщност бе Кириан, беше ярък и неподвижен. Той дълбоко пое дъх.
	— Вече съм добре — изрече.
	— Сигурен ли си? — попита тя. — Танът чака в съседната стая. Да го задържа ли още малко?
	— Не, вече съм добре — преглътна горчилката в устата си Гилтас. — Успя да прогониш демоните. Дай ми минутка да се приведа в подходящ вид. Как изглеждам?
	— Сякаш си срещнал призрак — отговори Кириан. — Но джуджето няма да забележи нищо нередно. За тях всички елфи имат нездрав цвят на лицето.
	Той я взе в прегръдките си и я прегърна.
	— Стига! — запротестира тя, като едновременно се смееше и изглеждаше сериозна. — Сега нямаме време за това! Ами ако някой ни види?
	— Нека — отвърна Гилтас, захвърлил всяка предпазливост. — Уморих се да лъжа целия свят. Ти си моята сила, моето спасение. Спасяваш и живота, и здравия ми разсъдък. Всеки път, когато си спомням в какво се бях превърнал, се питам как изобщо си успяла да ме обикнеш.
	— Вгледах се през решетките и съзрях затворника отвъд тях — отговори тя, като се отпусна в ръцете му, макар и само за миг. — Прозрях любовта към собствения му народ. Видях как страда заедно с него, видях колко безпомощен се чувства, задето не може да предотврати болката, която изпитват елфите. Любовта беше моят ключ. Всичко, което трябваше да направя, бе да сложа този ключ в ключалката и да го завъртя. Ти свърши останалото.
	Тя се изплъзна от прегръдките му и отново се превърна в кралица-войн.
	— Готов ли си? Не бива да караме краля да ни чака повече.
	— Готов съм — каза Гилтас.
	Той си пое още веднъж дъх, разтърси глава, изправи се и влезе в стаята с твърда стъпка.
	— Негово величество, Говорителят на Слънцето, Гилтас от Дома на Солостаран — обяви с официален тон Кириан.
	Джуджето, което тъкмо се наслаждаваше на чашата си с джуджешка ракия, я остави на масата и сведе глава в знак на уважение. Беше висок за джудже и изглеждаше доста стар за възрастта си, заради посивелите коси и прошарената си брада. Очите му за сметка на това бяха светли, ясни и младежки на вид, а в погледа им безпогрешно се долавяше острота и прозорливост. Той задържа взор върху Гилтас, сякаш можеше да проникне през гърдите му и да достигне до самото му сърце.
	— Върховният крал на Осемте клана — обяви Кириан. — Тарн Гръмогранит.
	Очевидно джуджето също бе със смесена кръв. Подобно на Гилтас, който имаше човешки предци, Тарн бе продукт на брачен съюз между Хилър — благородниците сред тяхната раса — и Дергър, мрачните джуджета. Веднага след Войната на Хаоса джуджетата от Торбардин бяха работили в тясно сътрудничество с човеците, за да построят наново крепостта Пакс Таркас. Очевидно връзките между тях и останалите раси отново потръгваха, включително и тези с техните братя от хълмовете, които, благодарение на враждата, датираща още от времето на Катастрофата, известно време бяха живели изолирани от роднините си от планината.
	Ала с идването на драконите и смъртта и унищожението, които те бяха донесли със себе си, джуджетата — без значение дали бяха планински или хълмисти — отново се бяха скрили под земята. Вратите на Торбардин за пореден път се захлопнаха, прекъсвайки всякакви връзки с останалата част от света. Междувременно Дергър се бяха възползвали от бъркотията, за да се опитат да превземат властта в Торбардин, което в края на краищата бе довело до кървава гражданска война. Тарн Гръмогранит беше герой от тази война и когато настанало време да съберат пръснатите парчета от живота си, тановете се обърнали към него, предлагайки му водачество. Задачата му бе трудна. Кралството беше на косъм от Окончателната разруха. Говореше се, че заслугата воюващите кланове да се обединят била негова. И ето, че кралят на джуджетата се канеше да предприеме нова стъпка, която евентуално отново би записала името му за вечни времена в летописите на Торбардин.
	Гилтас пристъпи напред и се поклони дълбоко и с истинско уважение.
	— Върховни кралю — произнесе на чист джуджешки, който бе научил от баща си, — най-сетне имам честта да се срещна с вас. Знам, че не обичате да се отдалечавате от дома си под планините. Пътуването ви навярно е било дълго и опасно, както и всичко друго в тези мрачни времена. Благодарен съм за усилията, които полагате и задето сте тук, днес, за да подпишем и подпечатаме официално нашето споразумение.
	Върховният крал кимна, като поглаждаше брадата си в знак, че е доволен от думите на елфа. Дори фактът, че Гилтас говореше джуджешки, бе впечатляващ сам по себе си. Тарн вече знаеше за историите за нерешителността на краля на елфите, ала през годините бе разбрал, че никога не е особено мъдро да съдиш за някого преди — както гласеше поговорката на народа на джуджетата — да си видял цвета на брадата му.
	— Пътуването мина добре. Радвам се, че имам възможност за разнообразие да подишам малко чист въздух — отвърна той. — Да не губим време, а да се залавяме за работа. — Кралят на джуджетата се вгледа проницателно в младежа. — Известна ми е любовта на елфите към празните приказки. Мисля, че този път можем да минем и без тях.
	— Във вените ми тече и една част човешка кръв — отговори усмихнато Гилтас. — По-нетърпеливата част, както твърдят. Трябва да бъда в Квалиност преди утре заран. Ето защо ще започна пръв. Обсъждаме въпроса вече от месец. Надявам се, знаем докъде сме стигнали? И нищо не се е променило?
	— Нищо не се е променило, поне при нас — рече Тарн. — А при вас?
	— Не, не е. Значи по тази точка сме се споразумели. — Гилтас реши да изостави официалния тон: — Сър, отказали сте всякакво заплащане. Не бих могъл да го допусна, макар да знам, че в цял Квалинести не може да се намери достойна отплата в замяна на услугите ви. Запознат съм с рисковете, които поемате. Зная и че споразумението ни е предизвикало остри спорове сред народа ви. Предполагам, че дори в един момент е бил застрашен собственият ви трон. И не мога да ви отвърна с нищо друго освен с нашата благодарност — нашата вечна и неумираща благодарност.
	— Не, момко — пламна от смущение Тарн. Джуджетата не обичат да ги възхваляват. — Делото ми ще донесе добро не само за твоя, но и за моя народ. Не всички го разбират в този миг, но съвсем скоро това ще се промени. Твърде дълго се крихме от света под своята планина. Когато започнахме онази братоубийствена война твърде често мислех, че можем съвсем лесно да се самоизтребим до крак и никой никога да не научи какво се е случило. Кой би жалил за нас? Абсолютно никой. Пещерите на Торбардин щяха да се изпълнят с мрак и мълчание. И никой нямаше нито да проговори, нито да запали лампа, за да разпръсне тъмнината. Сенките щяха да ни погълнат и заедно с тях щеше да дойде забравата… Бях твърдо решен да не позволя да ни сполети такава съдба. Исках ние, джуджетата, отново да се върнем при света. И светът да се върне в Торбардин. Но, разбира се, — намигна му и отпи от чашата си, — не можех просто така да изправя народа си пред промените и да ги принудя да ги приемат. Бяха необходими дълги години, преди да ги накарам да мислят като мен и дори сега някои все още се спъват в собствените си бради. Но постъпваме правилно. В това съм повече от убеден. Вече започнахме работа по тунелите — допълни доволно.
	— Наистина? Още преди да сме подписали документите? — попита изумено Гилтас.
	Тарн гаврътна остатъка от ракията в чашата си, оригна се подобаващо и се ухили:
	— Ба! Какви ти документи? Какви ти подписи? Дай си ръката, крал Гилтас. Ето това подпечатва сделката.
	— Давам ти ръката си, крал Тарн, и го правя с готовност — отвърна дълбоко трогнат елфът. — Има ли още нещо, в което бих могъл да те уверя? Имаш ли въпроси, на които да отговоря?
	— Само един, момко. — Тарн остави чашата и избърса брада с ръкава си. — Някои от тановете, най-вече тези Нийдър — подозрителна паплач, ако питаш за мнението ми, — повтарят без умора, че ако ви позволим да навлезете в Торбардин, ще завземете кралството ни и ще го превърнете в своето ново владение, в свой нов дом. Двамата с теб знаем, че нищо подобно няма да се случи — прибави Тарн, като вдигна ръка, за да пресече надигащите се протести на своя събеседник, — но какво би казал ти на моя народ, за да го убедиш, че тази трагедия никога вече няма да се повтори?
	— Бих попитал тановете на Нийдър — отвърна с усмивка Гилтас — дали имат желание да строят домовете си в короните на дърветата. Какъв ще бъде отговорът им, как мислиш?
	— Ха-ха! По` скоро биха се провесили на собствените си бради — закиска се Тарн.
	— По същия начин и ние, елфите, по-скоро бихме се провесили за ушите, отколкото да се заровим в дупка под земята. Не се обиждаш, нали? — допълни учтиво.
	— Ни най-малко, момко. Ще предам на Нийдър думите ти съвсем точно. Това ще издуха пяната от пивото им! — продължаваше да се кикоти кралят на джуджетата.
	— Но за да го кажа по-ясно, давам думата си, че елфите ще използват тунелите ви единствено с цел да спасят поставените в опасност от гнева на драконесата. Водим преговори и с Хората от равнината. Получихме съгласието им да приютят бежанците, докато настъпи момент, в който ще можем да ги върнем обратно по домовете им.
	— И нека този ден настъпи по-скоро — промърмори мрачно Тарн. Вече не се смееше. Той се взря внимателно в Гилтас. — Бих те попитал защо не използвате услугите на своите братовчеди от Силванести, но чувам, че не са готови да ви приемат радушно. Елфите там били издигнали нещо като магическа крепост около границите си.
	— Силите на Алхана Звезден Бриз продължават опитите да пробият щита — отговори младежът. — Надяваме се, че в края на краищата ще открият път към вътрешността, не само заради нас, но и заради собствените ни братовчеди. Колко мислиш ще ви отнеме, за да прокопаете тунела до Квалинести?
	— Две седмици — отвърна, без дори да се замисли Тарн.
	— Две седмици!? Тунел, дълъг шейсет и пет мили, минаващ през най-твърдата от твърдите скали? Чувал съм, че джуджетата са майстори-каменоделци — изрече Гилтас, — но съм длъжен да призная, че думите ти ме удивляват.
	— Както вече споменах, работата е подхваната. Имаме си и помощници — каза джуджето. — Чувал ли си някога за ърканите? Не? Не съм изненадан. Малцина външни знаят нещо за тях. Ърканите са гигантски червеи, които се хранят със скали. Впрягаме ги, и те прогризват гранита като топъл хляб. Кой мислиш е прокарал хилядите мили тунели на Торбардин? — ухили се Тарн. — Разбира се, че те. Червеят върши цялата работа, а ние джуджета си приписваме заслугите!
	Гилтас изрази възхищението си от забележителните червеи, след което учтиво се включи в дискусията за техните навици, схватливата им природа и интересния въпрос какво се случва със скалата, когато премине през отделителната система на червея.
	— Но стига сме говорили. Искаш ли да ги видиш в действие? — попита внезапно кралят на джуджетата.
	— С най-голямо удоволствие — отговори Гилтас, — но някой друг път. Както вече казах, трябва да бъда в Квалинести преди да е пукнала зората.
	— Ще бъдеш, момко, ще бъдеш — успокои го джуджето, като се хилеше широко. — Гледай. — Той тупна два пъти по пода с ботуш.
	Настъпи кратка тишина, последвана от две потупвания, които отекнаха резониращо в земята под тях.
	Гилтас се втренчи в Кириан. Жената-войн изглеждаше гневна и разтревожена. Гневна, понеже не си бе направила труда да проучи в детайли сътресенията от по-рано и разтревожена, защото ако това беше капан, току-що бяха паднали в него.
	Тарн се изсмя високо при вида на тяхното объркване.
	— Ърканите! — обясни. — Точно под нас са!
	— Тук? Вярно ли е това? — възкликна Гилтас. — Стигнали са толкова далече? Усетих, че земята трепери, но…
	Джуджето клатеше глава. Брадата му се полюшваше.
	— Стигнали сме дори по-далече. Ще слезеш ли долу?
	Гилтас погледна жена си.
	— Навсякъде другаде в Квалинести аз съм кралят. Но тук е царството на Лъвицата — рече с усмивка. — Какво ще кажете, мадам? Да слезем ли да видим тези чудни червеи?
	Кириан не възрази, макар да личеше, че тези непредвидени обстоятелства все още я тревожат. Не каза нищо, с което би могла да обиди джуджето, ала младежът откри, че всеки път, когато се разминеха с някой от Елфите Скитници, тя незабелязано му даваше знак с бърз поглед, кимване или посочване с ръка. Съвсем скоро съпровождащите ги елфи изчезнаха напълно, но Гилтас знаеше много добре, че не са далече, че наблюдават и очакват с ръце върху оръжията си.
	Напуснаха „Гаврътни и се оригни“, като някои от джуджетата в ескорта на Тарн не бяха особено радостни, ако се съдеше по тежките въздишки, шумното мляскане и осезаемия дъх на ракия. Тарн не пое по пътеката. Вместо това тръгна направо през храстите, като си проправяше път с рамо и отхвърляше всичко, което му се изпречи. Младежът хвърли поглед към широката просека от начупени клони, стъпкана трева и оплетени филизи, която оставяха след себе си.
	Кириан завъртя очи. Много добре знаеше какво си мисли тя в този момент. По начина, по който се придвижваха, на джуджетата щеше да им бъде трудно да чуят и гръмотевица. Тарн забави крачка. Започна да търси нещо. Отправи няколко джуджешки думи към ескорта си. Спътниците му също се включиха в търсенето.
	— Не могат да намерят входа към тунела — прошепна Гилтас на Кириан. — Твърди, че трябвало да има такъв тук някъде, но не го вижда.
	— Разбира се, че не може — заяви твърдо тя. Все още беше силно раздразнена от номера, който й бяха погодили джуджетата. — Познавам местността. Всеки инч от нея. Ако имаше нещо подобно на…
	Тя замълча изумено.
	— … проход към тунел — довърши Гилтас, за да я подразни, — ти щеше да знаеш за съществуването му.
	Намираха се пред голяма гранитна скала, висока близо трийсет стъпки. Върхът й надничаше над върховете на дърветата. Нормално вертикалните жилки на скалата вървяха странично по повърхността й. Между отделните слоеве се бяха вкоренили малки дървета и тревни чимове. Част от върха на скалата се бе отчупила и сега лежеше в основата й — огромни канари, някои от които достигаха до кръста на Гилтас, а други превишаваха ръста на джуджетата. Младежът изумено проследи как Тарн се приближи до една от тези канари, положи ръка върху нея и натисна. Камъкът се изтърколи встрани, сякаш бе напълно кух.
	И наистина беше.
	Кралят и неговите джуджета бързо разчистиха срутването, за да разкрият зейнала дупка в основата на скалата.
	— Оттук! — изрева Тарн, като им махна с ръка.
	Гилтас се обърна към Кириан. Тя просто поклати глава и се усмихна накриво. Пътьом жената-войн спря да огледа кухата канара. Вътрешността й беше като изсмукана.
	— Червеите ли са го направили? — попита впечатлено.
	— Ърканите — кимна гордо Тарн. — По-точно техните малки — допълни. — Все още гризат по малко. Големите щяха да я глътнат за закуска. Боя се, че не са особено умни. И винаги са ужасно гладни.
	— Гледай ти — обади се Гилтас, като гледаше Кириан. Тъкмо преминаваха от царството на лунната нощ към дълбините и вечния хлад на създадената от джуджетата пещера. — Щом джуджета са успели да скрият прохода към тунела си от теб и твоите хора, значи проклетите мрачни рицари нямат никакъв шанс.
	— Вярно е — призна тя.
	Веднага щом се озоваха вътре, Тарн още веднъж удари два пъти по пода с крак. Отдолу го поздравиха други два удара. В прашната земя се появиха пукнатини и оформиха хитро укрит капак, който се отвори. От дупката надникна джудже. Покрай него струеше светлина.
	— Посетители — произнесе на джуджешки Тарн.
	Пазачът на прохода кимна и изчезна. Чуха как тежките му подковани ботуши тракат по стъпалата на подвижната стълба.
	— Ваше величество — подкани го учтиво Тарн.
	Гилтас се възползва от поканата моментално. Дори секундното колебание би било възприето като липса на доверие във върховния тан, а точно сега не му се искаше да губи ценния си съюзник. Спусна се по здравата стълба и не след дълго се озова на съвсем равна и стабилна повърхност. Тунелът бе осветен добре от нещо, което в началото взе за фенери.
	Все пак странни фенери, помисли си, като се приближи до един, за да го огледа отблизо. Не излъчваха никаква топлина. Взря се по-внимателно и изненадано установи, че светлината се разпръскваше не от горящо масло, а от тялото на нещо, което приличаше на голяма ларва на насекомо. Ларвата лежеше свита в прозрачна топка, поставена на дъното на клетка, която пък беше закачена на стената. Подобни клетки висяха на всеки няколко стъпки. Светлината от спящите ларви превръщаше мрака на тунела в ярък ден.
	— Дори децата на ърканите работят за нас — каза Тарн, докато на свой ред се спускаше по стълбата. — Всяка ларва грее по този начин в продължение на месец, след което потъмнява. По това време и бездруго вече са твърде големи, за да се побират в клетка, така че ги подменяме. За щастие, винаги ни се намира ново поколение от червеи. Но трябва да видиш възрастните екземпляри. Оттук.
	Той ги поведе през плетеницата от тунели. Когато най-сетне свиха иззад поредния завой, пред тях се разкри невероятна гледка. Половината ширина на тунела бе заета от огромна, слузеста, вълниста маса с червеникавокафяв цвят. Встрани от нея вървяха джуджета, уловили дълги поводи, закачени за сбруи към тялото на червея. За да попречат на червея да се отклони от пътя или да не се преобърне, премазвайки всички под себе си, джуджетата опъваха юздите, удряха червея по хълбоците или го мушкаха с дълги пръчки. Тарн им обясни, че половината тунел вече е прокопан от друг червей, но той е далече напред. Онзи, който виждаха, доразширяваше вече започнатото.
	Гилтас тръгна по дължината на червея, докато най-сетне стигна до главата му. Създанието нямаше очи, понеже не се нуждаеше от такива, след като прекарваше живота си заровено под земята. От главата му се подаваха два огромни рога. Джуджетата бяха прехвърлили през рогата кожен хамут. Малко по-назад, в голяма кошница, привързано за тялото на червея, седеше джудже-водач, което опъваше юздите на хамута и насочваше главата на създанието в нужната посока.
	Червеят явно дори не подозираше, че джуджето е там. Единствената му мисъл беше насочена към храната. Той повръщаше някаква течност върху скалата — течност, която вероятно беше вид киселина, защото камъкът моментално започваше да цвърчи и съска под нея. В същия момент от скалата се откъртиха няколко големи парчета. Червеят отвори паст, сграбчи едно от парчетата и го погълна.
	— Изключително! — произнесе с толкова категоричен тон Гилтас, че върховният тан и заобикалящите го джуджета едва не се разтопиха от благодарност и задоволство.
	Имаше една-единствена спънка. Докато червеят поглъщаше скалата пред себе си и се промъкваше все по-напред, тялото му се извиваше и огъваше така, че цялата земя трепереше. Джуджетата очевидно бяха навикнали на усещането и се разхождаха насам-натам с походката на стари морски вълци. Гилтас и Кириан обаче все още изпитваха трудности да стоят на краката си и често се препъваха един в друг или политаха към стената в търсене на опора.
	— Мрачните рицари ще забележат поне това! — отсъди тя, като се опитваше да надвика шума от раздробяването на скалите и шумните викове и псувни на джуджетата-водачи. — Обзалагам се, че когато леглото на Медан започне да подскача из спалнята и се чуят крясъците им, наместникът ще заподозре все нещо!
	— Тарн! Това треперене и този трясък! — извика Гилтас в ухото на тана. — Не можете ли да го приглушите по някакъв начин? Ако не го чуят, мрачните рицари със сигурност ще го усетят!
	Джуджето поклати глава:
	— Невъзможно! — кресна в отговор. — Погледни го от добрата му страна, момко. Червеите са далече по-тихи от бригада джуджета, въоръжени с чукове и длета!
	Младежът беше скептичен по въпроса. Тарн им даде знак с ръка и те го последваха обратно назад по тунела, за да оставят по-голямата част от работата и грохота зад гърба си. Когато отново се изкачиха по стълбата и излязоха в нощта, откриха, че е станало малко по-светло отпреди. Скоро щеше да настъпи зората. Гилтас трябваше да потегля.
	— Идеята ми е да не копаем под Квалиност — обясни върховният тан, докато влизаха обратно в „Гаврътни и се оригни“. — Сега сме на около четиридесет мили от града. Ще копаем, докато достигнем на пет мили от границите на столицата. Напълно достатъчно, за да сме сигурни, че Рицарите на Нерака няма да заподозрат какво сме намислили. Пък и така шансът да открият входа към тунела ще бъде по-малък.
	— Но какво ще правим, ако все пак го открият? — попита Гилтас. — Могат да използват тунела, за да нахлуят право в Торбардин.
	— Не и преди да го срутим върху главите им — отвърна безцеремонно джуджето. — Както и върху собствените си глави, но се надявам по-голямата част от нас да успеят да се спасят.
	— Научавам все повече и повече за рисковете, които поемате — произнесе с уважение младежът. — И не виждам начин, по който да изразя благодарността си.
	Тарн Гръмогранит махна с ръка, за да отклони думите му. Явно се чувстваше неловко. Гилтас побърза да смени темата.
	— Колко тунела предвиждате?
	— Ако имаме време, ще бъдат три — отговори джуджето. — До този момент разполагаме само с един. Съвсем скоро ще можеш да започнеш евакуацията на част от хората си. Не твърде голяма част, понеже стените все още не са правилно укрепени, но ще се справим някак. Колкото до другите тунели, за тях ще ни бъдат необходими още два месеца.
	— Да се надяваме, че все още разполагаме с това време — произнесе тихо Гилтас. — Междувременно в Квалиност наистина има и такива, които не са в особено приятелски отношения с Рицарите на Нерака. Наказанията, които рицарите налагат, са бързи и жестоки. И най-малкото нарушение на някой от неизброимите им закони води до затвор или смърт. С помощта на тунела ще спасим онези, които иначе не биха имали никаква друга възможност… Кажи ми, тане — попита той, понеже, макар да знаеше отговора, искаше да го чуе сам. — Ако се наложи, ще успеем ли да евакуираме целия Квалиност през този тунел?
	— Да, предполагам — отвърна кралят на джуджетата. — Ако разполагаме с една или две седмици.
	Една или две седмици. Ако драконът или рицарите нападнеха, щяха да разполагат с не повече от няколко часа. В края на тези една или две седмици едва ли щеше да е останал някой, когото да евакуират. Гилтас въздъхна.
	Кириан се приближи и сложи ръка на рамото му. Пръстите й бяха силни и студени, а допирът й му вдъхна увереност. И бездруго бе получил повече, отколкото очакваше от живота. Не беше дете, че да плаче за звездите, когато са му предложили луната.
	Той я погледна сериозно:
	— Ще се наложи да се снишим, за да не дразним излишно дракона поне в продължение на месец.
	— Ако искаш да кажеш, че войните ми просто трябва да се претърколят по гръб и да се престорят на умрели, си сбъркал! — отвърна му остро тя. — Пък и ако просто прекратим нападенията, рицарите ще заподозрат, че готвим нещо и ще започнат да душат наоколо. Единствената ни възможност е до последния момент да се опитваме да им отвличаме вниманието.
	— Месец — промълви тихо Гилтас в мълчалива молитва, ако въобще някъде там имаше някой, който да се вслуша в нея. — Само един месец. Дай един месец на народа ми.


>	18
>	Зора в мрачни времена

	Утринта настъпваше над Ансалон. Твърде бързо за едни и прекалено бавно за други. Слънцето приличаше на червена резка в небето, сякаш някой бе прерязал гърлото на мрака. Гилтас се плъзна безшумно през сенките на градината и забързано се втурна към подножието на балкона, за да поеме, макар и със закъснение, омразната си роля.
	Планшет го очакваше нетърпеливо и от време на време разтревожено надникваше надолу, очаквайки завръщането на младия крал, когато почукването на вратата извести редовното сутрешно посещение на префект Палтейнон — самият той нямащ търпение да се заеме наново с управлението на любимата си кукла на конци. Прислужникът нямаше как да заяви, че и днес, както и вчера, Негово величество не се чувства добре и не приема никого, Палтейнон беше дошъл с една-единствена цел. Да разбуди краля, да го подкани към действия, да упражни могъществото си над него и да докаже още веднъж на целия двор, че той, префектът, стои зад цялото представление.
	— Само минутка, сър! — извика Планшет. — Негово величество използва кралското цукало. — Елфът долови раздвижване в градината. — Ваше величество! — изсъска толкова високо, колкото смееше. — Побързайте!
	Гилтас приближи подножието на балкона. Планшет спусна въжето. Кралят се улови за него и се покатери чевръсто.
	Чукането отново започна, този път по-високо и по-нетърпеливо от преди.
	— Настоявам да се срещна с Негово величество! — прозвуча гласът на Палтейнон.
	Гилтас се изкатери пълзешком през перилата на балкона. Сетне се хвърли в леглото и се напъха между чаршафите направо с дрехите. Планшет го зави презглава с одеялото и отвори вратата с пръст на устните:
	— Негово величество не се чувстваше добре цяла нощ. Не може да задържи в себе си дори препечена филийка — произнесе тихо прислужникът. — Наложи се да го придружа обратно до леглото.
	Префектът надникна през рамото му. Видя как Гилтас надига отпаднало глава и се взира към вратата със замъглени очи.
	— Ужасно съжалявам за неразположението на Негово величество — каза и се намръщи, — но ще бъде по-добре, ако стане и се раздвижи, вместо просто да лежи и да се самосъжалява. Ще се върна след час. Вярвам, че дотогава ще е по-добре. И че ще ме приеме облечен.
	Той се отдалечи надолу по коридора. Планшет затвори вратата. Гилтас се усмихна, скръсти ръце на тила си и въздъхна. Раздялата с Кириан бе преминала тягостно. Все още усещаше аромата на дим от лагерен огън по дрехите й, розовото масло, което втриваше в кожата си. Долавяше мириса на стъпканата трева, в която бяха лежали прегърнати, без да имат сили да се сбогуват. Въздъхна още веднъж, стана от леглото и влезе в банята, за да отмие и последните издайнически следи от потайната среща със съпругата си.
	Когато час по-късно префектът се върна, той откри краля, зает със съчиняването на поема. Поема — колкото и да бе невероятно — за едно джудже. Палтейнон изсумтя и нареди на Негово величество да изостави глупостите и да се залавя за работа.
	В небето над Квалинести пропълзяха облаци и закриха слънцето с разплутите си тела. После заръмя.
	През същата тази сутрин слънцето, което бе изгряло над главата на Гилтас, грееше и за неговия братовчед Силваношей. Той също не бе спал цяла нощ, но за разлика от Гилтас, не се боеше да посрещне утринта. Силваношей очакваше новия ден с нетърпение и радост, които през цялата нощ го държаха в омая и невяра.
	Защото през деня Силваношей щеше да бъде коронясан и провъзгласен за Говорител на Звездите. През същия този ден, отвъд всяка надежда и всяко очакване, той щеше да бъде наречен владетел на своя народ. Щеше да успее в онова, което неговите родители толкова силно бяха желали, но без да сполучат да превърнат мечтите си в реалност.
	Събитията се развиваха толкова бързо, че младежът не успяваше да ги следва. Той затвори очи и всичко отново се разигра пред очите му.
	Когато предния ден двамата с Ролан пристигнаха в покрайнините на столицата Силваност, бяха посрещнати от група елфи-войни.
	— Дотук с моето възкачване на престола — измърмори Силваношей, по-скоро разочарован, отколкото изплашен.
	Елфите измъкнаха мечовете си и младежът се приготви да умре. Зачака. Без всякакви илюзии, невъоръжен. Най-малкото щеше да посрещне смъртта с достойнство. Нямаше да се бие срещу собствения си народ. Щеше да остане верен на заръките на майка си.
	За негова изненада войните вдигнаха мечове, но за да нададат радостни възгласи и да го обявят за Говорител на Звездите и свой крал. Това, осъзна младежът, не беше екзекуторски отряд, а почетна стража.
	Доведоха дори кон, който да възседне — красив бял жребец. Той се метна на седлото и влезе в столицата като победител. По улиците го посрещаха редици от елфи, махаха му и радостно му хвърляха цветя, додето те не покриха паважа като благоуханен килим.
	Войниците маршируваха от двете му страни, за да отблъскват тълпата. Силван помахваше с една ръка. В този момент мислеше за майка си и баща си. Това вероятно бе най-съкровената мечта на Алхана. И тя бе отдала живота си, за да я изпълни. Дали сега не го наблюдаваше от мястото, където отиваха мъртвите? Дали не се усмихваше от щастие? Младежът можеше единствено да се надява, че е така. Вече не й се сърдеше. Беше й простил. И вярваше, че тя също му е простила.
	Парадът завърши пред Кулата на звездите. Тук го посрещна висок и строг на вид елф с посивяващи коси, който се представи като генерал Конал. После генералът представи племенника си Кайрин, който — откри със задоволство Силван — бе негов братовчед. След това Конал представи един по един и Водачите на Дома, чиято задача бе да установят дали Силваношей наистина е внукът на Лорак Каладон (никой не спомена името на майка му), а следователно — законен наследник на трона на Силванести. Последното, увери го генералът, когато за миг останаха насаме, беше чиста формалност.
	— Хората искат своя крал — каза Конал. — Водачите на Дома са готови да повярват, че си онзи, за когото се представяш.
	— Аз _съм_ този, за когото се представям — заяви твърдо Силваношей, обиден от намека, че е възможно да не е Каладон и че вероятно няма никакво значение, защото така или иначе ще го приемат за такъв. — Аз съм внукът на Лорак Каладон. Аз съм син на Алхана Звезден Бриз. — Произнесе последното име отчетливо, знаейки много добре, че не бива да казва на висок глас името на някой, който е обявен за мрачен елф.
	Но ето че към него се приближи елф, по-красив от всеки друг, който Силваношей някога бе срещал. Непознатият носеше бяла мантия и се взираше в него внимателно.
	— Познавах Лорак — рече най-сетне елфът. Гласът му бе тих и мелодичен. — Това наистина е неговият внук. Не може да има съмнение. — Той се наведе напред и целуна младежа по двете бузи. Вгледа се в генерал Конал и повтори: — Не може да има никакво съмнение.
	— Кой сте вие, сър? — попита замаяно Силваношей.
	— Името ми е Глокъс — каза елфът и се поклони ниско. — Назначен съм за регент, за да бъдат първите ви дни на трона по-леки. С разрешението на генерала, съм готов да се разпоредя да бъдете коронясан още утре. Хората очакваха дълго този радостен ден. Не трябва да ги караме да чакат повече.


	Силван лежеше в леглото, същото легло, в което някога бе лежал и крал Лорак. Орнаментираните му стълбове бяха изработени от сплетени злато и сребро така, че да наподобяват увита лоза, декорирана с цветя, оформени от искрящи скъпоценности. Напълненият с лебедов пух дюшек бе покрит с чаршафи, напръскани с лавандула. Аленочервената покривка за легло го предпазваше отлично от нощния студ. Таванът над него бе направен от кристал. По този начин можеше просто да лежи и всяка нощ да дава аудиенция на луната и звездите, додето надничат уважително в спалнята му.
	Силваношей се засмя съвсем тихо заради чистото удоволствие, което изпитваше в момента. Може би трябваше да се ощипе, за да се събуди от този прекрасен сън, но реши да не рискува. Ако сънуваше, бе най-добре никога да не се буди. Да не се буди, за да открие, че се намира в някоя усойна пещера с нищо друго за ядене освен сушени горски плодове, престояли сухари и солена вода. За да вижда как в краката му, пронизани от стрелите на великаните, падат войни-елфи. Да не се буди. Никога. До края на живота си.
	Изпитваше глад, прекрасен глад, понеже знаеше, че може да го утоли. Представи си какво ще нареди да му донесат за закуска. Сладки с мед, може би. Захаросани розови листчета. Крем, поръсен с мускатово орехче и канела. Можеше да има каквото си пожелае и ако не го харесаше, нищо не му пречеше да го върне, за да поиска друго.
	Той мързеливо протегна ръка към сребърното звънче, стоящо върху изработената от злато нощна масичка с намерението да повика слугите. Зачака ятото от прислужници да наводни спалнята, да го вдигне от леглото, да го изкъпе, да го облече, среше, напарфюмира и отрупа със скъпоценности за предстоящата коронация.
	Лицето на Алхана Звезден Бриз, неговата майка, още веднъж се яви в съзнанието му. Желаеше й най-доброто, но това беше неговият сън — сън, в който тя нямаше място. Беше постигнал успех там, където тя се бе провалила. Щеше да съгради отново онова, което тя бе направила на парчета.
	— Ваше величество. Ваше величество. Ваше величество.
	Елфите от Дома на Прислужника се поклониха ниско пред него. Той им благодари с очарователна усмивка и им позволи да оправят възглавницата и завивките му. После седна в леглото и отпуснато зачака да разбере какво ще му донесат за закуска.


	— Ваше величество — произнесе елфът, когото регент Глокъс бе назначил на служба като камерхер. — Принц Кайрин чака отвън, за да поднесе почитанията си за деня.
	Силваношей се извърна от огледалото, в което тъкмо се наслаждаваше на новата си премяна. За да подготвят церемониалните шапка и мантия на новия крал, шивачките се бяха трудили през целия вчерашен и по-голямата част от днешния ден.
	— Моят братовчед? Моля, въведете го без повече бавене!
	— Негово величество никога не бива да казва „моля“ — смъмри го с усмивка камерхерът. — Когато Ваше величество иска нещо, нека просто го изрази, а ние ще го изпълним.
	— Да, добре. Благодаря ти. — Силван осъзна втората си грешка и се изчерви. — Предполагам, че не бива да казвам и „благодаря“, нали?
	Камерхерът поклати глава и излезе през вратата. Няколко секунди по-късно се върна, придружавайки млад елф, може би едва с няколко години по-възрастен от самия Силван. Двамата се бяха срещнали за съвсем кратко малко по-рано същия ден. Младежите се заоглеждаха внимателно в търсене на някакви външни признаци за родството помежду им. Изглежда и двамата успяха да открият търсеното, защото съвсем скоро погледите им станаха приятелски.
	— Как ви се струва всичко това, братовчеде? — попита най-сетне Кайрин, след като бяха разменили обичайните любезности и празнословия, които се изискваха в случая. — Простете, исках да кажа „Ваше величество“ — поклони се той.
	— Моля те, наричай ме „братовчеде“ — подкани го топло Силваношей. — Никога преди не съм имал братовчед. Тоест, никога не съм го познавал. Става дума за краля на Квалинести, нали разбираш. Или поне така го наричат.
	— Вашият братовчед Гилтас. Синът на Лораланталаса и получовека Танис. Знам за него. Портиос често го споменаваше. Казваше, че Говорителят Гилтас има крехко здраве.
	— Не е необходимо да бъдеш чак толкова любезен, братовчеде. Всички знаят, че лудостта му е предизвикана от меланхолия. Вината не е негова, но това е положението. А на мен позволено ли ми е да те наричам „братовчеде“?
	— Може би не на публични места, Ваше величество — отвърна с усмивка Кайрин. — Както вероятно сте отбелязали, в Силванести обичаме официалните обръщения. Но когато сме насаме, да, за мен би било чест. — Той замълча за миг и добави съвсем тихо: — Разбрах за смъртта на майка ви и баща ви. Исках да ви кажа колко дълбоко ме опечалиха тези новини. Възхищавах се и от двамата.
	— Благодаря ти — кимна Силван и след една уместно продължителна пауза, смени темата: — Но за да отговоря на предишния ти въпрос, намирам всичко за малко плашещо. Прекрасно, но плашещо. Само преди месец живеех в пещера и спях на земята. А ето че сега имам това чудесно легло, в което е спял собственият ми дядо. Регент Глокъс се е разпоредил леглото да бъде донесено от личните му покои, смятайки, че ще ме зарадва. Имам и тези дрехи. Мога да ям и пия каквото си поискам. Всичко прилича на сън.
	Силван отново започна да се оглежда в огледалото. Беше като омагьосан от новото облекло и новия си вид. Бе чист, с напарфюмирана и сресана коса, а по пръстите му проблясваха скъпоценни камъни. Вече не го хапеха бълхи и гърбът му не беше схванат от лежане на твърдата скала. В сърцето си се закле никога повече да не води такъв живот. И дори не забеляза, че при споменаването на регента, лицето на Кайрин стана мрачно.
	Безрадостното настроение на братовчед му се задълбочи още повече, когато младият крал продължи:
	— Като заговорихме за Глокъс, не намираш ли, че е наистина забележителен? Върши задълженията си на регент изключително добре. Допитва си за мнението ми по всички въпроси. Трябва да ти призная, братовчеде, че в началото бях леко отблъснат от генерал Конал и предложението му Водачите на Дома да назначат регент, който да ме наставлява, докато достигна необходимата възраст. Нали разбираш, по стандартите на Квалинести вече съм достигнал зрелостта си.
	Изражението му стана твърдо:
	— И определено съм решен на всичко, но да не се превърна в кукла на конци, както клетия си братовчед Гилтас. Както и да е. Регент Глокъс ми даде да разбера, че не той ще управлява вместо мен. Просто ще играе ролята на съветник, за да могат желанията и заповедите ми да придобиват възможно най-омекотен вид.
	Кайрин мълчеше. Той огледа стаята, сякаш се чудеше дали да предприеме онова, което е замислил. Сетне пристъпи по-близо до Силван и каза тихо:
	— Мога ли да предложа Негово величество да освободи прислугата?
	Кралят се взря в него учудено и с внезапна подозрителност. Глокъс го беше предупредил, че Кайрин също има определени апетити към трона. Ами ако в думите му се криеше опит да го улови в капан — сам и безпомощен?
	Той огледа братовчед си. Кайрин имаше слабо и деликатно телосложение. Ръцете му не приличаха на ръцете на войн. После сравни себе си с него и откри, че е много по-загрубял и мускулест. Събеседникът му не носеше оръжие. Едва ли щеше да представлява някаква заплаха.
	— Много добре — кимна и нареди на слугите, които тъкмо почистваха стаята и подреждаха дрехите му за бала в негова чест същата вечер. — Ето, братовчеде. Сами сме. Какво толкова имаш да ми казваш? — Гласът на Силван бе станал студен.
	— Ваше величество, братовчеде — заговори искрено Кайрин, като все така не повишаваше глас, въпреки че освен тях в голямото отекващо помещение нямаше никой друг. — Дойдох тук с една-единствена цел и тя е да ви предупреди за този Глокъс.
	— А — промърмори кралят. — Разбирам.
	— Не изглеждате изненадан, Ваше величество.
	— Не, не съм изненадан, братовчеде. Разочарован, длъжен съм да го кажа, но не и изненадан. Глокъс сам ме предупреди, че навярно изпитваш лека завист по отношение на мен и него. Поговорихме си съвсем откровено, че очевидно не го харесваш особено. Но чувствата не са взаимни. Регентът винаги се изказва за теб възторжено и е дълбоко натъжен, че двамата с него не можете да бъдете приятели.
	— Боя, че не бих могъл да отвърна на комплиментите му — отговори Кайрин. — Той не е достоен да бъде ваш регент. Дори не произхожда от Дома на Краля. Той е… или беше… чародей, който преди време служеше в Кулата Шалост. Знам, че моят чичо Конал лично го препоръча, но…
	Замълча, като че търсеше правилните думи.
	— Чичо ми е добър човек, Ваше величество. Сражавал се е храбро по време на Войната на Копието. Сражавал се е и срещу кошмара, рамо до рамо с вашия баща Портиос. И онова, което е видял през онези тревожни времена, го принуждава да живее в постоянен, алогичен страх. Мисълта, че злото от онази епоха може да се завърне, го ужасява. Вярва съвсем искрено, че щитът предпазва страната от мрака навън. От друга страна Глокъс контролира магията на щита и по този начин шантажира чичо ми. Не бих искал да видя по същия начин и вас оплетен в интригите на регента.
	— Може би смяташ, братовчеде, че вече съм паднал в ръцете му? Може би смяташ, че ще изпълняваш длъжността на Говорител на Звездите по-добре от мен? — попита Силван с нарастващ гняв.
	— Имах тази възможност — отвърна, изпълнен с достойнство Кайрин. — Глокъс искаше да ме направи Говорител, но аз отказах. Познавах майка ви и баща ви. Обичах и двамата. Тронът е ваш. Не възнамерявам да го узурпирам.
	Младият крал осъзна, че напълно е заслужил укорите му.
	— Прости ми, братовчеде. Заговорих преди да успея да обуздая езика си. Но вярвам, че грешиш по отношение на Глокъс. В сърцето му има място единствено за добруването на Силванести. Само фактът, че се е издигнал от низините, говори в негова полза и в полза на чичо ти, задето е прозрял истинските му качества, а не е бил заслепен от класови предразсъдъци, както нерядко се е случвало с нас, елфите, в миналото. Майка ми често обичаше да повтаря, че сме си нанесли непоправими вреди със склонността да съдим хората по техния произход, вместо да оценяваме реалните им способности. Един от най-доверените й офицери на име Самар, се беше издигнал до поста си на съветник от редови войник.
	— Ако Глокъс идваше с опит в управлението, аз пръв бих го подкрепил, без значение какъв е произходът му. Но всичко, което той направи, бе да посади едно магическо дърво — отвърна кисело Кайрин — и да разпъне над главите ни щит.
	— Щитът е там заради личната ни безопасност — възрази Силваношей.
	— Затворниците в килиите си също са в безопасност — каза събеседникът му.
	Младият крал потъна в размисъл. Нямаше как да се усъмни в честността и искреността на своя братовчед. Но и не искаше да чува нищо срещу регента. Честно казано, Силван се чувстваше като погребан под новите и големи отговорности, които му вменяваше управлението. Мисълта, че някой като Глокъс е до него, за да го съветва и напътства по всички въпроси, му бе приятна. Някой толкова издигнат, учтив и очарователен като Глокъс.
	— Хайде да прекратим този спор, братовчеде — каза накрая. — Ще взема предвид твоите думи и знай, че ти благодаря, задето проговори със сърцето си. Сигурен съм, че не е било лесно да направиш такава стъпка. — Той протегна ръка.
	Кайрин с готовност взе десницата на братовчед си и я разтърси топло. Двамата заговориха за предстоящата коронация и съпровождащите я церемонии, както и за властващата мода в танците на елфите. След това Кайрин се накани да тръгва, като обеща да съпроводи краля по време на възкачването му на трона.
	— Ще нося короната, която за последно е украсявала главата на моя дядо — рече замислено Силван.
	— Нека на Вас донесе повече щастие, отколкото на него, Ваше величество — пожела му Кайрин, след което се оттегли с мрачно изражение.
	Младият крал със съжаление го остави да излезе, тъй като намираше приятелската му, жизнерадостна компания за изключително приятна, въпреки че все пак чувстваше известно раздразнение от опитите на братовчед си да развали прекрасната му утрин. В днешния ден, единствен и неповторим в сравнение с всички други, кралят не биваше да изпитва нищо друго освен радост.
	— Просто завижда — каза сам на себе си. — Напълно естествено. Сигурен съм, че на негово място и аз щях да изпитвам същото.
	— Ваше величество — каза един от прислужниците. — Ужасно съжалявам за неприятните вести, но навън започна да вали.


	— Е, какво смяташ за новия ни крал? — попита събеседника си генерал Конал, докато двамата слизаха по стълбите на дворцовия палат, за да поднесат на Негово величество почитанията си по случай сутрешната коронация. Валеше силно и без изгледи да спре. Дъждовните капки образуваха сива завеса, закриваща слънцето.
	— Намирам го за интелигентен, скромен и непосредствен — отвърна с усмивка Глокъс. — Изключително съм доволен от него. А ти?
	— Недорасло пале — сви рамене Конал. — Едва ли ще ни създава неприятности. — Той посмекчи тон. — Съветът ти беше правилен, приятелю. Сторихме добре, като го поставихме на трона. Хората го обожават. От доста дълго време не ги бях виждал толкова щастливи. Целият град празнува. Улиците са покрити с цветя, всички са облекли най-хубавите си дрехи. Празненствата ще продължат с дни. Наричат идването му чудо. Разправят дори, че заразените от болестта чувстват как силата се възвръща в телата им. Сега приказките за сваляне на щита ще отшумят. Няма да има причина да искат от нас подобно нещо.
	— Да. Успяхме да изкореним бурените на бунта, които кирата се опитваше да засади в прекрасната ни градина — отвърна Глокъс. — Мислят си, че са те надвили, като помагат на внука на Лорак да се възкачи на престола. Гледай да не разсейваш илюзиите им. Нека празнуват. Вече имат своя крал. Няма да ни създават повече тревоги.
	— А и ако поради някакво злощастие щитът ни предаде — произнесе многозначително Конал към магьосника, — сме се погрижили и за майката. Веднага щом нахлуе в Силванести, въоръжена до зъби и решена да спасява страната си, ще открие, че в нея управлява собственият й син. Почти ми се иска да зърна изражението на лицето й в този момент.
	— Да, е, може би… — Глокъс очевидно не намираше идеята за чак толкова забавна. — Самият аз нямам нищо против да си живея, без отново да ми се налага да виждам лицето на вещицата. Дори и за миг не мога да допусна, че ще позволи синът й да управлява вместо нея. Иска наградата за себе си. За щастие — продължи с усмивка, вече в приповдигнато настроение, — няма никакъв шанс да проправи пътя си към вътрешността. Щитът ще я държи на безопасно разстояние.
	— И все пак същият този щит допусна сина й — посочи генералът.
	— Понеже исках да го допусне — напомни му чародеят.
	— Така твърдиш ти.
	— Съмняваш ли се в мен, приятелю?
	Глокъс внезапно бе спрял и сега се обърна към Конал в шумоленето от диплите на бялата си мантия.
	— Да — отвърна с равен тон генералът. — Понеже долавям съмненията, които ти изпитваш към себе си.
	Магьосникът понечи да отговори на обвинението, но затвори уста. Скръсти ръце зад гърба си и продължи напред.
	— Съжалявам… — започна Конал.
	— Не, приятелю. — Глокъс отново спря и се обърна към него. — Не съм ядосан, просто наранен. Това е всичко. И натъжен.
	— Просто…
	— Ще ти обясня. Може би тогава ще ми повярваш.
	Конал въздъхна:
	— Нарочно изопачаваш думите ми. Но добре, ще изслушам обяснението ти.
	— Ще ти кажа как стана всичко. Но не тук. Има твърде много хора. — Магьосникът посочи един прислужник, който носеше нанякъде венец от лаврови клонки. — Да отидем в библиотеката. Там ще можем да поговорим на спокойствие.
	Библиотеката се намираше в голямо, дълго помещение, изпълнено с полирани лавици, отрупани с книги и свитъци. Цареше тишина. Книгите като че ли поглъщаха всеки звук и си го отбелязваха за бъдеща употреба.
	— Когато казах, че щитът е действал съгласно желанията ми — заговори отново Глокъс, — нямах предвид, че съм му дал заповед да пропусне младежа. Магията му се излъчва от дървото в Градината на Астарин. Горските градинари засадиха и отгледаха това дърво точно според инструкциите ми. Лично съм ги съветвал как да вложат магията в него, за да спомогнат растежа му. Така вълшебството е станало част от мен. Посвещавам огромна част от времето и енергията си в това да поддържам и опазвам магията на щита. Понякога се чувствам така — добави след кратък размисъл, — сякаш самият аз съм щитът. Щитът, който пази народа ни в безопасност.
	Конал мълчеше в очакване на още.
	— Досега само подозирах, че бариерата реагира на неизказаните ми желания — продължи Глокъс. — Желания, за които дори не подозирам. Отдавна исках на този трон да седне владетел. И щитът е доловил това мое подсъзнателно желание. Ето как, когато Силваношей случайно се е доближил, щитът просто го е пропуснал.
	Генералът отчаяно се опитваше да повярва в думите му, но съмненията оставаха. „Защо Глокъс мълча досега по този въпрос? — питаше се Конал. — Защо очите му ме избягват? Знае нещо. И го пази в тайна от мен.“
	Той каза:
	— Можеш ли да ми дадеш думата си, че никой друг няма да успее да премине бариерата?
	— Да, приятелю — отговори магьосникът. — Гарантирам ти го с живота си.


>	19
>	Слепият просяк

	Войниците на Мина напуснаха Санкшън в отлично настроение и с песни на уста, за да не нарушават ритъма на стъпките си, като говореха за славните дела, които ще извършат в името на своята издигната в култ Водачка. Винаги когато Мина се появеше някъде наблизо, войните започваха да викат радостно и да нарушават редиците (за ужас на подлудените си офицери), за да се струпат край нея и ако могат — да я докоснат за късмет.
	Галдар го нямаше. Няколко дни по-рано минотавърът беше заминал за Хур, носейки заповедите й за генерал Дога. В негово отсъствие командваше капитан Самювал. Поне до този момент не срещаше големи трудности. Походът протичаше необезпокоявано, понеже все още се намираха на няколко дни път от Санкшън и не бяха навлезли във вражески територии. Съвсем скоро щяха да пристъпят в земите на великаните — някога техни съюзници, а понастоящем непримирими противници. Обаче дори мисълта, че ще се наложи да се бият срещу толкова опасен враг, не можеше да развали настроението им. Мина огряваше всички сенки като студено, бледо слънце.
	Самювал беше ветеран от много кампании и знаеше, че щом времето се развали, щом завали дъжд, пътят се стесни, вятърът задуха и противникът ги нападне в гръб, войниците щяха да започнат да разсъждават по малко по-различен начин. Щяха да започнат да мърморят и да се оплакват, а не беше изключено някои да опитат и да причиняват неприятности. Все пак, засега задълженията му си оставаха леки. Яздеше редом с Мина и беше обект на завист от страна на всички в следващата ги колона. Стоеше до нея, додето Мина проследяваше отминаващите мъже. Всяка вечер оставаше в палатката й, за да разучават картите и да планират маршрута за следващия ден. Спеше недалече от нея, увит в собственото си наметало и с ръка на меча, готов да се втурне на помощ, ако възникнеше нужда.
	Не се страхуваше, че някой от мъжете би я наранил. Докато лежеше, увит в наметалото си и се взираше към звездното небе, не можеше да не се зачуди над тази мисъл. Мина бе млада жена — доста привлекателна млада жена. Капитанът дори не можеше да преброи жените, с които беше лягал. Обикновено една привлекателна жена, толкова красива, колкото беше Мина, би накарала кръвта в жилите му да закипи, а слабините му да загорят. Но в този случай тръпката отсъстваше, а и доколкото можеше да прецени от приказките из лагера, останалите се чувстваха по същия начин. Обичаха я и я обожаваха. Бяха изпълнени със страхопочитание и уважение. Но лично той не я желаеше и не можеше да назове някой, който да я иска по този начин.
	На следващия ден отново поеха на път. Самювал изчисли, че ако всичко с Галдар минеше добре, минотавърът ще ги настигне след около два дни. Интересното бе, че досега капитанът не беше имал вземане-даване с минотаври и не ги обичаше много, но сега очакваше завръщането на Галдар с нетърпение…
	— Сър! Спрете хората! — извика един от съгледвачите им.
	Самювал даде заповед колоната да остане на място и се приближи до съгледвача.
	— Какво има? — попита. — Великани?
	— Не, сър. — Мъжът отдаде чест. — На пътя пред нас има един сляп просяк, сър.
	Самювал побесня:
	— Накара ни да спрем заради някакъв си проклет просяк?
	— Ами… сър… — Съгледвачът изглеждаше объркан. — Застанал е на пътя ни.
	— Хвърлете го в храстите! — ревна капитанът.
	— Има нещо странно в него, сър — каза смутено мъжът. — Не е съвсем обикновен просяк. Мисля, че е най-добре да дойдете да го видите сам, сър. Той твърди… твърди, че чакал Мина — завърши с уголемени очи войникът.
	Самювал потърка замислено брада. Не беше изненадан, че слуховете за Мина са се пръснали пред тях, но го изненадваше, а и тревожеше фактът, че освен за присъствието им, знаеха и за маршрута, който следваха.
	— Ще се погрижа — произнесе и понечи да последва съгледвача.
	Смяташе да арестува просяка и да го разпита как и откъде е научил за преминаването им. Надяваше се да успее да го направи, преди Мина да е научила за инцидента.
	Не беше направил и три крачки, когато чу гласа й зад себе си:
	— Капитан Самювал — каза тя, като спираше Тленен Огън. — Има ли някакъв проблем? Защо спряхме?
	Вече се канеше да й отвърне, че е просто голяма канара, която блокира пътя, но още преди да го е сторил, съгледвачът бе успял да издрънка по-голямата част от новините на толкова висок глас, че за тях разбраха всички нагоре и надолу по колоната.
	— Мина! Пред нас има един сляп просяк. Твърди, че чака теб.
	Мъжете закимаха одобрително. Подобно внимание не ги учудваше. Глупци! Човек можеше да си помисли, че са тръгнали на парад по улиците на Джелек!
	Самювал вече си представяше как целият път пред тях е осеян с куци и сакати, събрани от всяко поразено от чумата село околовръст, и всичките до един — с едничката цел да получат изцеление.
	— Капитане — нареди тя. — Доведете този човек при мен.
	Самювал се приближи до стремето й.
	— Чуй ме, Мина — започна да спори той. — Зная, че му мислиш доброто, но ако спираме пред всеки просяк оттук до Силванести, ще пристигнем там точно навреме, за да отпразнуваме Юъл с тях. Ако изобщо стигнем. Всяка секунда, която пропиляваме, дава възможност на великаните да съберат силите си и да ни посрещнат.
	— Човекът пита за мен. Ще се срещна се него — заяви тя и скочи от седлото. — Пътуваме от дълго време. Мъжете имат нужда от почивка. Къде е той, Ролоф?
	— Точно пред нас — посочи съгледвачът. — На около половин миля. На билото на хълма.
	— Самювал идва с мен — каза Водачката. — Другите остават тук.
	Капитанът го забеляза, още преди да стигнат до него. Пътят, който следваха, се изкачваше и спускаше през поредица от невисоки възвишения. Точно както бе казал съгледвачът, просякът ги очакваше на билото на едно от тях. Седеше на земята, подпрял гръб на някаква скала; в ръката си държеше дълъг, здрав на вид жезъл. Когато ги чу, той се изправи и съвсем бавно, слепешката, се обърна към тях.
	Беше по-млад, отколкото очакваше капитанът. По раменете му падаше дълга коса, окъпана в сребристите утринни лъчи на слънцето. Лицето му беше гладко и младежко. Може би в миналото дори красиво. Носеше перленосива мантия, протрита и оръфана по ръбовете, но извънредно чиста. Всичко това Самювал забеляза едва по-късно. Сега можеше единствено да се взира в отвратителния белег на лицето на непознатия.
	Изглеждаше като следа от изгорено. Косата от дясната страна на главата на мъжа беше опърлена. Белегът се спускаше отдясно наляво и завършваше под брадичката му. Около дясното си око бе привързал прокъсан парцал. Капитанът с нездраво любопитство се зачуди дали окото все още стои на мястото си или е унищожено, напълно разтопено от ужасната топлина, изсушила кожата и прогорила косата на непознатия до самите й корени. Лявото око стоеше на мястото си, но очевидно без всякаква полза, понеже не помръдваше. Раната изглеждаше прясна — вероятно на не повече от месец. Даже и да изпитваше болка, човекът с нищо не го показваше. Стоеше мълчаливо и очакваше приближаването им. И макар да не виждаше, бе обърнал лице по посока на Мина. Навярно просто беше доловил разликата между леките й стъпки и тежкия тропот от ботушите на Самювал.
	В този момент Водачката се закова на място и капитанът видя как се напряга, сякаш изненадана от нещо. Сетне Мина просто вдигна рамене и се приближи до просяка. Самювал я последва с ръка на дръжката на меча. Макар непознатият да бе сляп, откъм него се усещаше някаква стаена заплаха. Точно според думите на съгледвача, около този просяк имаше нещо изключително странно.
	— Значи ме позна — произнесе мъжът, без да сваля невиждащото си око от нея.
	— Да, познах те — отговори тя.
	Капитанът откри, че с мъка сдържа поглед върху ужасната рана на непознатия. Изпод парцала се стичаше жълтеникава гной. Кожата около изгореното място бе ужасно зачервена, подута и възпалена. Долавяше миризмата на загниваща плът.
	— Кога се случи? — попита тя.
	— В нощта на бурята — отговори просякът.
	Мина кимна, сякаш го беше очаквала:
	— Защо си излязъл в бурята?
	— Чух глас — отвърна той. — Трябваше да разбера.
	— Гласът на Единия Бог — каза Водачката.
	Просякът поклати невярващо глава:
	— Чух гласът да се извисява над вятъра и трясъка на гръмотевиците, но не различавах думите. Пътувах дълго през дъжд и градушка, за да го открия и скоро го доближих, или поне така смятам. Бях стигнал почти до Нерака, когато ме порази мълния. След това не си спомням нищо.
	— Приел си тази човешка форма — рече рязко тя. — Защо?
	— Нима можеш да ме виниш, Мина? — каза печално той. — Принуден съм да пресичам земята на враговете си — посочи с жезъла. — Това е единственият начин, по който мога да пътувам сега. На два крака. И с пръчка, която да ме води.
	— Мина — обади се Самювал, без да откъсва очи от слепеца. — Чакат ни още много мили път. Кажи само една дума и ще отърва от този тип и нас, и света.
	— Успокой се, капитане — каза тихо тя и сложи ръка на рамото му. — С него сме стари познайници. Няма да отнеме дълго от времето ни. Как ме откри? — попита просяка.
	— Навсякъде, където ходя, чувам истории за подвизите ти — отвърна той. — Името ми беше познато, а и описанието съвпадаше. Може ли да има друга Мина с очи с цвят на кехлибар? Не, казах си. Само една. Сирачето, което преди толкова години беше изхвърлено на бреговете на Скелсий. Сирачето, което бе прието от Златна Луна, за да спечели сърцето на Първата учителка. Тя те оплакваше, Мина. През тези три години тя те оплакваше като погинала. Защо избяга от нея и от нас, които те обичахме?
	— Понеже не успя да отговори на въпросите ми — отвърна тя. — Никой от вас не успя.
	— А намери ли тези отговори, Мина? — попита твърдо мъжът.
	— Да — дойде спокойният й ответ.
	Просякът поклати глава. Не изглеждаше разгневен. Просто тъжен.
	— Мога да те излекувам — предложи Водачката с протегната ръка и пристъпи към него.
	Слепецът отстъпи забързано, като едновременно с това прехвърли жезъла от едната си ръка в другата и го изправи пред себе си като преграда:
	— Не! — изкрещя. — Сега болките са само физически. Душата ми е здрава и няма да бъде докосната от твоето така наречено изцеление. И макар да крача в мрак, моят мрак не е тъй дълбок, както онзи, в който пристъпваш ти, Мина!
	Тя му се усмихна спокойно и лъчисто:
	— Чул си гласа, Соломиратниус — произнесе. — И все тъй го чуваш. Нали?
	Той не отговори. Постепенно снижи жезъла и остана вгледан в нея за дълги мигове. Гледа я толкова продължително, че Самювал се запита дали наистина не виждаше с това свое млечнобяло око.
	— Нали? — повтори настоятелно Водачката.
	Мъжът ядно и рязко й обърна гръб. Като почукваше по земята с жезъла си, той напусна пътя и навлезе в близката гора. Краят на жезъла заудря яростно по дънери и храсти. Просякът протегна ръка, за да намери посоката.
	— Нямам му доверие — каза капитанът. — Намирисва ми на соламниец. Позволи ми да го пробода с меча си.
	Мина се извърна:
	— Не можеш да му навредиш. Изглежда немощен, но не е.
	— Какъв е тогава? Магьосник? — поинтересува се презрително войнът.
	— Не, далеч по-могъщ е — отвърна Водачката. — В истинския си облик той е сребърен дракон, познат на мнозина като Огледало. И Пазител на Цитаделата на светлината.
	— Дракон! — Самювал замръзна поразено в средата на пътя, вгледан към храстите. Вече не виждаше никъде просяка и това го тревожеше дори повече. — Мина — произнесе решително. — Нека взема със себе си един отряд и да го последвам! Със сигурност ще се опита да ни избие!
	Тя се усмихна едва-едва на страховете му.
	— В безопасност сме, капитане. Нареди на мъжете да потеглят. Пътят пред нас е чист. Огледало няма да ни притеснява.
	— И защо не? — намръщи се със съмнение той.
	— Защото някога, преди много години, Златна Луна, Първата учителка в Цитаделата на светлината, решеше косите ми — изрече тихо Мина.
	След което вдигна ръка и съвсем леко докосна обръснатата си глава.


>	20
>	Предадени

	Дните, прекарани в очакване, се отразяваха на Джерард благотворно. В дома на Кралицата-майка цареше мир и безоблачност. Всяка стая беше като зашумено зелено кътче, потънало в треви и цветя. Звукът на стичаща се вода успокояваше и утешаваше. Не притежаваше устройство за време и все пак имаше чувството, че тук времето е спряло. Слънчевите часове се стопяваха в сумрак, а сумракът чезнеше в нощ, след което отново настъпваше ден и сякаш никой не забелязваше разликата. В живота на елфите нямаше място за стичащите се песъчинки на часовника, или поне така си представяше Джерард. Така че през следобеда на деня, в който се канеха да заминат, по времето, когато влезе в градината и без да иска мерна отблясък на черна броня, омаята на съня приключи и той отново се видя обкръжен от жестоката реалност.
	Рицарят на Нерака беше далече, но очевидно наблюдаваше къщата. Идилията окончателно се превърна в купчина натрошени парчета, а Джерард скочи обратно към вратата. Зачака напрегнато мрачните рицари да се появят и да заудрят по входа на дома, ала изминаха часове, без да дойде никой, така че в крайна сметка явно не го бяха забелязали. Все пак реши да бъде извънредно внимателен и да не си подава носа навън. Не и преди полунощ, когато трябваше да потеглят.
	През изминалите дни рядко беше засичал Палин Маджере, за което всъщност изпитваше известна благодарност.
	Джерард ненавиждаше грубостта, с която магьосникът се отнасяше с всички в къщата и особено към Лорана. На няколко пъти се опита да го оправдае пред себе си. Палин е изстрадал достатъчно, напомняше си той. Ала мрачното настроение на магьосника хвърляше непреодолима сянка дори и над най-слънчевия ден. Даже двамата елфи-прислужници гледаха да се движат на пръсти в присъствието му, за да не си навлекат непредсказуемия му гняв. Когато Джерард най-после спомена това пред Лорана, коментирайки поведението на Палин като грубиянска, чисто човешка проява, тя само се усмихна и го призова към търпение:
	— Аз също съм попадала в плен — сподели тя с потъмнели от спомена очи. — В плен на Мрачната царица. Додето сам не попаднете в плен, сър, докато не ви хвърлят в мрак, самота, болка и страх, не вярвам да го разберете.
	Джерард прие внимателния укор и не каза нищо повече.
	Не се беше срещал особено често и с кендера, за което вече нямаше думи да изрази благодарността си. Палин Маджере държеше малкия негодник затворен с часове и неуморно го караше да повтаря отново и отново и в най-малки детайли абсурдните си разкази. Нито едно мъчение, изнамерено и от най-жестокия рицар на Нерака, не можеше да се сравнява със задължението да слушаш и издържаш пискливото гласче на кендера.
	Нощта, в която трябваше да напуснат Квалинести, дойде твърде бързо. Сега светът отвъд тази градина и този дом, му изглеждаше като далечно, шумно и изпълнено с подлост място. Джерард със съжаление се връщаше към него. Струваше му се, че започва да разбира защо елфите не обичат да пътуват извън своето ведро и красиво царство.
	Водачът-елф вече ги очакваше. Лорана целуна Тас. Кендерът усети, че е на път да се разплаче и реши да запази мълчание за цели три минути. Сетне кралицата любезно благодари на Джерард за помощта и му позволи да целуне ръката й, което той стори с уважение, възхищение и чувство за невъзвратима загуба. Най-накрая Лорана се обърна към Палин. Магьосникът остана сдържан и полуобърнат през цялото време, като че нямаше търпение да потегли.
	— Приятелю — каза му тя, като докосна с длан ръката му, — струва ми се, че зная за какво мислиш.
	Той се намръщи и поклати едва-едва глава.
	Лорана продължи:
	— Бъди внимателен, Палин. Мисли добре, преди да предприемеш каквото и да било.
	Той не отвърна нищо, но я целуна по обичая на елфите и малко рязко заяви, че кралицата няма за какво да се тревожи и че той знае с какво се е заел.
	Докато вървеше след водача, Джерард още веднъж се обърна, за да погледне към къщата на скалите. Прозорците й блестяха ярко като звездите, ала също като тях бяха твърде малки, за да разпръснат тъмнината на нощта.
	— И все пак, без мрака — обади се внезапно магьосникът, — нямаше да знаем, че звездите съществуват.
	„Значи така оправдаваш злото“ — помисли си Джерард. Той не коментира повече, а и Палин запази мълчание. За сметка на това Тасълхоф напълно компенсираше навъсената тишина помежду им.
	— Човек би си помислил, че един прокълнат кендер би говорил по-малко — изръмжа Джерард.
	— Проклятието не е засегнало езика ми — отбеляза Тас. — А по-скоро вътрешностите ми. Нали разбираш, нещо все ме свива. Някога проклинали ли са те така?
	— Да, в момента, в който очите ми попаднаха върху теб! — отвърна рицарят.
	— Вдигате толкова шум, че можете да събудите и пияно джудже! — отсече раздразнено водачът им, като говореше на Общия език.
	Джерард нямаше никаква представа дали това е Калиндас или Келевандрос. Така и не се бе научил да отличава двамата братя. Бяха като близнаци, макар единият да бе по-възрастен от другия, или поне така му бяха казали. Освен това елфическите им имена започваха с „К“ и напълно се размазваха в съзнанието му. Можеше да попита Палин, но магьосникът не изглеждаше предразположен към разговори, погълнат в собствените си мрачни мисли.
	— А дърдоренето на кендера е като чуруликане на птиче в сравнение с тропота и дрънченето на бронята ви, сър — допълни елфът. — Не че щеше да има някаква разлика, ако бяхте гол. Хората не могат и дъх да си поемат, без да вдигнат страшен шум. Обзалагам се, че пухтенето ви се чува поне от миля и половина.
	— Промъкваме се из тази гора в продължение на часове — отвърна Джерард. — Няма ли най-после да пристигнем?
	— Съвсем наблизо е — отвърна водачът им. — Поляната, където трябва да се срещнете с грифона, е в края на тази пътека. Ако умеехте да виждате като елфите, щяхте да я забележите. Всъщност мястото тук е подходящо за почивка. Най-добре да се държим настрана до последния възможен момент.
	— Не се тревожи, никъде не отивам — произнесе с благодарност Джерард. Той хвърли войнишката си торба, отпусна се в подножието на една висока трепетлика, опря гръб на нея и изпружи крака. — Колко остава до изгрева?
	— Час. А сега ще ви оставя за малко, за да половувам. Трябва да предложим на грифоните прясно месо, понеже огладняват от дългия полет, а и ще оценят жеста. Ще бъдете в безопасност, стига да не ви хрумне да се размотавате наоколо. — Казвайки последното, елфът погледна към кендера.
	— Всичко ще бъде наред — произнесе първите си думи от часове насам Палин. Не беше седнал. Вместо това кръстосваше неуморно и нетърпеливо между дърветата. — Не, Тас. Оставаш тук с нас. Къде е устройството? Още е в теб, нали? Не, не ми го показвай. Просто исках да се уверя, че е в безопасност.
	— О, в пълна безопасност е — рече Тас. — Не би и могло да бъде иначе, ако ме разбираш.
	— Доста интересно време за лов — отбеляза Джерард, докато наблюдаваше изчезването на водача им сред сенките.
	— Прави го, защото аз му наредих — обясни магьосникът. — Грифоните ще бъдат в далеч по-добро настроение, когато хапнат. А и пътуването ще бъде по-безопасно. Случвало ми се е да яздя грифон точно когато му скимва, че се интересува повече от празния си стомах, отколкото от човека на гърба си. Набеляза си елен и се спусна към него, така че не можех да сторя нищо друго, освен да се вкопча ужасено в гърба му. За щастие, всички, включително и елена, който чу виковете ми към грифона и се шмугна в храстите, излязохме от премеждието здрави и читави. След това звярът беше в толкова противно настроение, че отказа да лети с мен. Оттогава винаги нося със себе си храна, която предлагам в дар.
	— Защо тогава елфът не е уловил нещо, преди да потеглим, вместо да го чакаме сега?
	— Вероятно защото не е искал през целия път насам да влачи със себе си труп на животно — отговори язвително Палин. — А и имай предвид, че миризмата на прясно убито месо кара стомасите на елфите да се обръщат наопаки.
	Джерард реши да замълчи. По тона на магьосника се разбираше, че Палин смята рицаря за идиот. Може би не беше искал да го каже точно по този начин, но така се разбираше.
	— Между другото — обади се високомерно магьосникът, — исках да знаеш, че поне що се отнася до мен, смятам задължението ти към предсмъртната молба на баща си за изпълнено. Оттук поемам аз. Вече не е необходимо да си създаваш главоболия.
	— Както желаете, сър — отвърна Джерард.
	— Освен това искам да ти благодаря за стореното — продължи Палин, след като студенината във въздуха без малко не предизвика снеговалеж насред лято. — Свърши чудесна работа с риск за живота си. Наистина чудесна — добави по-меко. — Ще препоръчам на лорд Уорън да те удостои с публична похвала.
	— Благодаря, сър — каза Джерард. — Просто изпълнявах дълга си към баща ви, когото уважавах много.
	— За разлика от сина му, нали? — попита магьосникът.
	Той се обърна и се отдалечи на няколко крачки с ръце в ръкавите на тъмната роба. Очевидно смяташе разговора за приключен.
	Тасълхоф се примъкна по-близичко до рицаря и понеже ръцете на един кендер винаги са заети с нещо, започна да рови из джобовете на ризата, която, след големи молби от негова страна, Лорана му бе ушила. Ризата беше в толкова ярък цвят, че очите на Джерард се насълзяваха само като я погледнеше. Тас започна да изважда всички интересни неща, събрани из дома на кралицата и да ги разглежда под бледата светлина на луната и звездите.
	Без никакво съмнение Джерард щеше да се почувства ужасно доволен, когато оставеше и кендера, и магьосника в Утеха. Така най-после щеше да се отърве и от двамата.
	Небето над тях постепенно изсветляваше, звездите се скриваха, а луната ставаше все по-неясна. Но водачът им не се връщаше.


	Наместник Медан достигна мястото за срещата с елфа заедно с ескорта си около час преди изгрев. Медан не слезе от коня. Имаше сведения, че из тази част на гората се мяркат бунтовници. Той се вгледа през сенките и парцаливата мъгла и реши, че мястото е чудесно за засада.
	— Заместник-командир — каза той, — отиди да видиш дали нашият предател е наблизо. Спомена, че ще ни чака при трите бели скали ето там.
	Заместник-командирът скочи от седлото. Запромъква се напред с наполовина измъкнат меч, като се стараеше да вдига възможно най-малко шум. Носеше единствено нагръдника си. Останалата част от бронята бе оставил.
	Конят на наместника не можеше да се успокои. Животното пръхтеше и непрестанно мърдаше с уши. Медан го потупа по врата:
	— Какво има, момче? — попита тихо. — Какво има там?
	Заместник-командирът изчезна между дърветата и няколко секунди по-късно отново се очерта като силует на фона на трите бели канари. Дори от мястото си Медан можеше да чуе острия му шепот. Не стана ясно дали някой му отговори, но явно го направи, защото войнът кимна и се върна да докладва.
	— Предателят твърди, че тримата са недалече оттук, близо до поляната, където трябва да се срещнат с грифона. Каза, че ще ни отведе дотам. Каза и че трябва да вървим пеша. Конете щели да вдигнат твърде много шум.
	Наместникът слезе от седлото и хвърли юздите на земята с една-единствена заповедна дума. Конят щеше да остане там, където му бяха наредили. Другият рицар също скочи на земята, като взе със себе си лък и колчан със стрели.
	Тримата се запромъкваха през гората.
	— Докъде стигнах — заяви сам на себе си Медан, докато отместваше едно клонче и внимаваше къде стъпва. Едва успяваше да следва гърба на човека пред себе си. Единственото, което се виждаше в нощта, бяха трите бели скали, но дори те понякога се скриваха в разпокъсаната мъгла. — Да се промъквам из шубраците като някакъв крадец. Да разчитам на думата на елф, който е готов да продаде господарката си за шепа стоманени монети. И за какво? За да направя засада на някакъв си проклет магьосник!
	— Казахте ли нещо, сър? — попита заместник-командирът.
	— Да — отвърна Медан. — Казах, че предпочитам да лежа мъртъв на бойното поле със стрела в сърцето, отколкото да бъда тук и сега. Как ти се струва това, заместник?
	— Сър? — втренчи се неразбиращо войнът. Нямаше и най-малка представа за какво говори наместникът.
	— Няма значение — изскърца със зъби Медан. — Продължавай напред — махна с ръка той.
	Размазаното бледо лице на предателя елф се появи в мрака. Той вдигна бялата си ръка и даде знак на наместника да се приближи. Щом се озова при него, Медан го огледа сърдито:
	— Е? Къде са? — Не искаше да използва името му. Не си струваше въобще да го нарича някак.
	— Там! — посочи елфът. — Под онова дърво. Оттук не можете да го видите, но на сто крачки от тях има голяма поляна, където ще се срещнат с грифона.
	Зората караше небето да сивее. Отначало не виждаше нищо, ала ето, че мъглата се раздели, разкривайки три сенчести фигури. Едната явно носеше тъмна броня. Медан не можеше да я види добре, но веднага се разбираше по дрънченето и тракането.
	— Сър. — В гласа на предателя се долавяше нервност. — Ако повече нямате нужда от мен, трябва да тръгвам. Отсъствието ми може да бъде забелязано.
	— Махай се — отговори Медан.
	Елфът се плъзна безшумно и изчезна сред дърветата.
	Наместникът даде знак на рицаря с лъка да се приближи.
	— Помни, че драконът ги иска живи — каза той. — Цели се високо. Стреляй, само ако си сигурен, че няма да ги убиеш и по моя команда. Не избързвай.
	Рицарят кимна и зае позиция в храстите. Запъна една стрела в тетивата и го погледна.
	Медан зачака.


	Джерард чу пляскащ звук, като от огромни криле. Никога през живота си не беше виждал грифон, но имаше чувството, че няма да му се наложи да чака още дълго. Той скочи на крака.
	— Какво има? — Палин вдигна глава, стреснат от внезапното раздвижване на рицаря.
	— Мисля, че чувам грифона, сър — отговори Джерард.
	Магьосникът отметна качулката си, за да се вслуша по-добре и погледна към поляната. Грифонът още не се виждаше. Все още беше някъде между върховете на дърветата, но вятърът от крилете му започваше да мята във въздуха сухи листа и да вдига вихрушки от пясък и прах.
	— Къде? Къде? — извика Тасълхоф, докато забързано събираше всичките си скъпоценности и ги тъпчеше където му попадне из джобовете.
	Грифонът най-сетне се появи. Беше разперил неподвижно криле и се носеше по въздушните течения, за да омекоти кацането си. Джерард напълно забрави за раздразнението си от магьосника и досадния кендер. Сега звярът напълно поглъщаше вниманието му. Елфите яздят грифони по същия начин, както човеците яздят коне, ала малцина човеци имат шанса да яздят грифон. Грифоните изпитват вродено недоверие спрямо тях, понеже се знае, че човеците нерядко са ги преследвали и наранявали.
	Джерард се опита да не мисли върху факта, че съвсем скоро ще му се наложи да довери живота си на звяр, който почти нямаше причини да го харесва. Просто му се налагаше да свикне с идеята, че се налага да язди едно от тези същества. Да язди не над път, а във въздуха. Високо във въздуха, така че и най-малката грешка би го запратила към неминуема и ужасна смърт.
	Трябваше да се стегне. Да се изправи лице в лице със задачата, както и с всичко плашещо и обезкуражително в живота си. Забеляза гордата орлова глава, увенчана с бели пера, бляскавите очи и закривената човка, която можеше — или поне така се твърдеше — да пречупи гръбнака ти на две или да откъсне главата на човек направо от раменете му. Предните крака на създанието бяха орлови и имаха големи, извити нокти; задните крака и тялото пък бяха на лъв, покрити с мека, кафява козина. Крилата му бяха огромни, снежнобели отдолу и кафяви отгоре. Грифонът беше с цяла глава по-висок от Джерард.
	— Само един е — обади се спокойно рицарят, сякаш срещата с грифон беше нещо съвсем обикновено за него. — Поне засега. И никаква следа от елфа.
	— Странно — каза Палин, като се оглеждаше. — Чудя се къде ли изчезна? Въобще не е в негов стил.
	Грифонът размаха криле и обърна глава, търсейки ездачите си. Вятърът, който предизвикваше, се превърна във вихрушка, разгони утринната мъгла и заогъва клоните на дърветата. Почакаха още малко, но друг грифон така и не се появяваше.
	— Изглежда ще бъде само този, сър — обади се Джерард, като се стараеше в гласа му да не звучи облекчение. — Вие с кендера се качвайте. Ще се видим по-късно. Не се тревожете за мен. Все някак ще се измъкна от Квалинести. Все още разполагам с коня си…
	— Глупости — пресече го рязко Палин, раздразнен от промяната в плана. — Грифонът може да носи и трима ни. Кендерът не се брои.
	— Броя се и още как! — заяви докачено Тасълхоф.
	— Сър, наистина нямам нищо против — започна Джерард.
	В дънера на дървото до него се заби стрела. Друга профуча досами ухото му. Рицарят се хвърли на земята, като по пътя сграбчи кендера и го повлече след себе си.
	— Сър, прикрийте се! — изкрещя към магьосника.
	— Елфи-бунтовници — каза Палин, като надничаше през сенките. — Забелязали са черната ти броня. Спрете, ние сме приятели! — извика на елфически и размаха ръка.
	Поредната стрела профуча и прониза ръкава на робата му. Той се втренчи в дупката разгневено и удивено. Джерард скочи към магьосника, сграбчи го и го дръпна зад ствола на един голям дъб.
	— Това не са елфи, сър! — каза той и мрачно посочи една от стрелите. Върхът й бе стоманен и завършваше с черни пера. — А Рицари на Нерака!
	— Ти също — отбеляза Палин, като хвърли поглед към нагръдника на рицаря, където се забелязваше изображението на черепа и лилията. — Или поне така би следвало да разсъждават те.
	— О, съвсем наясно са — отвърна ядосано Джерард. — Онзи елф така и не се завърна. Предадени сме.
	— Невъзможно… — започна магьосникът.
	— Виждам ги! — изкрещя кендерът и посочи напред. — Ето там, в онези храсти. Носят черни брони.
	— Имаш остро зрение — призна против волята си рицарят. Самият той не виждаше почти нищо в мъглата и ранните утринни сенки.
	— Не можем да останем тук. Трябва да се доберем до грифона! — заяви Палин и се изправи.
	Джерард го дръпна назад.
	— Стрелците на Нерака рядко пропускат, сър. Няма да стигнете до него жив!
	— Може би си прав — съгласи се магьосникът, като мислеше усилено. — И все пак не улучват за трети път. Ако сме предадени, значи знаят, че носим артефакта! Ето за какво са ни причакали. Искат да ни заловят живи и да ни разпитат. — Той стисна силно ръката на Джерард. Жестоко изкривените му пръсти болезнено впиха плетената ризница в плътта на рицаря. — Няма да им дам устройството. И няма да се дам жив! Не и този път! Чуваш ли? Няма!
	В дънера на дървото се забиха още две стрели, карайки кендера, който междувременно бе подал глава, да се шмугне обратно зад прикритието си.
	— Пфу! — рече, като опипваше опашката на главата си. — Косата ми още ли е на мястото си?
	Джерард се взря в Палин. Лицето на магьосника беше невероятно пребледняло. Устните му се бяха превърнали в тънка черта. Отново си припомни думите на Лорана: Додето сам не попаднете в плен, не вярвам да го разберете.
	— Вие тръгвайте, сър. Заедно с кендера.
	— Не ставай глупав — каза Палин. — Тръгваме заедно. Те искат мен, понеже ще им бъда от полза, не теб. Ще те изтезават, а после просто ще те убият.
	Зад тях се разнесе писъкът на грифона — високо, дрезгаво и нетърпеливо.
	— Не аз постъпвам глупаво, сър — произнесе Джерард, като настойчиво го гледаше в очите, — а вие, ако не ме послушате. Мога да отвлека вниманието им. Мога да се защитя. А вие сте безпомощен. Освен ако не ви се намира някое заклинание на върха на пръстите?
	От пребледнялото изражение на Маджере лесно можеше да се заключи, че осъзнава напълно ситуацията.
	— Много добре — произнесе рицарят. — Взимайте кендера и безценния си артефакт и се махайте оттук!
	Палин се поколеба за момент, загледан по посока на враговете им. Лицето му бе неподвижно, сковано и мъртвешки бяло. Той съвсем бавно отдръпна ръка.
	— Ето в какво съм се превърнал — каза. — Безполезен. Разнебитен. Принуден да бяга, вместо да се изправи срещу противника…
	— Сър, ако ще тръгвате, тръгвайте веднага! — напомни му Джерард, като измъкна меча си със звънтене. — Дръжте се ниско и използвайте дърветата за прикритие.
	Той се надигна иззад дънера. После размаха меча и се втурна без всякакво колебание към залегналите в храстите рицари, като крещеше бойния си вик, за да привлече стрелбата към себе си.
	Палин също се изправи. Улови кендера за яката и силом го вдигна на крака.
	— Ти идваш с мен — нареди му той.
	— Ами Джерард? — опъна се Тас.
	— Чу го — отвърна магьосникът, докато го влачеше след себе си. — Всичко ще бъде наред. Рицарите не бива да се добират до артефакта!
	— Но те _не могат_ да ми го вземат! — запротестира Тасълхоф, като се извиваше в ризата си в опит да се освободи от хватката му. — Устройството винаги се връща при мен!
	— Не и ако си мъртъв — отговори язвително Палин.
	Кендерът внезапно се умълча. Той погледна магьосника с разширени от страх очи:
	— Виждаш ли… виждаш ли някъде наблизо дракон? — попита нервно.
	— Стига си се дърпал! — заповяда му Палин. Сега вече го улови за ръката и като използваше силите, които напиращият адреналин запращаше на талази през мускулите му, започна да блъска Тас през дърветата към грифона.
	— Не се дърпам. Просто не ми е добре — защити се кендерът. — Мисля, че проклятието отново ме е спипало…
	Палин не обръщаше внимание на оплакванията му. Чуваше как Джерард крещи предизвикателно срещу враговете им. До тях долетя още една стрела и падна на безопасно разстояние недалече от него. Черната мантия, мъглата и храстите го превръщаха в трудна мишена. Освен това винаги когато беше възможно, се държеше ниско и използваше дънерите на дърветата за укритие, както му бе казал рицарят.
	Зад гърба им зазвънтя стомана. Стрелите престанаха да профучават. Джерард се сражаваше с рицарите. Сам.
	Магьосникът мрачно продължаваше напред, като влачеше съпротивляващия се кендер, без да обръща внимание на непрестанните му протести. Нямаше основания да се гордее със себе си. Страхът и срамът го измъчваха по-силно от всяка стрела, която би могла да го прониже. Рискува един поглед назад, но вече не можеше да види нищо заради сенките и нощните изпарения.
	Вече бяха съвсем близо до грифона. Съвсем близо до спасението. Забави крачка. Поколеба се и отново се обърна…
	Обгърна го мрак. За пореден път се намираше в затворническата килия, пленник в лагера на Сивите мантии, разположен в близост с границата на Квалинести. Лежеше на дъното на дълбока, тясна яма, изкопана в пръстта. Стените около него бяха съвсем гладки. Не можеше да се покатери навън. Ямата бе затворена с желязна решетка. През дупките навлизаше малко свеж въздух и непрестанният, монотонно сипещ се дъжд. Водата на дъното бавно се покачваше.
	Беше съвсем сам, принуден да живее в собствените си нечистотии. Принуден да се храни с остатъците, които от време на време му хвърляха. Нямаше пазачи. Не бяха необходими. Беше в капан и те го знаеха. Без да чува човешки глас в продължение на дни. Беше стигнал дотам, че почти приветстваше моментите, когато неговите мъчители спускаха до долу подвижна стълба и го извеждаха, за да го „разпитват“.
	Почти.
	Ярката, изгаряща болка отново се стрелна парещо през тялото му. Чупеха пръстите му бавно, един по един. Изтръгваха ноктите му. Бичуваха го с тънки кожени каиши, които прорязваха плътта на гърба му почти до костта.
	Той потрепери. Прехапа език и усети вкуса на кръв и жлъчка от бунтуващия се стомах. Лицето му плуваше в пот.
	— Съжалявам, Джерард! — произнесе задъхано. — Съжалявам!
	Улови кендера за шията, вдигна го и го хвърли на гърба на грифона.
	— Дръж се здраво! — нареди му той.
	— Мисля, че ще повърна — отговори с изтънял гласец Тас. — Най-добре да изчакаме Джерард!
	Палин нямаше време за хитруването му.
	— Тръгвай! — заповяда на грифона, докато сам се наместваше на седлото между оперените крила. — Рицарите на Нерака са ни обградили. Ескортът ни се опитва да ги задържи, но не съм сигурен дали ще изкара още дълго.
	Грифонът го погледна с ясното си черно око.
	— Значи го изоставяме? — попита той.
	— Да — отговори безизразно магьосникът. — Изоставяме го.
	Грифонът не смяташе да оспорва решението му. Беше получил нарежданията, които искаше. Могъщите лъвски крака забиха нокти в земята, огромните криле се разпериха и създанието подскочи високо във въздуха. Описа кръг над поляната, за да набере височина и да избегне върховете на дърветата. Палин надникна надолу, опитвайки да съгледа Джерард. Слънцето току-що изскачаше над хоризонта, изпаряваше мъглата и гонеше нощните сенки. Между дърветата проблесна стомана и се чу дрънчене.
	По силата на някакво необяснимо чудо, рицарят все още беше жив.
	Палин отмести очи и се взря напред през брулещия вятър. Слънцето внезапно се скри зад огромната маса на скълбените буреносни облаци на хоризонта. Прогърмя. Изви се вледеняващ вятър, който бързо охлади потта по робата му и измокри косите му. Той отново потрепери и се зави по-плътно в тъмното наметало. Не погледна повече назад.
	Грифонът бавно се издигаше над дърветата. Не след дълго въздушните потоци ги подхванаха и грифонът започна да се рее в синьото небе.
	— Палин! — извика кендерът, като подръпна тревожно робата на магьосника. — Някой лети зад нас!
	Палин се изви, за да погледне.
	Зеленият дракон все още беше далече, но се движеше с голяма скорост. Крилата му разсичаха въздуха, ноктестите му лапи бяха притиснати плътно към тялото, а заострената опашка трептеше след него. Не беше Берил, а някой от нейните слуги, изпратен да изпълни заповедите й.
	Естествено. Не би доверила толкова важна задача на Рицарите на Нерака. Искаше да бъде напълно сигурна, че ценната награда ще падне в лапите й. Той се наведе през рамото на грифона:
	— Дракон! — изкрещя. — Източно от нас!
	— Виждам! — озъби му се грифонът.
	Палин засенчи очи, като се опитваше да не мига, за да не пропусне и един удар на крилата на дракона.
	— Забеляза ни — обади се след малко. — Идва право към нас.
	— Дръжте се! — Грифонът рязко наклони и се гмурна надолу. — Ще навляза в бурята. Може малко да ви поразтърси!
	На хоризонта пред тях се издигаше стена от сиви и пурпурночерни облаци. В най-високите си части стената приличаше на настръхнала от заострени шпилове крепост. През пролуките между облаците надничаше светлина, сякаш във вътрешността на крепостта бяха запалени факли. Гръмотевиците тътнеха и боботеха.
	— Тази буря никак не ми харесва — извика към грифона Палин.
	— Кое ти харесва повече, вътрешностите на дракона ли? — Отвърна мрачно създанието. — Рано или късно ще ни настигне. Не мога да летя по-бързо.
	Магьосникът погледна през рамо с надеждата, че грифонът не е успял да прецени правилно ситуацията. Огромните крила биеха във въздуха, челюстите на дракона се отвориха. Палин се вгледа в очите на преследвача си и видя в тях една-единствена цел, видя, че гледат право в него.
	Той се залови здраво за юздите, притисна към себе си крещящия кендер и се приведе възможно най-ниско към грифона, за да избегне брулещия вятър. Първите дъждовни капки се стовариха тежко в лицето му.
	Облаците нараснаха до невъобразими височини — извисяващи се, осветени сиво-черни кули, по-високи и от могъщата твърдина Пакс Таркас. Палин се взираше в тях със страхопочитание, докато вратът не започна да го боли от усилието да види къде свършват върховете им. Грифонът пикира още по-близо. Тасълхоф продължаваше да крещи нещо, ала вятърът просто изтръгваше думите от устата му и ги отвяваше назад заедно с пърхащата опашка на косата му.
	Палин погледна назад. Драконът почти ги беше настигнал. Ноктите на огромния зелен звяр се свиваха от нетърпение да ги залови. Първо щеше да избълва срещу тях отровния си дъх, след това да улови и тримата в лапите си и да ги запрати към земята. С малко късмет падането щеше да ги убие. Първо щеше да се нахрани с грифона, а за десерт щеше да разкъса телата им и да прибере устройството.
	Палин отвърна очи, втренчи се в бурята и смушка грифона, за да го накара да лети по-бързо.
	Облачната крепост продължаваше да нараства. За миг го заслепи проблеснала мълния. Разнесе се гръм, сякаш някъде пред тях се завърташе огромно зъбчато колело. Стената от облаци внезапно се раздели, разкривайки мрачен, огряван от светкавици тунел, изпълнен със завесата на поройния дъжд.
	Грифонът се гмурна през облаците. Дъждът се стовари хапещо върху тях, потапяйки целия свят в себе си. Магьосникът избърса водата от лицето си и се втренчи напред с благоговение. Летяха през зала с чудовищни размери. Редица след редица, от сивия под се издигаха огромни облачни колони и се губеха някъде сред врящия черен таван.
	Облаците ги скриха напълно и се сключиха зад тях. Палин вече не виждаше абсолютно нищо друго освен петниста сивота. Не виждаше дори главата на грифона. Съвсем близо до него изпращя мълния. Долови мириса на сяра, а миг по-късно изтрещя оглушителна гръмотевица, която едва не накара сърцето му да спре.
	Грифонът полетя на зигзаг между колоните, като ту се издигаше, ту пропадаше надолу, въртеше се в кръг или се връщаше назад. Пластовете замръзнал в пространството дъжд приличаха на сребристи драперии и ги измокряха до кости всеки път, когато влитаха през тях. Драконът не се виждаше никъде, но магьосникът все още чуваше дисонантния му рев, докато яростно се опитваше да ги открие.
	Грифонът напусна отекващите коридори на крепостта от буреносни облаци и изплува сред слънчеви лъчи. Палин погледна назад и напрегнато зачака появата на дракона. Грифонът се изкиска тихо и със задоволство. Преследвачът им се бе изгубил някъде сред бурята.
	Магьосникът не спираше да си повтаря, че така или иначе не бе имал голям избор, беше постъпил по най-логичния начин. Действията му бяха продиктувани от нуждата да защити артефакта. На практика Джерард му бе заповядал да тръгне без него. Оставането му едва ли щеше да промени много нещата. Тогава всички щяха да умрат, а устройството би попаднало в лапите на Берил.
	Сега артефактът беше в безопасност. Джерард беше или мъртъв, или в плен и едва ли някой можеше да направи кой знае какво, за да го спаси.
	— Най-добре да го забравя — промърмори Палин. — Да го изхвърля от ума си. Стореното — сторено, минало.
	Трябваше да отхвърли всички угризения и чувството за вина, да ги запрати на дъното на тъмната яма в душата си и да покрие всичко с желязната решетка на необходимостта.


	— Сър — доложи заместник-командирът на Медан, — рицарят ни атакува… сам. Магът и кендерът бягат. Какво ще заповядате?
	— Наистина ни атакува сам — промърмори изненадано наместникът.
	Соламниецът връхлиташе през храстите, размахал меч и със стария соламнийски боен вик на уста — вик, който Медан не бе чувал от дълго време. Гледката го връщаше обратно към дните, когато рицари в бляскави сребърни и черни доспехи се сблъскваха един срещу друг на полето на честта; когато ненадминати герои излизаха напред, за да се сражават до смърт един с друг, а от изхода на двубоя зависеха съдбините на цели армии; когато противниците си отдаваха взаимно чест, преди да пристъпят към смъртоносния бизнес на войната.
	А къде беше той сега? В безопасност зад дънера на едно дърво. Стреляше наслуки по един грохнал магьосник и неговото приятелче кендер.
	— Бих ли могъл да падна още по-ниско? — измърмори той.
	Рицарят до него запъваше лъка си. Изгубил гърба на магьосника, той започна да се прицелва в краката на атакуващия рицар, надявайки се да спре устрема му и да го осакати.
	— Остави — отсече Медан, като сложи ръка на рамото на стрелеца.
	Заместник-командирът го погледна:
	— Сър? Заповедите ви?
	Соламниецът приближаваше. Магът и кендерът бяха извън обсега на стрелите им и вече се скриваха сред дърветата и мъглата.
	— Сър, да ги последваме ли? — попита заместникът.
	— Не — отговори Медан и забеляза как по лицето на мъжа пробягва колеблива изненада.
	— Но заповедите, които имаме… — реши да опита все пак той.
	— Известно ми е — каза рязко наместникът. — Искаш ли след време в някоя песен да се разказва как си прерязал гърлата на кендер и трудноподвижен магьосник? Какво ще кажеш вместо това да участваш в героична битка на равен с равен?
	Рицарят очевидно не искаше да бъде запомнян в каквато и да е песен.
	— Но нашите заповеди — повтори настоятелно.
	„Проклет човек с дебела кратуна!“ — помисли си Медан и го изгледа заплашително.
	— Вече _получи_ своите заповеди, заместник-командир. Не ме карай да ги повтарям.
	Между дърветата отново се смрачаваше. Слънцето бе изгряло, само за да могат буреносните облаци да уловят в непроницаемата си завеса топлината и лъчите му. В далечината прогърмя. Паднаха първите дъждовни капки. Кендерът и магьосникът бяха изчезнали. Навярно вече се намираха на гърба на грифона и напускаха границите на Квалинести. Далече от Лорана. А сега, с малко късмет, можеше да я предпази и от пряка обвързаност с магьосника.
	— Хайде, посрещни го — каза той и махна с ръка. — Не виждаш ли, че те предизвиква?
	Заместник-командирът се надигна от укритието с измъкнат меч. Стрелецът пусна лъка и извади камата си, готов да нанесе удар отзад, докато заместникът нападаше фронтално.
	— Единоборство — допълни Медан и даде знак на стрелеца да се върне. — Изправи се лице в лице с него, заместник-командир.
	— Сър? — попита недоверчиво рицарят. Той го погледна, за да провери дали не се шегуват с него.
	„Каква ли е била професията му, преди да бъде посветен в рицарство? Наемник? Крадец? Обикновен бандит? Е, днес ще получи добър урок по доблест.“
	— Чу ме — каза Медан.
	Заместник-командирът размени погледи със своя другар, след което без всякакъв ентусиазъм пристъпи напред, за да посрещне нападението на връхлитащия соламниец. Медан се изправи на крака. Скръсти ръце на гърдите си и облегна рамо на едната от големите бели канари, за да наблюдава двубоя.
	Заместник-командирът бе добре сложен мъж с як врат, широки рамене и мускулести ръце. Беше навикнал да разчита основно на грубата сила и подлостта. Личеше си, че основната му тактика се състои в това да нанася безразборни удари към противника, докато или щастливата случайност, или бруталната сила не му донесат исканата победа.
	Рицарят се хвърли напред като пръхтящ бик и замахна с меча си в убийствена дъга. Соламниецът парира удара с такава сила, че между двете стоманени остриета припламнаха искри. Заместник-командирът удържа на натиска и се опита да изтласка противника. Соламниецът не можеше да се мери по сила с него. Очевидно веднага го разбра, защото реши да смени тактиката. Той политна назад, като за миг остана открит.
	Рицарят на Нерака се подведе. Той скочи напред, издигнал оръжие с мисълта за финалния удар. Успя да рани врага си в горната част на лявата ръка. Мечът му проряза кожената ризница и разцепи грозно плътта под нея.
	Соламниецът пое удара, без да трепне. Удържа се на крака, прецени момента до секундата и хладнокръвно промуши заместник-командира в стомаха.
	Противникът му изпусна оръжието си и се преви на две с ужасен, бълбукащ крясък, като притисна ръце към корема си в опит да задържи напиращите да изскочат вътрешности. Соламниецът издърпа меча си, от устата на рицаря на Нерака блъвна кръв и мъжът се строполи на земята.
	Преди Медан да е успял да го спре, другият рицар вдигна лъка и запрати стрела срещу победителя от двубоя. Стрелата потъна дълбоко в бедрото му и го накара да изкрещи от болка и да изгуби равновесие.
	— Страхливецо! — изруга наместникът. Той изтръгна лъка от ръцете на рицаря и го разби в канарата.
	Стрелецът най-после извади меча си и се втурна срещу ранения соламниец. Медан обмисли възможността да прекрати устрема му, но в крайна сметка реши, че му е любопитно да види как ще се справи противникът им с новото предизвикателство. Загледа безстрастно, като се отдаваше на радостното усещане след дълги години отново да присъства на битка на живот и смърт.
	Стрелецът беше нисък, лек мъж, далече по-предпазлив от загиналия заместник-командир. Не бързаше особено. Вместо това изпробваше слабите места на врага си с резки, бързи удари, колкото да го изтощи. При един от тези удари късият му меч засегна соламниеца в лицето, малко под вдигнатото забрало. Раната не беше сериозна, но кръвта избликна изобилно и се застича по едното му око. Рицарят мигна няколко пъти, за да вижда по-добре и отново се хвърли напред. Лицето му се изкривяваше от болка всеки път, когато се наложеше да отпусне тежестта си върху ранения крак. Стрелата продължаваше да стърчи от бедрото му. Така и не му бе останало време да я измъкне. В този момент атакуваше. Налагаше се да приключи със сражението възможно най-бързо. В противен случай рискуваше да рухне от умора.
	По небето пропълзя мълния. Заваля по-силно. Мъжете се бяха вкопчили един в друг над трупа на заместник-командира. Соламниецът нанасяше разсичащи и промушващи удари. Мечът му сякаш беше едновременно на няколко места като нападаща змия. В този момент стрелецът изпитваше сериозни затруднения да държи тази змия и отровните й зъби надалече от себе си.
	— Добър удар, соламниецо — произнесе тихо и на няколко пъти Медан, докато с удоволствие наблюдаваше война. Веднага ставаше ясно, че е изключително умел, а обучението му е било първокласно.
	Най-сетне рицарят на Нерака се подхлъзна в мократа трева. Противникът му скочи напред с ранения си крак и заби острието на меча в гърдите му. Стрелецът падна, а заедно с него, като едва си поемаше дъх, на колене падна и соламниецът.
	Медан излезе иззад канарата на открито. Рицарят чу стъпките му и отново се изправи, викайки от болка. Раненият крак едва издържаше тежестта му. Соламниецът с накуцване опря гръб в дънера на едно дърво, за да има повече стабилност и вдигна меча си. Сега вече можеше да погледне смъртта в лицето. Знаеше, че не може да спечели тази последна битка, но поне щеше да умре изправен, не коленичил.
	— Смятах, че пламъкът отдавна е изтлял в сърцето на Рицарството, но явно съм сгрешил. Ето, че гори поне в сърцето на един — каза Медан, като се изправи пред него. Ръката на наместника почиваше върху дръжката на оръжието.
	Лицето на рицаря приличаше на кървава маска. Иззад нея към Медан се взираха две стряскащо сини очи, в които нямаше надежда, но нямаше и страх.
	Той очакваше първия удар на наместника.
	Медан стоеше в калта и под дъжда, обкрачил труповете на двамата си подчинени и също чакаше.
	Соламниецът се поколеба. Внезапно разбра съвсем ясно какво се опитва да постигне наместникът. Чакаше го да рухне, искаше да го залови жив.
	— Бий се, проклетнико! — изкрещя и се хвърли напред.
	Медан отстъпи встрани.
	Нападателят му забрави, отпусна цялата си тежест върху ранения крак, който не издържа, а той изгуби равновесие и се стовари на покритата с шума земя. Дори и така, той положи усилия отново да се изправи, но вече бе прекалено слаб. Беше изгубил твърде много кръв. Очите му се затвориха. Мъжът отпусна лице в калта редом с телата на двете си жертви.
	Медан го преобърна. Притисна бедрото му с една ръка, а с другата издърпа стрелата от него. Рицарят изпъшка от болка, но остана в безсъзнание. Наместникът свали наметалото си, наряза го на дълги ивици и вещо измайстори от тях турникет, с който да овладее изтичането на кръвта. Сетне уви тялото на война с остатъците от наметалото, за да го поддържа топъл.
	— Изгуби доста кръв — каза Медан, докато прибираше меча в ножницата си, — но си млад и силен. Лечителите ще се справят.
	Доведе конете на двамата убити рицари и безцеремонно хвърли телата им върху седлата на животните, след което ги привърза към тях. Изсвири на собствения си кон, който се зададе в тръс и покорно застана до него.
	Наместникът вдигна соламниеца на ръце и го настани в седлото. Прегледа раната още веднъж и със задоволство установи, че турникетът е успял да спре кръвта. Отпусна превръзката леко, за да не прекъсне напълно притока на кръв към крака и също се качи на седлото. Притисна рицаря към себе си, взе юздите на другите два коня и като ги поведе след себе си, пое по дългия път обратно към Квалиност.


>	21
>	Устройство за пътуване във времето

	Дивият, ужасяващ полет на грифона завърши сред синьо небе и слънчеви лъчи. Пътуваха по-дълго от обичайното, понеже силните странични ветрове ги бяха отклонили от курса. Звярът се приземи само веднъж някъде в планините Каролис, за да задоволи глада си с един елен — забавяне, което особено беше раздразнило Палин, но въпреки всичките му молби и заплахи, грифонът решително бе отказал да продължи, преди да се е нахранил. След това създанието подремна, докато магьосникът крачеше нетърпеливо напред-назад, без да изпуска от очи Тасълхоф. А когато нощта настъпи, грифонът изведнъж заяви, че няма да лети по тъмно. Така че двамата с кендера решиха да поспят, оставяйки Палин да седи обзет от ярост и в очакване на настъпването на утрото.
	Продължиха пътуването си на следващия ден. Някъде по средата на сутринта грифонът се приземи на едно празно поле недалече от мястото, където някога се бе издигала Академията за чародеи. Каменните стени все още се разпознаваха, ала бяха порутени и почернели. Покривът приличаше на скелет от овъглени греди. Кулата, която някога бяха смятали за предвестник на надеждата — надежда, че магията отново ще се завърне в света, — бе поразена в самото си сърце и не беше нищо повече от купчина натрошени камъни.
	Разбира се, Палин някога бе имал намерението да възстанови академията, ако не за друго, то поне за да покаже неподчинението си пред волята на драконесата. Ала когато започна да усеща как магията му се изплъзва, как изтича от него, подобно на вода от шепи, идеята вече не му се струваше толкова привлекателна. Щеше да бъде загуба на време и усилия. Далеч по-добре бе да търси артефакти от Четвъртата епоха, които все още криеха в себе си вълшебство и можеха да помогнат на умеещия да ги използва.
	— Какво е това място? — попита Тасълхоф, като се изхлузи от гърба на грифона. Той любопитно се втренчи в порутените стени и празните им зейнали прозорци. — И какво му се е случило?
	— Нищо. Не обръщай внимание — каза Палин, понеже нямаше никакво желание да навлиза в обяснения за смъртта на една мечта. — Хайде идвай. Нямаме време за гу…
	— Я виж! — извика Тас. — Някой се разхожда там. Отивам да погледна!
	При което заприпка нататък с шарената си, пърхаща риза и жизнерадостно подскачаща опашка.
	— Веднага се връщай… — започна Палин, но осъзна, че е по-добре да си спести думите.
	Кендерът беше прав. Някой наистина се разхождаше около руините на академията. Зачуди се кой ли би могъл да бъде. Жителите на Утеха смятаха мястото за прокълнато и за нищо на света не желаеха да се мотаят наоколо. Натрапникът носеше свободно падащи дрехи; под поръбеното със златен ширит наметало за миг се мярна материя с пурпурен цвят. Разбира се, нищо не пречеше непознатият да е някой от старите му ученици, дошъл, за да огледа мястото с носталгия, но магьосникът силно се съмняваше, че е така. По грациозната походка и богатото облекло можеше да се отсъди, че това не може да бъде никой друг освен Джена.
	В дните преди Войната на Хаоса господарката Джена от Палантас бе могъща магьосница от Ордена на Червените мантии. Беше изключително красива жена. Носеха се слухове, че е била любовница на Даламар Мрачния, ученика на Рейстлин Маджере и бивш владетел на Кулата на Върховното чародейство в Палантас. Джена преживяваше от търговия с магически предмети. Магазинът й се справяше относително добре по време на Четвъртата епоха, когато магията на тримата богове — Солинари, Лунитари и Нуитари — все още бе в ръцете на хората, които я търсеха. При нея винаги можеше да намериш различни магически съставки като гуано, крилца от мухи, сяра, розови листенца (цели и на прах), яйца от паяк и така нататък. Имаше и доста запаси от отвари и освен това беше известна с най-добрата колекция от свитъци със заклинания и магически книги извън Кулата Уейрит, като всичко това се продаваше на сносни цени. Извън всичко друго, Джена притежаваше и много вълшебни артефакти: пръстени, гривни, кинжали, мечове, медальони, амулети и талисмани. Последните бяха предназначени за обикновените купувачи. В сбирката си имаше и по-различни, по-могъщи и смъртоносни предмети, които се предлагаха единствено на сериозни клиенти и след предварителна уговорка.
	След началото на Войната на Хаоса, Джена се бе присъединила към Даламар и един магьосник от Ордена на Белите мантии с рискованата мисия да надвият изпадналия в ярост Баща на боговете. Така и не беше споменавала какво й се е случило по време на ужасното пътуване. Палин знаеше само, че след завръщането им Даламар е бил сериозно ранен и в продължение на дълги седмици е лежал на прага на смъртта в своята кула.
	Джена неуморно бе полагала грижи за него до деня, в който беше излязла от кулата, за да не се завърне никога повече. Понеже същата нощ Кулата на Върховното чародейство в Палантас бе унищожена от магическа експлозия. Оттогава никой не беше виждал Даламар. Конклавът го бе обявил официално за мъртъв, едва след като бяха изминали много години, без да чуят нищо за него. Междувременно господарката Джена бе отворила магазина си наново, откривайки, че седи върху златна мина.
	След изчезването на боговете отчаяните магове търсеха всевъзможни начини да задържат изплъзващата се от ръцете им магия. Така бе дошло откритието, че магическите артефакти, изработени през Четвъртата епоха, продължават да съдържат могъщество в себе си. Единственият им недостатък беше, че понякога това могъщество се държеше непредсказуемо и рядко можеше да му се има доверие. Така например, вълшебен меч, изкован с намерение да защитава доброто, внезапно започваше да избива онези, които се предполагаше, че трябва да защитава. А пръстен за невидимост внезапно разкриваше притежателя си в критичен момент и крадецът се озоваваше в Санкшънския зандан с петгодишна присъда. Никой не знаеше каква е причината. Някои твърдяха, че е така, понеже боговете вече не бяха наблизо, за да контролират действието на предметите, а други — че случващото се няма нищо общо с боговете. Така или иначе, артефактите бяха добре известни с пакостливата си природа.
	Купувачите обаче явно нямаха нищо против своеобразието на тези предмети, така че понастоящем артефактите от Четвъртата епоха се търсеха повече и от гномски автоматичен, задвижван с пара гофретник. Съответно и цените на господарката Джена се стараеха да посрещнат това търсене. На шейсет и няколко години тя вече бе една от най-богатите жени в Ансалон. Все така красива, макар и в зряла възраст, Джена беше запазила влиянието и връзките си в средите на Рицарите на Нерака, чиито командващи офицери я намираха очарователна, прелестна, загадъчна и приспособима. Тя не обръщаше внимание на онези, които я наричаха „колаборационистка“. Джена отдавна бе прозряла нуждата да балансира черното и бялото и винаги да се оказва по средата и знаеше хиляди начини да накара всички участници в играта да вярват, че всеки е извлякъл най-апетитната част от сделката.
	Но преди всичко господарката Джена бе всепризнат експерт по магически артефакти от Четвъртата епоха.
	Палин искаше веднага да отиде при нея, за да я поздрави, но грифонът отново се оплака, че е гладен. И наистина, звярът вече започваше да оглежда алчно кендера, сякаш си представяше колко ли вкусна хапка може да се окаже. Магьосникът обеща съвсем скоро да му изпрати един еленов бут. Това явно напълно го задоволи, понеже седна и започна да се почиства с клюн, доволен, че най-сетне е достигнал целта си.
	Палин най-сетне се втурна по петите на Тас, който отдавна се бе впуснал във весело тършуване из развалините. Развълнуваният му глас се чуваше всеки път, щом откриеше някоя нова находка.
	По същото време Джена също се разхождаше безцелно. Заинтригувана от поредния тържествуващ вик на кендера, тя приближи, за да разбере какво е открил.
	Тас вдигна глава, вгледа се в продължение на няколко дълги мига в магьосницата, след което изкрещя доволно, скочи и се втурна към нея с протегнати ръце.
	Джена бързо насочи срещу него изпънати длани. От един от многото пръстени, които носеше, избликна светлина, а кендерът падна по гръб, сякаш току-що се бе блъснал в тухлена стена.
	— Не ме доближавай — произнесе безизразно тя.
	— Но, Джена! — извика Тас, като потъркваше носа си и хвърляше едно око на пръстените. — Не ме ли позна? Аз съм! Тасълхоф! Тасълхоф Кракундел. Срещнахме се в Палантас по време на Войната на Хаоса. За мен са минали само няколко дни, но предполагам, че за теб са били години, ако се съди по това колко стара изглеждаш сега. _Доста_ по-стара — наблегна. — Тогава се появих в твоя магазин за магически предмети и… — Тас продължи да бърбори ентусиазирано.
	Джена не сваляше ръце и продължаваше да го оглежда развеселено — като някаква приятна играчка. Очевидно не вярваше на нито една негова дума.
	Доловила хрущенето на нечии стъпки по натрошените камъни, тя рязко се обърна.
	— Палин! — усмихна му се магьосницата.
	— Джена — отвърна той и се поклони с уважение. — Много се радвам, че намери време да дойдеш.
	— Скъпи мой, ако онова, което ми намекна, е вярно, не бих могла да го пропусна и за всички съкровища на Истар. Прости ми, че не се здрависвам с теб, но трябва да държа този кендер на разстояние.
	— Как мина пътуването ти?
	— Продължително. — Тя завъртя очи. — Пръстенът ми за телепортация — посочи към един на палеца си, с аметист, инкрустиран в сребърна подложка — навремето ме прехвърляше от единия край на континента до другия за миг. Сега ми отнема два дни, само за да се прехвърля от Палантас до Утеха.
	— А какво правиш при Академията? — попита Палин, като се огледа. — Ако търсиш някакви артефакти, няма смисъл. Спасихме абсолютно всичко.
	Джена поклати глава:
	— Не, просто се разхождах. Минах през дома ти — подметна тя. — Жена ти беше там и май не се зарадва много да ме види. След като посрещането не ми се понрави, реших да изляза на въздух. — Джена на свой ред се огледа и отново поклати глава: — Не бях идвала тук, откакто я разрушиха. Свършили са си добре работата. Няма ли да построиш поне част от Академията наново?
	— Защо ми е? — сви рамене магьосникът. Гласът му бе изпълнен с горчивина. — Каква полза има от една Академия за чародеи, щом чародейството вече не съществува? Тас — произнесе рязко, — Ъша е у дома. Защо не я изненадаш? Палин посочи към една къща, скрита сред високите дървета. — Ето там е домът ни.
	— Знам! — каза развълнувано кендерът. — Идвах ви на гости при първото погребение на Карамон. Рисува ли и сега Ъша такива чудесни картини, както тогава?
	— Отиди да я попиташ сам — отговори раздразнено магьосникът.
	Тас нерешително огледа чакъла.
	— Ъша ще бъде много разочарована, ако не я посетиш — добави Палин.
	— Да, прав си — съгласи се кендерът най-сетне. — Не бих сторил нищо, с което да я разочаровам. С нея сме _много добри_ приятели. Пък и по-късно мога пак да се върна тук. Довиждане, Джена! — Той понечи да протегне ръка, но явно размисли. — И благодаря, че ме омагьоса. Отдавна не ми се беше случвало. Беше великолепно.
	— Странно малко създание — отбеляза тя, загледана след него. Тас тичаше презглава надолу по хълма. — Прилича и говори досущ като кендера Тасълхоф Кракундел, когото познавах. Човек почти може да си помисли, че наистина _е_ Тасълхоф.
	— Можеш да се обзаложиш, че е — каза Палин.
	Джена отмести очи към магьосника.
	— О, я стига. — Тя се взря внимателно в него. — В името на всички изгубени богове, май говориш сериозно. Но Тасълхоф Кракундел умря…
	— Зная! — рече нетърпеливо Палин. — Преди повече от трийсет години. Там някъде. Съжалявам, Джена — въздъхна той. — Нощта беше дълга. Берил е разбрала за артефакта, който носим. Рицарите на Нерака ни направиха засада. Двамата с кендера едва успяхме да отървем кожите, но соламнийският рицар, който доведе Тас при мен, така и не се спаси. После един от зелените на Берил ни атакува във въздуха. Спасихме се единствено, понеже грифонът ни влетя в бурята.
	— Трябва да поспиш — посъветва го тя, като го гледаше загрижено.
	— Не мога да спя — отвърна Палин, като потърка зачервените си, пламнали очи. — В главата ми е пълна каша, нямам минута покой. Трябва да поговорим! — прибави, полуобезумяло и отчаяно.
	— Точно затова съм тук, приятелю — каза тя. — Но поне трябва да хапнеш нещо. Хайде да отидем до дома ти и да пийнем по чаша вино. Можеш да кажеш здрасти и на жена си, която, по мое мнение, също току-що се завръща от не по-малко изтощително пътуване.
	Палин започваше да се успокоява. Той се усмихна отпаднало.
	— Както винаги си права. Просто… — Той замълча, като обмисляше какво да каже и как да го каже. — Това е истинският Тасълхоф, Джена. Убеден съм. И е ходил в бъдеще, към което ние не принадлежим, бъдеще, в което великите дракони не съществуват. Бъдеще, в което светът най-после е намерил покой. Донесъл е със себе си устройство, което позволява на притежателя си да пътува във времето.
	Джена се втренчи внимателно в него. Виждайки, че говори сериозно, по-сериозно отвсякога, тя присви потъмнелите си очи с припламнал интерес.
	— Да — каза най-сетне. — Трябва да поговорим. — Взе ръката му и двамата тръгнаха надолу по склона. — Разкажи ми всичко, Палин.


	Домът на Маджере се намираше в голяма постройка, някога принадлежала на учителя Тиобалд, човекът научил Рейстлин на доста неща, свързани с магията. В чест на своя брат Карамон бе закупил къщата веднага след смъртта на стария учител, за да я подари на Палин и Ъша по случай сватбата им. Тук техните деца израстваха и поемаха по широкия свят, за да преживеят своите собствени приключения. Палин превърна бившата ученическа стая, в която Рейстлин монотонно бе повтарял уроците си, в ателие за жена си, портретистка с известна популярност в Соламния и Абанасиния, и продължаваше да използва старата лаборатория на учителя за свои собствени цели.
	Тасълхоф говореше напълно искрено, споменавайки пред магьосника, че помни къщата от предишното си идване. Помнеше я много добре — _тя_ поне не се беше променила. Но Палин със сигурност.
	— Предполагам, че когато ти изкривят пръстите, това неминуемо се отразява и на мирогледа ти — казваше той на Ъша, докато седеше в кухнята и ядеше от голяма купа с овесена каша. — Това трябва да е причината, понеже на първото погребение на Карамон пръстите на Палин си бяха съвсем наред, както и той. Беше бодър и щастлив. Е, може би не толкова щастлив, понеже присъстваше на погребението на баща си, а в такъв момент никой не може да се чувства наистина щастлив. Но дълбоко в него се усещаше радост. Бях сигурен, че когато цялата тази работа с тъгуването приключи, отново ще бъде щастлив. Но сега вече е толкова ужасно нещастен, че дори не може да бъде тъжен.
	— Аз… предполагам, че е така — промърмори Ъша.
	Кухнята беше доста голяма, с висок таван от греди и огромно, почерняло от годините употреба огнище. В центъра на огнището висеше казан, окачен на потъмняла верига. Ъша беше седнала недалече от кендера, до касапския дръвник, където режеха главите на пилетата, или поне така предполагаше Тасълхоф. Точно в този момент дръвникът беше идеално почистен и по него не се търкаляха обезглавени пилета. Но пък беше едва средата на сутринта. До обяд имаше доста време.
	Ъша се взираше в него, точно както и всички останали — сякаш имаше две глави, или пък нямаше нито една, като някое пиле. Гледаше го по този начин още от момента, когато пристигна, отвори вратата с трясък (припомняйки си, че трябва да почука едва след това) и извика:
	— Ъша! Това съм аз, Тас! Гигантът още не е стъпил върху мен!
	В младостта си Ъша Маджере се бе славила със своята красота. Възрастта само подчертаваше най-хубавите й черти. „Макар че — помисли си Тасълхоф — не изглежда чак толкова красива, колкото ми се стори първия път, когато погребваха Карамон. Косата й блести със съвсем същия сребърен блясък, в очите й още има злато, но в златото няма топлина, а сребърното е потъмняло.“ Изглеждаше посърнала и изморена.
	„Тя също е нещастна — каза си кендерът. — Сигурно е заразно. Като шарката.“
	— Това трябва да е Палин! — произнесе с облекчение Ъша, вслушана в отварянето и затварянето на входната врата.
	— И Джена — изломоти с пълна уста Тас.
	— Да. Джена — повтори безизразно Ъша. — Можеш да останеш тук, ако искаш, ъъъ… Тас. Довърши си овесената каша. В казана има още.
	Тя се изправи и излезе от кухнята. Вратата се затръшна след нея. Тас продължи да се храни, като с интерес надаваше ухо към разговора, който в този момент се провеждаше в коридора отвън. По правило не подслушваше чужди разговори, понеже не е никак възпитано, но понеже не беше възпитано и да говорят за него в негово отсъствие, чувстваше, че има пълното право да бъде осведомен.
	Освен това кендерът започваше постепенно да намразва Палин. Чувстваше се зле, но не можеше да възпре усещането. Двамата бяха прекарали доста дълго време заедно в дома на Лорана, преповтаряйки отново и отново историята му и всичко, което успяваше да си спомни за първото погребение на Карамон. Естествено, беше длъжен да разкраси поне до известна степен нещата, понеже никой кендер не може да живее, без да го направи. За нещастие, вместо да се развесели, магьосникът само се дразнеше от тези украсявания, които се прехвърляха от разказ на разказ. Постепенно Палин бе придобил онова изражение — не както, ако на Тас са му пораснали две глави, а все едно му се искаше да откъсне единствената глава на кендера, да я отвори и да провери какво има в нея.
	„Дори Рейстлин не ме гледаше така — каза си Тас, докато обираше с пръст дъното на купата. — Вярно, че понякога се взираше в мен сякаш иска да ме убие, но никога, като че се кани да ме обърне наопаки като ръкавица.“
	Гласът на Ъша долетя през вратата:
	— … _твърди_, че бил Тасълхоф.
	— Той _е_ Тасълхоф, скъпа моя — отвърна Палин. — Нали познаваш Джена? Ще прекара няколко дни у нас. Би ли приготвила за нея стаята за гости?
	Настъпи напрегнато мълчание. Сетне отново се чу гласът на Ъша, студен като остатъците от овесена каша в купата на Тас:
	— Палин, може ли да поговорим в кухнята?
	И гласът на магьосника, дори по-леден от кашата:
	— Извини ни, Джена.
	Тасълхоф въздъхна. Вероятно трябваше да се престори, че не е чул нищо, така че започна да си тананика високо и да тършува из килера с провизии.
	За щастие, никой от двамата не му обърна особено внимание, освен когато Палин рязко му нареди да престане да вдига толкова шум.
	— Какво прави _тя_ тук? — попита настоятелно жена му с ръце на кръста.
	— Имаме да обсъждаме нещо важно — отговори уклончиво магьосникът.
	Ъша го измери с неподвижен поглед.
	— Палин, ти ми обеща! Това пътуване до Квалинести ти е последното! Знаеш колко опасно е станало това издирване на артефакти…
	— Да, скъпа моя, зная — прекъсна я хладно той. — Ето защо смятам, че ще бъде най-добре да напуснеш Утеха.
	— Да напусна! — повтори изумено тя. — Току-що се връщам от тримесечно пътуване! Двамата със сестра ти живяхме в Хейвън като в затвор. Знаеше ли го?
	— Да, известно ми е…
	— Било ти е известно! И не каза нищо? Не се разтревожи? Дори не си попитал как се измъкнахме…
	— Скъпа, нямах време…
	— Дори не успяхме да се приберем навреме за погребението на баща ти! — продължи Ъша. — Съгласиха се да ни пуснат, само защото се наех да нарисувам портрет на жената на магистрата. А тя имаше лице, което би изглеждало грозно и на главата на хобгоблин. А сега искаш от мен да замина отново.
	— Заради твоята безопасност.
	— Ами твоята?
	— Мога да се грижа за себе си.
	— Можеш ли, Палин? — попита тя. Гласът й внезапно бе омекнал. Тя посегна, опита се да вземе ръцете му в своите.
	— Да — отсече той и отдръпна разкривените си пръсти, за да ги скрие в ръкавите на мантията.
	В същото време Тасълхоф изпитваше такова неудобство, че му се искаше да пропълзи в килера и да затвори вратата след себе си. За нещастие вътре почти нямаше място, даже след като беше натъпкал няколко по-интересни неща из джобовете си.
	— Много добре, ако това е, което изпитваш. Очевидно не желаеш и да те докосвам. — Ъша скръсти ръце. — Но все пак смятам, че ми дължиш обяснение. Какво става? Защо ми изпращаш този кендер тук и го караш да твърди, че бил Тас? Какво си намислил?
	— Караме Джена да чака…
	— Сигурна съм, че няма да възрази. Аз съм твоя съпруга, в случай, че си забравил! — Тя отметна посребрената си коса. — Няма да се изненадам, ако си. И бездруго вече почти не се виждаме.
	— Не започвай отново! — извика гневно магьосникът и тръгна към вратата.
	— Палин! — извика импулсивно Ъша и протегна ръце към него.
	— Не можеш да ми помогнеш! — изкрещя той и я заобиколи. — Никой не може — показа й пръстите си под светлината. Бяха закривени и обърнати навътре, като на птица. — Никой не може — повтори.
	Още веднъж настъпи тишина. Тас си припомни времето, по което беше затворник в Бездната. Тогава се чувстваше самотен, откъснат от всички и нещастен. Колко странно, че и сега, в кухнята на своя приятел, се чувстваше по абсолютно същия начин. Липсваше му желание дори да погледне за втори път ключалката на шкафа със сребърните прибори.
	— Съжалявам, Ъша — произнесе сковано Палин. — Права си. Заслужаваш обяснение. Този кендер _е_ Тасълхоф.
	Тя поклати глава.
	— Спомняш ли си историята на баща ми за това как той и Тас се върнали назад във времето? — продължи магьосникът.
	— Да — отговори напрегнато Ъша.
	— Направили са го с помощта на магически артефакт. Тасълхоф е използвал съвсем същото устройство, за да се прехвърли напред и да говори на погребението на Карамон. Първият път го е пропуснал за малко. Пристигнал твърде късно. Погребението вече било приключило, така че направил втори опит. Този път дошъл точно когато трябва. Само че всичко изглеждало по различен начин. Първото бъдеще, което посетил, било време на надежди и щастие. Боговете не си били заминали. А аз съм бил начело на ордена на Белите мантии. Двете елфически кралства били обединени…
	— И ти си _повярвал_ на всичко това? — попита изумено тя.
	— Да — потвърди упорито той. — Вярвам му, защото видях устройството, скъпа. Държах го в ръцете си. Почувствах могъществото му. Ето защо господарката Джена е тук. Нуждая се от съвета й. И заради това не е безопасно да оставаш в Утеха. Драконесата знае, че устройството е в мен. Не съм сигурен как, но се боя, че в дома на Лорана има предател.
	Ако е така, на Берил вече й е известно, че съм в Утеха. Сигурно ще изпрати слугите, за да се опитат да…
	— Решил си да го използваш! — възкликна Ъша, като го посочи обвинително с пръст.
	Той не отговори.
	— Познавам те, Палин Маджере — каза тя. — Планираш да използваш това устройство! Ще опиташ да се върнеш назад във времето и… и… кой знае какво още!
	— Просто обмислях възможността — отвърна смутено магьосникът. — Все още нищо не съм решил. Тъкмо поради тази причина трябваше да говоря първо с Джена.
	— Искал си да го обсъдиш с нея, а не с мен, твоята жена?
	— Възнамерявах да ти кажа — изрече Палин.
	— Да ми _кажел_? А не да ме попита? Да не ме попита какво мисля за цялата тази лудост? Без да се допита до мнението ми? Не — отговори сама на въпросите си. — Възнамерявал си да го направиш, независимо дали ми харесва или не. Без значение каква е опасността. Без значение, че можеш да загинеш!
	— Ъша — произнесе след кратко мълчание той, — извънредно важно е. Магията… ако можех да… — поклати глава, неспособен да открие нужните думи. Гласът му заглъхна.
	— Магията е мъртва, Палин — извика тя, задавена от напиращите сълзи. — И още по-добре, ако питаш мен. Какво изобщо е направила за теб? Нищо, освен че те унищожи и съсипа брака ти.
	Той протегна ръка, но този път се отдръпна тя.
	— Отивам в Странноприемницата — каза Ъша, без да го гледа. — Уведоми ме, ако… ако искаш да се върна обратно у дома. — Тя му обърна гръб и се приближи до кендера: — Значи ти наистина си Тас? — попита зашеметено.
	— Да, Ъша — отговори нещастно той. — Но точно сега ми се иска да не съм.
	Тя се наведе и го целуна по челото. В златните й очи вече проблясваха сълзи.
	— Сбогом, Тас. Радвам се, че те видях отново.
	— Съжалявам, Ъша — изплака кендерът. — Не трябваше да се получи така. Просто се върнах, за да говоря на погребението на Карамон.
	— Вината не е твоя, Тас. Нещата и бездруго се бяха объркали още преди да се появиш.
	Тя напусна кухнята, без дори да погледне магьосника. Палин просто стоеше там, където го беше оставила и се взираше в нищото с мрачни очи и пребледняло лице. Тасълхоф чу как Ъша казва нещо на Джена — нещо, което не схвана. Чу и как Джена й отговори, но също не разбра нищо. Ъша излезе от къщата. Предната врата шумно се захлопна. Домът на Маджере отново се смълча. До тях достигаше единствено звукът от неуморното крачене на Джена. Магьосникът все така стоеше неподвижно на мястото си.
	Тас претърси няколко джоба, докато най-сетне откри устройството. Отмота конеца, който се бе заплел в него, издуха полепналите власинки и почисти трохите от една бисквита, която имаше намерение да изяде преди около два дни.
	— Ето, Палин — подаде му го той. — Твое е.
	Приятелят му го погледна неразбиращо.
	— Хайде — тикна го кендерът в ръцете му. — Ако искаш да го използваш, както каза Ъша, позволявам ти. Особено, ако имаш намерение да се върнеш обратно и да оправиш цялата тази каша. Точно това смяташе, нали? Ето — настоя още веднъж и разтърси устройството така, че скъпоценните камъни по него запремигаха с хиляди светлини.
	— Вземи го! — обади се Джена.
	Тас се обърна стреснато. Толкова се беше съсредоточил върху магьосника, че така и не бе доловил появата й. Джена ги гледаше от прага, открехнала вратата съвсем леко.
	— Вземи го! — повтори тя. — Нали тъкмо от това се страхуваше: че е опасно да се намесваш във възбраната, която винаги връща устройството на неговия притежател? Но тази възбрана действа единствено, когато устройството е откраднато или изгубено, не в случаите, когато е _преотстъпено_ съзнателно. Тогава заклинанието вече не е в сила!
	— Не зная нищо за никакви възбрани — обади се Тас, — но ако искаш да го използваш, устройството е твое.
	Палин сведе глава. Посивелите коси се спуснаха и закриха лицето му, но не и преди кендерът да забележи как чертите по това лице се изкривиха в спазъм, който го правеше неузнаваем. Магьосникът протегна ръка и нежно сключи изкривени пръсти около него.
	Тас наблюдаваше магическия предмет с нещо като дълбоко облекчение. Още откакто го беше взел, непрекъснато чуваше строгия глас на Физбан и предупрежденията му да не се впуска в излишни приключения. От него се очакваше да се прибере обратно в собственото си време. И макар да имаше какво да се желае по отношение на това приключение — например, че изведнъж се оказа прокълнат, че видя Ъша разплакана и изведнъж нещо го бе накарало да намрази Палин — все пак и най-лошото приключение беше за предпочитане пред това да те настъпи гигант.
	— Ще ти обясня как работи — произнесе той.
	Палин остави устройството на кухненската маса. Седна и се взря в него, без да отрони дума.
	— Върви с песничка и още едно-друго, което първо трябва да направиш, за да го накараш да проработи — допълни кендерът. — Но се помни съвсем лесно. Физбан не ме остави на мира, докато не се научих да рецитирам стиховете на песничката, застанал върху главата си, а щом аз се справих, предполагам и ти няма да имаш проблеми.
	Магьосникът почти не го слушаше. Той вдигна очи към Джена:
	— Как мислиш?
	— Това е Устройството за Пътуване във времето — отвърна тя. — Виждала съм го в Кулата на Върховното чародейство, когато баща ти го донесе за съхранение при Даламар.
	Даламар го изучи внимателно, естествено. Мисля, че разполагаше с някакви записки, останали още от чичо ти. Не ми е известно да го е използвал, но той беше единственият жив магьосник, който знаеше достатъчно за него. Не знаех, че устройството е изчезнало. Все пак, доколкото си спомням, наистина _открихме_ Тасълхоф в Кулата точно преди началото на Войната на Хаоса. Може тогава да го е взел.
	Джена се втренчи изключително строго в кендера.
	— Не съм го взимал! — възрази обидено Тас. — Даде ми го Физбан. Каза, че…
	— Тихо, Тас. — Палин се наведе над масата и понижи глас: — Предполагам, няма никакъв начин да се свържеш с Даламар.
	— Не практикувам некромантия — отвърна хладно Джена.
	Очите на магьосника се присвиха.
	— Хайде, хайде, не вярваш, че е мъртъв. Нали?
	Джена се настани удобно в един стол:
	— Може и да не вярвам. Но нищо не му пречи и да е мъртъв. Не съм чувала нищо за него от поне трийсет години. И не знам къде е отишъл.
	Палин я погледна със съмнение. Тя постави отрупаната си със скъпоценности ръка върху масата с разперени пръсти.
	— Чуй ме. Ти не го познаваш. Никой не го познава така, както го познавам аз. Не си виждал как изглеждаше след завръщането си от Войната на Хаоса. Аз съм. Бях с него. Ден и нощ. Аз му помогнах да се възстанови, ако изобщо състоянието му след това може да се нарече така.
	Джена отново се облегна в стола с мрачно и намръщено изражение.
	— Съжалявам, нямах намерение да те обиждам — каза Палин. — Не знаех, че… Никога не си споделяла…
	— За мен това не е приятна тема за разговор — произнесе отчетливо тя. — Знаеш, че Даламар беше ранен смъртоносно по време на сражението ни с Хаос. Аз го отнесох обратно в Кулата. В продължение на дни беше на границата между света на мъртвите и този на живите. Напуснах дома си и магазина, преместих се в Кулата, за да се грижа за него. И той оцеля. Но изчезването на боговете, загубата на божествената магия беше нещо, с което Даламар така и не се примири. Той се промени, Палин. Спомняш ли си какъв беше преди?
	— Не го познавах добре. Даламар ръководеше Изпитанието ми в Кулата. Тогава моят чичо Рейстлин го изненада, като превърна онова, което Даламар смяташе за илюзия, в реалност. Никога няма да забравя изражението му, когато осъзна, че в ръцете си държа жезъла на чичо си. — Палин въздъхна дълбоко и със съжаление. Споменът му носеше наслада и все пак беше болезнен. — Зная само, че го смятах за магьосник с остър език, за саркастичен и себичен многознайко. Баща ми имаше по-добро мнение за него. Казваше, че Даламар е изключително сложна личност и че почита магията много повече, отколкото Мрачната царица. Доколкото мога да преценя от собствените си наблюдения, това напълно отговаряше на истината.
	— Беше малко раздразнителен — включи се в разговора Тас. — Особено се изнервяше, когато пипах вещите му. И не го свърташе на едно място.
	— Да, той беше всичко това. Но можеше да бъде и очарователен, внимателен, мъдър… — Джена се усмихна и въздъхна. — Обичах го, Палин. И предполагам, че все още го обичам. Никога не съм срещала някой, който да му е равен. — Замълча за миг, вдигна рамене и добави: — Но всичко вече е минало.
	— Какво се случи между вас двамата? — попита магьосникът.
	Тя поклати глава.
	— След болестта стана резервиран, мрачен и мълчалив, необщителен и изолиран. Лично аз не се славя с огромно търпение — призна Джена. — Не можех да понасям цялото това самосъжаление и му го казах. Скарахме се, аз си тръгнах и това беше последният път, когато го видях.
	— Разбирам как се е чувствал — произнесе Палин. — И аз се чувствах също толкова изгубен, когато осъзнах, че боговете вече ги няма. Даламар практикуваше тайното изкуство от доста по-дълго време. Беше пожертвал твърде много. Сигурно загубата го е покрусила.
	— Всички го изпитахме на гърба си — рече безцеремонно Джена, — но го преживяхме някак. Ти продължи с живота си, аз също. Но Даламар не успя. Мисълта не спираше да го гризе, додето не започнах да се страхувам, че безсилието ще постигне онова, което раните му не успяха. Честно да ти кажа, вече мислех, че е пътник. Не можеше да спи. Прекарваше с часове в лабораторията си, в търсене на изгубеното. Разполагаше с ключа към загадката, или поне така ми каза в един от редките случаи, когато благоволи да говори с мен. Каза, че прозрението му се е явило, докато е боледувал. Трябвало само да открие вратата. Личното ми мнение е — прибави кисело, — че я е намерил.
	— Значи не смяташ, че се е самоунищожил заедно с Кулата? — изрече магьосникът.
	— Кулата я няма? — Тас беше поразен. — Онази голяма и великолепна Кула на Върховното чародейство в Палантас? Но какво й се е случило?
	— Дори не съм убедена, че Кулата е била унищожена — отвърна Джена, продължавайки разговора, сякаш кендерът въобще не беше с тях. — Да, зная какво говорят хората. Че я е унищожил, понеже се страхувал драконът Келевандрос да не я завладее и използва за собствените си цели. Видях купчината чакъл, която беше останала от нея. Някои се ровеха и намираха различни артефакти. Самата аз купих доста от тях, а по-късно ги продадох на пет пъти по-висока цена. Но зная нещо, което не съм споделяла с никого. Истински ценните предмети, които се съхраняваха в Кулата, така и не бяха открити. Нито следа от тях. Свитъците, книгите със заклинания, принадлежали на Рейстлин и Фистандантилус, както и тези от личната колекция на Даламар, липсваха напълно. Хората си мислеха, че са изгорели по време на експлозията. Ако е така — допълни иронично, — значи експлозията е подбирала целите си. Унищожила е само ценното и важното, оставяйки дреболиите. — Тя изгледа Палин замислено. — Кажи ми нещо, приятелю. Би ли отнесъл това устройство на Даламар, ако имаше тази възможност?
	Магьосникът се размърда неспокойно.
	— Като се замисля сега, вероятно не. А и ако му беше известно, че имам такъв артефакт, вероятно нямаше да го притежавам още дълго.
	— Наистина ли смяташ да го използваш? — попита тя.
	— Не зная — отговори уклончиво Палин. — Ти как смяташ? Дали е опасно?
	— Да, много — отвърна господарката.
	— Но кендерът вече го е задействал и…
	— Ако му вярваш, то го е направил в собственото си време — рече Джена. — Времето на боговете. Сега артефактът е в _нашето_ време. И двамата знаем много добре, че на магията на вълшебните предмети от Четвъртата епоха не може да се разчита. Някои артефакти действат напълно предсказуемо, но други направо полудяват.
	— Значи няма да разбера, додето не опитам — сви рамене магьосникът. — А какво предполагаш, че _би_ се случило?
	— Кой знае! — Тя вдигна блестящите си от пръстени ръце. — Дори пътуването може да се окаже смъртоносно. Или пък ще се окажеш уловен в капана на миналото без никакъв шанс за завръщане. Възможно е по невнимание да направиш нещо, което в един миг да заличи настоящето. Да взривиш и тази къща, и всичко около нея в радиус от двайсет мили. Аз не бих рискувала. Не и въз основа на приказките на един кендер.
	— И все пак бих искал да се върна във времето преди Войната на Хаоса. Просто за да огледам. Може би ще успея да видя мига, в който съдбата се е отклонила от предначертания път. Така ще знаем как да я насочим обратно в правилна посока.
	Джена изсумтя.
	— Говориш за времето, все едно е конска каруца. А всичките ти сведения произлизат от глуповатата историйка на кендера за бъдеще, в което боговете не са ни напуснали. Напомням ти, че в края на краищата той е просто кендер.
	— Но необикновен кендер. Баща ми му вярваше, а поне той разбираше едно-друго от пътуване във времето.
	— Но баща ти също така е помолил кендерът и устройството да бъдат предадени на Даламар — напомни му тя.
	Палин се намръщи.
	— Мисля, че трябва сами да открием истината — възрази. — Смятам, че рискът си заслужава. Помисли върху следното, Джена. Ако съществува бъдеще, друго бъдеще за нашия свят, в което боговете не са си заминали, едва ли и най-високата цена би могла да бъде пречка.
	— Дори и собственият ти живот? — попита тя.
	— Моят живот! — възкликна с горчивина магьосникът. — Та каква стойност има животът за мен сега? Жена ми е права. Старата магия си е отишла. Новата е мъртвородена. А без нея аз съм нищо!
	— Не вярвам, че новата магия е мъртва — възрази сериозно Джена. — Нито пък вярвам на онези, които повтарят, че „сме я изразходвали до капка“. Нима водата по света е свършила? Свършва ли въздухът? Магията е част от нашия свят. Не можем да я изразходим просто така.
	— Тогава какво се случва с нея? — нетърпеливо поиска да узнае Палин. — Защо заклинанията ни се провалят? Защо дори най-прости заклинания изискват толкова много усилия, че след това се налага да се възстановяваш с дни?
	— Спомняш ли си онзи стар изпит, който навремето полагахме в училище? — попита тя. — Онзи, при който поставят някакъв предмет на масата пред теб и те карат да го преместиш, без да го докосваш? Правиш го, а те местят предмета на друга маса, но зад тухлена стена и отново те карат да опиташ. Внезапно упражнението става малко по-трудно.
	Не го виждаш и за това фокусираш магията си с повече усилия. Когато произнасям някое заклинание, се чувствам по абсолютно същия начин — сякаш на пътя ми има нещо. Тухлена стена, ако желаеш. Златна Луна ми разказа, че нейните лечители имат съвсем същите проблеми.
	— Златна Луна! — извика пламенно Тас. — Къде е Златна Луна? Ако някой може да оправи нещата тук, това е тя. — Беше станал на крака и сякаш се готвеше в същия миг да изхвърчи от кухнята. — Тя ще ни каже как да постъпим! Къде е?
	— Златна Луна? Тя пък какво общо има? — втренчи се сърдито в кендера Палин. — Ако обичаш, седни и пази тишина. Пречиш ми да мисля.
	— Наистина бих желал да видя Златна Луна — рече Тас, но съвсем тихичко изпод носа си, за да не притеснява магьосника.
	Палин вдигна внимателно устройството, преобърна го няколко пъти, за да го огледа, като че се опитваше да го приласкае.
	— Ъша беше права — обади се Джена. — Наистина смяташ да го използваш, нали, Палин?
	— Да — той го скри в шепите си.
	— И без да се вслушаш в думите ми?
	— Без да се вслушам в чиито и да е думи. — Магьосникът я погледна леко смутено. — Благодаря ти за помощта. Сигурен съм, че сестра ми ще успее да ти намери стая в Странноприемницата. Ще накарам да й предадат.
	— Да не би наистина да смяташ, че ще те оставя и ще пропусна цялата забава? — попита развеселено тя.
	— Опасно е. Сама каза, че…
	— В наши дни е опасно и да се разхождаш по улицата — сви рамене Джена. — Пък и ще ти трябва свидетел. Или най-малкото някой — допълни бодро, — който да разпознае тялото ти.
	— Ужасно съм ти благодарен — произнесе той със слаба усмивка. Първата, която Тас виждаше на лицето му. Палин си пое дълбоко дъх и съвсем бавно го изпусна. Ръцете му затрепериха. — Кога според теб ще бъде най-добре да го изпробваме?
	— Няма по-добро _време_ от настоящето — отвърна Джена и се усмихна широко.


>	22
>	Завръщане в миналото

	— Това е песента — завърши Тасълхоф. — Искаш ли да ти я повторя?
	— Не, запомних я — каза Палин.
	— Сигурен ли си? — попита с готовност кендерът. — За да се върнеш, трябва да я изрецитираш. Освен ако не искаш да дойда с теб? — прибави развълнувано. — Тогава аз ще мога да ни върна.
	— Сигурен съм, че запомних заклинанието съвсем точно — повтори твърдо магьосникът. И наистина, думите сякаш се бяха отпечатали с огън в съзнанието му. Струваше му се, че ако затвори очи, ще ги види някъде там в мрака: пламтящи и ослепителни. — И не, _няма_ да те взема с мен. Някой трябва да остане да прави компания на господарката Джена.
	— И да разпознае тялото ти — кимна Тас, като отново се настаняваше на стола. Той заклати крака. — Съжалявам, съвсем бях забравил. Оставам. И бездруго няма да отсъстваш дълго. Стига изобщо да се върнеш — сети се след секунда. Извърна се, за да проследи действията на магьосницата, която тъкмо местеше стола си в най-отдалечения ъгъл на кухнята. — Наистина ли смяташ, че ще взриви всичко?
	Палин преднамерено не му обръщаше внимание.
	— Сега ще произнеса заклинанието, което включва устройството. Ако проработи, вероятно ще изчезна от погледите ви. Както твърди кендерът, няма да се бавя дълго, а и не планирам да оставам в миналото. Ще отида на първото погребение на баща си, където се надявам да поговоря с Даламар. Може би дори сам със себе си — усмихна се мрачно. — Ще се опитам и да установя какво се е объркало.
	— Не предприемай необмислени действия, Палин — предупреди го Джена. — Ако откриеш нещо полезно, веднага се връщай, за да ни известиш. Преди да направим каквото и да било по въпроса, трябва хубаво да разсъдим над нещата.
	— Ние? — намръщи се магьосникът.
	— Предлагам да направим събиране на мъдреците — каза тя. — Кралят на елфите Гилтас, майка му Лорана, Златна Луна, лейди Кризания…
	— И докато се размотаваме в разпространяване на мълвата, докато всички тези хора се събират на едно място, Берил ни убива и получава устройството на тепсия — прекъсна я хапливо той. — После го използва и с всички нас е свършено.
	— Палин, напомням ти, че говориш за промяна на миналото — смъмри го строго Джена. — Нямаме никаква представа какви последици може да има това върху онези, които живеят в настоящето.
	— Известно ми е — каза той след секунда размисъл. — И го разбирам. Ще се върна и ще ви разкажа какво съм видял. Но веднага след това трябва да бъдем подготвени за светкавични действия.
	— Ще бъдем. Колко дълго мислиш, че няма да те има?
	— Съгласно онова, което ми каза Тасълхоф, за всяка ваша секунда изминават сто мои дни. Предполагам, че докато отново ме видите, ще изминат около час или два.
	— Желая ти късмет — произнесе тихо Джена. — Кендере, ела до мен и не мърдай.
	Палин взе устройството със себе си и застана в средата на кухнята. Инкрустираните украшения премигваха и блестяха в слънчевата светлина.
	Той затвори очи. Остана смълчан задълго, потънал в дълбока концентрация. Ръцете му обгръщаха устройството грижливо. Усещането за магия го изпълваше със задоволство. Започна да й се отдава, позволи й и да го завладее, и да се погрижи за него. Мрачните години се оттегляха от ума му като вълни, изоставяйки брега гладък и чист. Само за миг почувства как отново е млад и изпълнен с надежди. Сълзите замъгляваха зрението му.
	— Като държа медальона в ръка, произнасям първия стих, обръщайки предната част на устройството към мен. — Той изрецитира първия стих от заклинанието: — „Твойто време си е твое.“ — Завъртя предната пластина на устройството точно според инструкциите. — После, по време на втория стих, премествам предната част отдясно наляво. — Той го направи и изрецитира втория стих: — „Макар да си го изоставил.“ При третия стих задната част пада надолу и се разделя на две сфери, свързани със съединяващи лостчета. „Въртящи се безспир.“
	Палин отново завъртя устройството и се усмихна, когато то реагира точно както очакваше. Вече не държеше в ръцете си предишната яйцевидна играчка, а нещо, което силно наподобяваше скиптър.
	— При четвъртия стих завъртам горната част по посока на часовниковата стрелка… за да изпадне веригата. — Той произнесе четвъртия стих: — „Просторите му виждаш.“
	Както беше предвидил Тас, веригата наистина изпадна. От вълнение и въодушевление сърцето на магьосника заби по-бързо. Заклинанието работеше.
	— Петият стих ме подканя да се уверя, че веригата не е блокирала в механизма. Както е обяснено в шестия, хващам устройството за всяка от двете сфери и завъртам напред, докато рецитирам седмия. Веригата се самонавива около корпуса. Издигам устройството над главата си, произнасям заклинанието докрай и извиквам в съзнанието си ясна картина на мястото и времето, по което искам да бъда там.
	Палин дълбоко си пое дъх. Като манипулираше устройството според инструкциите, той произнесе и останалата част:
	— „Не пречи на вечния им ход. Дръж здраво началото и края. Един към друг ги огъни. И онова, което е свободно, ще осигуриш. И нека твоята съдба се сбъдне.“
	Той издигна устройството над главата си и извика в съзнанието си картина от Войната на Хаоса, онази част от нея, в която сам беше взел участие. Заедно с Тасълхоф.
	Затвори очи и се фокусира върху картината, отдаде се на магията, капитулира пред изкушенията на добре познатата си любовница. И доказателството, че му е останала вярна, беше там.
	Подът на кухнята се разтегли и се издигна въртеливо във въздуха. Таванът се плъзна под него, чиниите по полиците се стопиха и стекоха по стените, стените се сляха с пода и тавана, а всичко това бавно се завъртя, оформяйки чудовищна спирала. Спиралата всмука в себе си и къщата, и дърветата, и тревите, докато всичко, заедно със синьото небе, все по-бързо и по-бързо започваше да се завихря около Палин.
	Краката му се отделиха от земята. Намираше се в центъра на вихрен калейдоскоп от места, хора и събития. Видя как Джена и Тас се отдалечават някъде назад, видя как лицата им се размазват и изчезват. Самият той се движеше бавно, но за сметка на това хората около него не спираха лудешкия си бяг. Или може би беше обратното — може би той ги подминаваше с невероятна скорост, а те стояха застинали или просто крачеха като под вода.
	Съзря гори и планини, села и градове, океана и корабите по него. Всичко беше потопено в исполинския въртоп, в чийто център продължаваше да се намира магьосникът.
	Спиралата се разтегли надолу. Въртеливото движение забави, забави… вече виждаше лицата и предметите далеч по-ясно…
	Видя Хаос, Бащата на Всичко и Нищо, страховит гигант с брада и коси от пламък, по-висок от най-високата планина, с глава, допираща вечността, и крака, стъпили в дълбините на Бездната. Хаос тъкмо бе стоварил крак върху нещо, като се предполагаше, че това е Тасълхоф, но в действителност смъртоносният му удар щеше да се обърне срещу него, когато Ъша улови капка кръв в украшението на Хаоса, с която да го прогони.
	Въртенето продължаваше, отнасяйки Палин отвъд този миг в…
	Чернота. Пълна тъмнина. Мрак, тъй просторен и дълбок, че за момент магьосникът си помисли, че е ослепял. Чак след това забеляза светлината зад себе си. Ярката пламтяща светлина.
	През рамото си виждаше огън. Пред себе си мрак. Гледаше в нищото.
	Панически затвори очи.
	— Върни ме преди Войната на Хаоса! — произнесе, полузадушен от напиращия страх. — Върни ме обратно в детството! Върни ме в детството на баща ми! Обратно в Истар! При Царя-жрец! Хума! Върни ме при… Върни ме при…
	Отвори очи.
	Мрак, празнота, нищо.
	Направи крачка напред и осъзна, че дори тя е била прекалено голяма. Беше пристъпил отвъд пропастта.
	Изкрещя, ала от гърлото му не излезе звук. Брулещият вятър на времето отнасяше всичко със себе си. Усещаше се така, както се чувства човек, когато пада насън. В стомаха му имаше огромна празнина. Обливаше се в ледена пот. Положи отчаяно усилие да се събуди, но тутакси достигна до ужасното прозрение, че това никога няма да стане.
	Страхът го сграбчи в ноктите си, парализира го. Падаше и щеше да продължи да пада и пада, все надолу в тъмния кладенец на времето.
	В празния кладенец на времето.
	Макар сам и неведнъж да бе използвал устройството за пътуване във времето, Тасълхоф в действителност никога не беше виждал какво се случва с теб, когато го активираш. Това донякъде го разстройваше и веднъж дори беше опитал да се върне обратно, за да наблюдава себе си в момента на отпътуването, но така и не се бе получило. Ето защо зрелището на заминаващия Палин беше истинска награда за него, а изчезването му — най-очарователното нещо, което напоследък му се бе случвало.
	Все пак всичко продължи едва няколко мига. След това Палин изчезна, оставяйки кендера и Джена съвсем сами в кухнята на Маджере.
	— Не се взривихме — отбеляза Тасълхоф.
	— Така си е — съгласи се тя. — Разочарован ли си?
	— Не много. Но никога досега не бях виждал нещо да се взривява, без да броим онзи път, когато Физбан се опита да подгрее вода, за да си свари яйце. Като заговорихме за яйца, какво ще кажеш да хапнем, докато чакаме? Мога да стопля малко овесена каша. — В отсъствието на Ъша и Палин, Тас донякъде се чувстваше задължен да влезе в ролята на домакин.
	— Благодаря ти — отговори Джена, като хвърли един изпълнен със съмнение поглед към втвърдените остатъци от каша в казана, — но ще откажа. Обаче, ако ти се намира бренди, няколко глътки ще ми дойдат добре и…
	Магьосникът се материализира в средата на стаята. Беше пребледнял и разчорлен, а ръката, с която държеше устройството трепереше толкова силно, че едва успяваше да не го изпусне.
	— Палин! — извика ужасено и смаяно тя. — Добре ли си?
	Той се втренчи подивяло в нея, без да я разпознае. Сетне потрепери и въздъхна разтърсено. Залитна и едва не се стовари на пода. Ръката му се отпусна. Устройството падна и отскочи в отблясъка на хиляди многоцветни отражения.
	Тас се втурна след него и го улови точно преди да се е търкулнало в огнището.
	— Какво се обърка, Палин? — впусна се Джена към магьосника. — Какво стана? Тас, помогни ми!
	Палин се присви на две. Двамата го уловиха и му помогнаха да легне на пода.
	— Отиди да намериш някакви одеяла — нареди на кендера тя.
	Тасълхоф се измъкна тичешком от кухнята, като спря само колкото да напъха устройството в единия от джобовете си. Няколко секунди по-късно се появи, като вървеше несигурно изпод куп одеяла, три възглавници и един пухен дюшек, които бе извлякъл от голямото легло в спалнята.
	Палин лежеше със затворени очи на пода. Беше твърде слаб, за да се движи или говори. Джена постави ръка на китката му и почувства как пулсът в нея препуска неуморно. Дишането му бе учестено и накъсано, а ръцете и краката му бяха ледени. Трепереше така силно, че зъбите му потракваха доловимо. Тя внимателно уви две от одеялата около раменете му.
	— Палин! — повика настойчиво.
	Магьосникът отвори очи и ги втренчи в нея:
	— Мрак. Само мрак.
	— Какво искаш да кажеш? Какво си видял в миналото?
	Той улови грубо ръката й. Придърпа я към себе си, сякаш се намираше в бурна река и Джена бе единственото му спасение.
	— Няма минало! — прошепна през посинелите си устни. После рухна изтощено. — Мрак — промърмори. — Само мрак.
	Джена намръщено се отпусна на колене.
	— В това няма никакъв смисъл. Бренди — заповяда на кендера.
	Поднесе бутилката към устните на Палин. Малко по-късно цветът отново започна да се възвръща по бледите му бузи. Треперенето намаля. Джена също се подкрепи от бутилката и я подаде на Тас. Кендерът учтиво отпи, просто за да бъде по-общителен.
	— Върни я обратно на масата — нареди му господарката.
	Тасълхоф извади бутилката от джоба си и — след няколко още по-общителни глътки — я върна на масата.
	Той погледна разкаяно и загрижено Палин.
	— Какво има? Моя ли е вината? Ако е моя, не исках да стане така.
	Очите на магьосника блеснаха:
	— Твоя ли е вината? — извика дрезгаво. Отхвърли одеялата и се изправи в седнало положение. — Да, твоя е!
	— Палин, успокой се — произнесе обезпокоено Джена. — Отново ще се разболееш. Кажи ми какво видя.
	— Ще ти кажа какво видях, Джена — отвърна безизразно магьосникът. — Нищо. Абсолютно нищо!
	— Не разбирам.
	— Нито пък аз — въздъхна той. Съсредоточи се, опитвайки да събере мислите си. — Започнах да се връщам назад във времето и времето приличаше на огромен пергаментов свитък, който се развиваше пред мен. Видях всичко от случилото се в Петата епоха. Видях идването на великите дракони. Видях драконовата чистка. Видях построяването на Цитаделата. Издигането на щита над Силванести. Освещаването на Гробницата на Последните герои. Видях поражението на Хаос. И там свършва всичко. Или започва.
	— Свършва? Започва? — повтори объркано Джена. — Но това не може да бъде, Палин. Ами Четвъртата епоха? Войната на Копието? Катастрофата?
	— Изчезнали. До едно. Намирах се сред ефира и наблюдавах битката с Хаос, но когато се помъчих да надникна отвъд нея, когато погледнах към бъдещето, там имаше единствено мрак. Направих крачка напред и… — Той потръпна. — Пропаднах в този мрак. Празнота, където нито грее, нито някога е гряла светлина. Тъмнина, която е вечна, безкрайна. Имах чувството, че ще продължа да падам цели векове, додето смъртта не ме вземе, а трупът ми щеше да продължи да пада…
	— Но ако това е истина, какво може да означава — попита замислено Джена.
	— Ще ти кажа — отговори остро той. Той посочи Тасълхоф: — Виновен е Тас. Всичко е по негова вина.
	— Защо? Какво общо има той?
	— Защото _не е умрял_! — просъска през стиснати зъби Палин. — _Не е_ мъртъв и това е променило историята! Бъдещето, което преди това е видял, е било бъдеще, в което той е умрял, а ние сме победили Хаос. Но той е жив! Ние не победихме Хаос. Бащата на Всичко и Нищо прогони своите деца, боговете, а крайният резултат от това са последните четиридесет мъчителни години на разруха и робство!
	Джена се вгледа в Тас. Палин също го гледаше, и този път се взираше в него така, сякаш му бяха пораснали пет глави, крила и опашка.
	— Хайде всички да пийнем още по едно — предложи кендерът, като пръв и с готовност последва предложението си. — Просто за да се почувстваме по-добре. _Да прочистим главите_ — подчерта.
	— Знаеш ли, Палин, може и да си прав — произнесе тихо тя.
	— Сигурен съм, че съм прав — отвърна мрачно магьосникът.
	— А всички знаем, че единодушието си е чист предразсъдък — отбеляза с готовност Тас. — Иска ли някой овесена каша?
	— Какво друго обяснение може да има? — продължи Палин, без да му обръща внимание.
	— Не съм сигурен — проточи Тас, като отстъпи няколко крачки в посока към вратата. — Но ако ми дадете секунда, ще се сетя поне за няколко.
	Магьосникът изрита одеялата и се изправи.
	— Трябва да го изпратим обратно, за да умре.
	— Палин, не съм сигурна, че… — започна господарката, но той не я слушаше.
	— Къде е устройството? — поиска да узнае той с трескав поглед. — Какво стана с него?
	— Правото си е право — рече Тас. — Колкото повече мисля върху идеята, че обещах на Физбан да се върна обратно, за да може гигантът да стъпи върху мен, толкова по-малко ми се харесва тя. И макар шансът да те настъпи някой гигант да звучи като голямо забавление, ще бъде забавно едва за няколко секунди, а след това, както сам твърдиш, ще бъда мъртъв.
	Той се блъсна в кухненската врата.
	— И въпреки че никога не съм умирал — продължи, — съм виждал други да го правят и трябва да кажа, че изглежда като най-малко забавното нещо на този свят.
	— Къде е устройството? — настоя магьосникът.
	— Търкулна се в пепелта! — извика и посочи към огнището Тас, след което отпи още една глътка от брендито.
	— Ще погледна — предложи Джена. Тя взе ръжена и започна да рови из угасналите въглени.
	Палин надникна през рамото й.
	— _Трябва_ да го намерим!
	Тасълхоф пъхна незабелязано ръка в джоба си, улови Устройството за Пътуване във времето и започна да го трансформира, като през цялото време тихичко припяваше стиховете на заклинанието:
	— „Твойто време си е твое, макар да си го изоставил…“
	— Сигурен ли си, че е тук, Тас? — попита Джена. — Виждам само пепел…
	Кендерът замърмори по-бързо, а сръчните му пръсти работеха здравата:
	— „… просторите му виждаш — не пречи на вечния им ход…“ — шепнеше той.
	Идваше най-трудната част.
	Палин рязко изправи глава. После се обърна и скочи с протегнати ръце към него.
	Тас измъкна устройството от джоба си и го вдигна.
	— И нека твоята съдба се сбъдне! — изкрещя и когато времето започна да се нагъва около кухнята, бутилката бренди и самия него, удовлетворено отбеляза, че току-що е направил изключително проницателна забележка.


	— Малката невестулка — произнесе Джена, загледана към празното място на пода до вратата, където само допреди секунда се бе намирал кендерът. — Значи през цялото време устройството е било в него.
	— Богове! — възкликна Палин. — Какво направих?
	— За малко да го накараш да изхвърли овесената каша, ето какво — отвърна тя. — Което си е цяло постижение, имайки предвид, че говорим за кендер. Не мога да го виня — допълни, като търкаше енергично в една кърпа осаждените си ръце. — Ако и на мен ми изкрещиш по този начин, сигурно също ще си плюя на петите.
	— Не съм чудовище — защити се раздразнено магьосникът. — Просто се страхувам! Признавам го. — Той притисна ръка към сърцето си. — Страхът е тук и е по-ужасен от всичко, което някога съм изпитвал, дори и в сравнение с този в дните на затворничеството ми. Джена, послушай ме, нещо странно се е случило със света и аз не разбирам какво е то! — Той сви юмруци. — А кендерът е в основата на всичко. Сигурен съм!
	— Щом е така, най-добре веднага да го намерим — произнесе с практичен тон Джена. — Къде смяташ би отишъл? Не и назад във времето?
	— Ако е така, никога няма да го открием. Но не мисля, че би го направил — каза замислено Палин. — Няма да се върне назад, понеже ще се озове точно там, където най-малко иска — под крака на гиганта. Вярвам, че още е в настоящето. Но къде?
	— При някой, който да го защити от теб? — предложи без заобикалки господарката.
	— Златна Луна — сети се Палин. — Тъкмо преди малко спомена колко много иска да я види. Или Лорана. Но вече се видя с нея. Ако познавам добре Тас, ми се струва, че много би му се искало да преживее още някое приключение. Ще отпътувам за Цитаделата на светлината. И бездруго искам да обсъдя откритието си със Златна Луна.
	— Ще ти заема един от магическите си пръстени, за да вземеш разстоянието по-бързо — каза Джена. — Междувременно ще изпратя съобщение на Лорана, в което ще я помоля, ако кендерът се появи на прага й, да го задържи възможно най-дълго.
	Палин взе пръстена.
	— Предупреди я и да бъде внимателна в думите и действията си — произнесе тревожно. — Струва ми се, че в дома й има предател. Или е това, или Рицарите на Нерака са намерили начин да я шпионират. Би ли… — Той замълча и преглътна. — Би ли минала през Странноприемницата, за да предадеш на Ъша, че… че…
	— Ще й предам, че не си чудовище — потупа го по рамото тя и се усмихна. После го погледна разтревожено. — Сигурен ли си, че ще се справиш с дългия път?
	— Не съм ранен. Просто бях потресен. Не че съм в идеална форма, но ще се оправя някак. — Магьосникът се взря любопитно в пръстена. — Как работи?
	— Не толкова добре, както преди — отвърна с кисела усмивка тя. — Ще ти трябват два или три скока, за да достигнеш целта. Сложи го на средния пръст на ръката си. Толкова стига — прибави, като забеляза, че Палин се опитва да прокара пръстена през едната си подута става. — Постави дясната си ръка над него и извикай в съзнанието си представа за мястото, където искаш да бъдеш. Дръж тази представа в ума си и я повтаряй отново и отново. Между другото, искам да ми го върнеш след това.
	— Разбира се — усмихна се изнурено той. — Сбогом, Джена. Благодаря ти за помощта. Ще те държа в течение.
	Той постави дясната си ръка над пръстена и си представи кристалните многоцветни куполи на Цитаделата на светлината.
	— Палин — прекъсна го внезапно Джена. — Не бях напълно честна с теб. Може и да имам идея къде да откриеш Даламар.
	— Добре — отвърна магьосникът. — Баща ми е бил прав. Имаме нужда от него.


>	23
>	Лабиринтът

	Гномът тъкмо се беше изгубил в лабиринта от жив плет.
	Не че беше нещо необичайно. Той често се губеше в този лабиринт. В действителност, винаги когато някой от Цитаделата на светлината искаше да го намери (а това се случваше рядко) и попиташе къде е, неизменният отговор бе: „Изгубил се е в лабиринта от жив плет“.
	Той не се щураше безцелно из лабиринта. Нещо повече. Всеки ден влизаше в него с една основна цел, мисия — искаше да състави карта. Гномът, който членуваше в гилдия с название ПъзелиЗагадкиЕнигмиРебусиСиглиМонограмиАнаграмиАкростиховеКръстословициПлетенициЛабиринтиПарадоксиСкрабълЖенскалогикаиПолитика, известна още като П4, знаеше с абсолютна сигурност, че ако успее да опише всички извивки на лабиринта, в картата му ще намери ключа към Големите Въпроси на Живота, сред които: „Защо Се Получава Така, Че Когато Переш Два Чорапа, Накрая Винаги Ти Остава Един?“, „Има Ли Живот След Смъртта?“ и „Къде Отива Другият Чорап?“ Гномът бе напълно убеден, че ако откриеш отговора на втория въпрос, без всякакво съмнение ще си отговориш и на третия.
	Мистиците от Цитаделата на светлината напразно се опитваха да му втълпят, че лабиринтът е магически. Онези, които навлизаха сред зелените му стени, натоварени с грижи или натъжени, откриваха, че съзнанието им се прочиства и тревогите им изчезват. Ако човек търсеше мир и спокойствие, го намираше, понеже независимо от това колко души пристъпваха в благоуханния лабиринт, пътеките му си оставаха пусти и необезпокоявани. Съществуваха още куп възможности: дирещите разрешение на някой проблем изведнъж ставаха съсредоточени и целенасочени; търсещите Сребърната стълба в центъра на лабиринта пътешестваха не през гора от жив плет, а през лабиринта на сърцето си.
	Онези, които навлизаха в плетеницата му и опитваха да го дефинират в смисъла на хикс на брой коридори, леви и десни завои, дължини, ширини, ъгли, радиуси и периферии, откриваха, че на това място математиката почти не може да бъде приложена. Лабиринтът караше компасите да полудяват, бягаше изпод линеала и се опълчваше срещу всички опити да бъде измерен.
	Гномът, чието име (кратката версия) беше Гатанко, отказваше да слуша. И всеки ден влизаше в лабиринта, убеден, че най-после ще успее да разбули мистерията му. За него всеки ден беше денят, в който най-после ще изпълни Мисията на живота си и ще начертае съвсем точна карта, която после да продава на туристите.
	Сутрин, с паче перо зад ухото, гномът влизаше в лабиринта и работеше, докато му позволяваше дневната светлина. Измерваше и броеше стъпките си, отбелязваше издигането на живия плет от точка А до точка Б и като цяло се обливаше от главата до петите в мастило и пот. А вечер излизаше сияещ, горд, с клечки в косата и брадата, бързайки да залови първия срещнат злощастник и да му представи омазаната си карта. Нощите си прекарваше в пречертаване на картата, за да бъде напълно сигурен, че е точна, без най-малкото несъответствие. А на следната утрин взимаше картата със себе си, влизаше в лабиринта и се изгубваше безвъзвратно. Все пак някак успяваше да се измъкне докъм обяд, което му оставяше достатъчно време, за да коригира картата — и така нататък, и така нататък вече от година насам.
	В същия този ден Гатанко вече бе достигнал някъде до средата на работата. Беше застанал на колене, държеше рулетка и измерваше ъгъла между зиг и заг, когато точно пред очите му попадна нечий ботуш. Ботушът принадлежеше на крак, а кракът — след като погледна нагоре — на един кендер.
	— Извинявай — рече любезно кендерът, — но се изгубих и се питах дали…
	— Изгубил? Изгубил си се? — Гатанко забързано се изправи, като при това преобърна буркана с мастилото. На зелената трева остана голяма червена локва. Гномът обви ръце около кендера и изплака: — Толкова съм благодарен! Толкова се радвам! Ама наистина! Нямаш никаква представа!
	— Хайде, хайде… — потупа го кендерът по рамото. — Сигурен съм, че за каквото и да става дума, всичко ще бъде наред. Да ти се намира кърпичка? Не, вземи моята. Всъщност е на Палин, но той едва ли ще има нещо против.
	— Благодаря ти — произнесе прочувствено Гатанко и си издуха носа.
	По правило гномите говорят страшно бързо и неразбираемо, като съединяват всички думи в една-единствена, трупайки ги с ужасяваща скорост от чистото суеверие, че ако не достигнеш края на изречението, може и никога да не го завършиш. Гатанко обаче беше живял достатъчно дълго сред човеци, за да знае, че трябва да им се говори по-бавно. Ето защо произнасяше думите изключително отчетливо, което пък караше останалите гноми, с които си имаше вземане-даване, да го смятат за бавноразвиващ се.
	— Съжалявам, че се размекнах така — подсмърчаше той. — Просто се трудя толкова усилено и от толкова отдавна, а никой дори не се и опита да се изгуби поне веднъж… — Той отново ревна.
	— Радвам се, че ти услужих — рече бързо кендерът. — А сега, след като се изгубих, се питам дали не би ми показал пътя за навън? Разбираш ли, току-що извърших магически преход — Тас беше толкова горд от последното, че се погрижи да наблегне върху думите си, — доста заплетен и мистериозен магически преход, който бих ти разяснил, ако не беше наистина таен. Както и да е, имам страшно неотложна работа. Търся Златна Луна. Имам чувството, че трябва да е тук някъде, защото мислех за нея много усилено, докато пътувах. Впрочем името ми е Тасълхоф Кракундел.
	— Гатанко Пасианш — представи се гномчето и двамата си стиснаха ръцете, след което кендерът окончателно довърши кърпичката на Палин, използвайки я за да избърше мастилото от пръстите си.
	— Мога да ти покажа пътя за навън! — допълни с готовност гномът. — Имам карта, схващаш?
	Размахвайки церемониално ръка, Гатанко гордо я показа на Тас. Начертана върху огромно парче пергамент, картата покриваше изцяло пътеката между двете стени от жив плет, като дори се подгъваше по краищата. Беше по-голяма и от самия гном, който пък бе доста ситен, с воднисти очи и кафява кожа, усмихнатичък и със сплетена на кичури брада, може би някога бяла, но сега червена поради факта, че неминуемо я влачеше из картата всеки път, щом застанеше на четири крака върху нея.
	Картата беше изписана на общ език с безброй знаци и предупреждения от сорта на Кръстове, Стрелки, Не Влизай и Тук Завий Наляво. Тасълхоф се втренчи в нея. После вдигна очи и в самия край на коридора, в който се намираха, забеляза, че живият плет се разделя и отваря към поредица от ярко огрени в слънчевите лъчи кристални куполовидни постройки. Отразена в тях, светлината се разливаше във водопад от разноцветни дъги. Две позлатени драконови статуи оформяха арка. Градините около тях бяха изпълнени с цветя. Хора, облечени в бели роби, се разхождаха из градините и тихо разговаряха помежду си.
	— Ей, това трябва да е пътят за навън! — рече Тас. — Благодаря все пак.
	Гномчето измери с подозрителен поглед картата, след което и онова, което, без всякакво съмнение, трябваше да е изходът на лабиринта.
	— Триста демони! — каза и започна да скача върху пергамента.
	— Ужасно съжалявам — обади се кендерът виновно. — Беше хубава карта.
	— Ха! — скачаше неуморно върху картата си Гатанко.
	— Е, извини ме, но трябва да вървя — произнесе Тасълхоф, като лекичко започна да се прокрадва към изхода. — Веднага щом поговоря със Златна Луна, с удоволствие ще дойда да се изгубя пак. Ако това ще ти помогне.
	— Ба! — извика гномът и изрита мастилницата в живия плет.
	Преди да го изгуби от поглед, Тас видя, че Гатанко се е върнал при входа и тъкмо измерва стъпката си, за да отброи съвсем точно дължината от началото на коридора до първото разклонение.
	Кендерът жизнерадостно продължи нататък, оставяйки лабиринта далеч зад гърба си. И тъкмо се канеше да се вмъкне в една красива постройка от искрящ кристал, когато почувства нечия ръка на рамото си.
	— Имаш ли някаква работа в Цитаделата на светлината, кендере? — попита един глас на общия език.
	— Къде? — заекна Тасълхоф. — О, да. Разбира се.
	Вече до такава степен беше свикнал да се оказва под тежкия поглед на закона, че никак не се изненада, когато установи, че стои пред строга наглед, висока жена, облечена в бляскава плетена ризница и сребърен шлем. Носеше дълга дреха без ръкави, украсена с емблема във формата на слънце, а около кръста й бе препасан меч в сребърна ножница.
	— Тук съм, за да се срещна със Златна Луна, мадам — допълни учтиво. — Работата не търпи отлагане. Никакво отлагане. Ако само ми покажете къде…
	— Стражник, какво има? — попита друг глас. — Неприятности?
	Тасълхоф обърна глава, за да види още една жена в доспехи, с тази разлика, че носеше бронята на соламнийски рицар. Тъкмо минаваше по пътеката недалече от тях, следвана от още двама соламнийци.
	— Не съм сигурна, лейди Камила — отвърна първата жена, като отдаде чест. — Този кендер пита дали може да се срещне със Златна Луна.
	Двете размениха погледи. Тасълхоф си помисли, че е видял как през лицето на жената-рицар минава сянка.
	— Какво иска един кендер от Първата учителка?
	— Кой? — не разбра Тас.
	— Златна Луна, Първата учителка.
	— Аз съм неин стар приятел — отвърна той и протегна ръка. — Името ми е… — Замълча. Вече направо му беше омръзнало хората да го гледат странно, когато се представя. Оттегли ръката си. — Не е важно. Ако просто ми кажете къде да я открия…
	Никоя от жените не му отговори. Кендерът ги наблюдаваше внимателно и от погледа му не убягна как в същия момент жената-рицар неволно се обърна към един от кристалните куполи. Незабавно му хрумна, че Златна Луна трябваше да е именно там.
	— Ммм… Дами, изглеждате ми страшно заети — рече и започна да отстъпва. — Съжалявам за притеснението. Бихте ли ме извинили? — След което си плю на петите.
	— Да го догоня ли, сър? — попита стражникът зад него.
	— Не, остави го — отговори лейди Камила. — Първата учителка винаги е била мекушава с кендерите.
	— Но той може да наруши усамотението й — възрази първата жена.
	— Ако успее, съм готова лично да му наброя трийсет стоманени монети — каза соламнийският рицар.
	Лейди Камила беше на около петдесет години, красива жена в цветущо здраве, макар по черните й коси вече да започваха да се появяват първите посребрени нишки. На вид изглеждаше сурова и непреклонна, като човек, който рядко дава израз на чувствата си, но Тас можеше да се закълне, че е произнесла последните си думи с въздишка.
	Кендерът достигна вратите на кристалния купол и спря в очакване някой да се появи и да му заяви, че не трябва да бъде тук. Наистина излязоха двама облечени в бели роби мъже, които обаче само му се усмихнаха и му пожелаха добър ден.
	— Добър и на вас, уважаеми господа — отвърна той и се поклони. — Впрочем, изгубих се. Коя е тази сграда?
	— Големият лицей — каза единият.
	— О — рече Тас, като се стараеше да изглежда възможно най-умен, макар да си нямаше и най-малка представа какво означава лицей. — Толкова се радвам, че го намерих. Благодаря.
	Кендерът се сбогува с тях и влезе вътре. След цялостно изследване на района — изследване, което включваше в себе си отваряне на врати, прекъсване на учебни занимания, задаване на неизброими въпроси и подслушване на лични разговори, Тас откри, че се намира в Голямата зала, популярно място за срещи на работещите, живеещите и учещите в Цитаделата на светлината.
	Беше едва ранен следобед и залата бе потънала в мълчание, като само няколко души четяха или разговаряха на малки групи. Когато настъпеше вечерта, Голямата зала щеше да се препълни с народ, понеже я използваха и като трапезария, където всички — и учители, и ученици — се събираха, за да вечерят.
	Стаите във вътрешността на кристалния купол искряха, потънали в слънчеви лъчи. Човек се натъкваше навсякъде на кресла, които на всичко отгоре бяха и изключително удобни. В огромната зала имаше дълги дървени маси. Във въздуха, откъм кухненските помещения долу, се носеше аромат на прясно изпечен хляб. Приемните бяха в противоположния край на залата, някои от тях заети от ученици и техните преподаватели.
	Тасълхоф не срещна никакви трудности в търсенето си на сведения за Златна Луна. Всеки разговор, който подслушваше и половината от онези, които прекъсна, се въртяха около Първата учителка. Явно всички бяха разтревожени за нея.
	— Не мога да повярвам, че Учителите позволяват цялата тази работа да се проточи толкова дълго — говореше една жена на някакъв посетител. — Да разрешават Първата учителка да остане заключена в стаята си! Нищо чудно да е в опасност. Може да се е разболяла.
	— Не опита ли поне някой да разговаря с нея?
	— Разбира се, че опитахме! — Жената поклати глава. — Направо се поболяхме от тревога. Но още от Нощта на бурята тя отказва да се вижда или говори с когото и да е от нас, дори и с най-приближените си. Нощем й оставят храна и вода на един поднос. На сутринта винаги го намират празен, заедно с бележки, в които ни уверява, че е добре, но умолява да не я безпокоим.
	„Няма да я безпокоя — каза си Тасълхоф. — Просто съвсем бързичко ще й кажа какво се случи и ще си тръгна.“
	— Какво можем да сторим? — продължаваше жената. — Почеркът на бележките е неин. Всички сме съгласни поне с това.
	— Което не доказва нищо. Възможно е да я държат в плен. Може би е принудена да пише тези бележки, особено ако се бои да не навреди на останалите в Цитаделата.
	— Но какъв е смисълът? Ако беше взета за заложница, трябваше вече да сме получили искане за откуп или каквото и да е друго, за да си я върнем отново здрава и читава. Все още не са ни отправени никакви искания. Никой не ни е нападал. В тези размирни времена островът е по-спокоен отвсякога. Корабите идват и си отиват. Всекидневно пристигат нови бежанци. Животът си е все така напрегнат.
	— Ами сребърният дракон? — попита втора жена. — Огледало е един от пазителите на остров Скелсий и Цитаделата на светлината. Нали с цялото си могъщество и ненадмината магия би усетил, ако над Първата учителка е надвиснало зло?
	— Без съмнение, но Огледало също е изчезнал — отвърна приятелката й безпомощно. — Казват, че отлетял, когато бурята била в разгара си и оттогава никой не го е виждал.
	— Някога познавах един сребърен дракон — намеси се в разговора Тас. — Името й беше Силвара. Простете, не можах да се сдържа, понеже разговаряхте за Златна Луна. Тя е моя много добра приятелка. Ужасно съм разтревожен за нея. Къде, казахте, са покоите й?
	— На върха на Лицея. По онова стълбище — упъти го някой.
	— Благодаря — произнесе кендерът и пое нататък.
	— Но не допускат никого — прибави строго жената.
	Тас отново се обърна:
	— О, естествено. Разбирам. Благодаря.
	Двете жени отминаха, увлечени в разговор. Кендерът се помота наоколо и известно време се наслаждава на статуята, изобразяваща голям сребърен дракон, изложена на почетно място в средата на залата. Когато жените се скриха, Тасълхоф се огледа. И като видя, че никой не го наблюдава, приближи стълбището и започна да се изкачва нагоре.


	Личните покои на Златна Луна бяха разположени на самия връх на Големия лицей. През множеството етажи се извиваше спираловидно стълбище от стотици стъпала, което стигаше право догоре. Изкачването траеше дълго, а и стъпалата бяха съобразени с краката на човеците. И макар да бе поел доста ентусиазирано нагоре, при стъпало номер седемдесет и пет кендерът се принуди да седне и да отдъхне за миг.
	— Фиу! — рече задъхано. — Иска ми се да бях сребърен дракон. Поне щях да имам крила.
	След още няколко почивки и когато слънцето вече се потапяше във водите на морето, Тасълхоф най-сетне се добра до върха.
	Стълбището просто свърши, следователно покоите на Златна Луна трябваше да са някъде наблизо. На пръв поглед коридорът тънеше в мир и покой. В края му се възправяше врата, декорирана с орнаменти, наподобяващи пшеничени класове, лози, плодове и цветя. Когато я приближи, Тас долови нечий плач.
	В миг жалостивото сърце на кендера забрави собствените си тревоги. Той почука съвсем тихичко:
	— Златна Луна — повика. — Аз съм, Тасълхоф. Всичко наред ли е? Мога ли да помогна?
	Хлиповете престанаха и настана тишина.
	— Златна Луна — започна Тас. — Наистина трябва да поговоря с…
	Нечия ръка се стовари върху рамото му. Кендерът стреснато подскочи, като едновременно с това си удари главата във вратата. Той се озърна подивяло.
	Палин се бе втренчил сериозно в него.
	— Помислих си, че ще те открия тук — заяви той.
	— Няма да се върна — отвърна Тас, докато разтриваше главата си. — Още не. Не и преди да съм говорил със Златна Луна. — Той вдигна очи и го огледа подозрително. — Защо си тук?
	— Тревожехме се за теб — отговори магьосникът.
	— Обзалагам се, че е така — промърмори кендерът. Той се изплъзна лекичко встрани от Палин и отново се обърна към вратата: — Златна Луна! — Тас почука още веднъж. — Пусни ме! Това съм аз, Тасълхоф!
	— Първа учителко — обади се на свой ред магьосникът. — Аз също съм тук. Случи се нещо много странно. Нуждаем се от съвета ти.
	Настъпи секундно мълчание, след което един приглушен от сълзите глас отговори:
	— Налага се да ме извиниш, Палин. Не приемам никого.
	— Златна Луна — настоя магьосникът. — Нося тъжни новини. Баща ми почина.
	Поредното мълчание и същият глас, сепнат и съвсем тих:
	— Карамон е мъртъв?
	— Случи се преди няколко седмици. Смъртта му е била лека.
	— Дойдох точно навреме, за да произнеса реч на погребението му, Златна Луна — допълни Тасълхоф. — Колко жалко, че я пропусна. Но мога и да я повторя, ако…
	Иззад вратата се разнесе ужасен вик:
	— О, щастливецо! О, щастливи, щастливи Карамон!
	Палин произнесе още по-непреклонно:
	— Златна Луна! Умолявам те, пусни ме!
	Кендерът смирено и тържествено залепи нос на бравата:
	— Златна Луна — каза през ключалката. — Ужасно съжалявам да чуя, че напоследък не се чувстваш добре, освен това приеми съболезнованията ми за смъртта на Речен Вятър. Но чух, че е умрял като герой, докато е бранел народа ми от дракона, когато малцина твърдели, че кендерите си струват усилието. Исках да ти кажа колко съм благодарен и че с гордост наричам Речен Вятър свой приятел.
	— Номерът е стар, Палин, не можеш да ме изиграеш — долетя разгневеният й глас отвътре. — Наследил си способността на чичо си да имитираш други хора. Всички знаят, че Тасълхоф Кракундел е мъртъв.
	— Не, не съм — отвърна Тас. — Точно в това е проблемът. Или поне за _някои_ хора — втренчи се строго в магьосника. — Наистина съм аз, Златна Луна — продължи. — Ако погледнеш през ключалката, ще ме видиш.
	Той помаха.
	Изтрака резе. Вратата съвсем бавно се отвори. Златна Луна застана в рамката й. Стаята зад нея бе осветена от множество свещи, които обгръщаха силуета й като в ореол. Коридорът непосредствено отвъд вратата нямаше никакво осветление, с изключение на една-единствена червена звезда. Първата учителка беше обгърната в сенки. Тас едва успя да я разпознае.
	— Първа учителко — пристъпи с протегната ръка Палин.
	Златна Луна бързо се обърна и позволи на светлината от стаята да огрее лицето й:
	— Сега разбираш… — изрече тихо.
	Свещите осветяваха гъста, златиста, избуяла коса, гладко и меко лице и очи, които, макар и зачервени от плач, бяха сини като утринно небе и изпълнени с блясъка на младостта. Тялото й бе така здраво, както в дните, когато дъщерята на Вожда се бе влюбила в младеж на име Речен Вятър. Годините, които Златна Луна бе преживяла на този свят, бяха поне деветдесет, ала тялото, косите, очите, гласът й, нейните устни и ръце бяха на младата жена, внесла жезъла със синия кристал в Странноприемница „Последен дом“.
	Красива като утринна зора, тя стоеше пред тях, свела глава, подобно на откъсната роза.
	— Що за чудо е това? — извика невярващо Палин.
	— Не чудо — отговори с горчивина Златна Луна. — Проклятие.
	— Прокълната ли си? — прояви интерес Тас. — Аз също!
	Тя се обърна към кендера и го огледа от горе до долу.
	— Наистина _си_ ти! — измърмори. — Познах гласа ти. Но защо си тук? Къде беше досега? Защо си дошъл?
	Тасълхоф протегна ръка и учтиво се здрависа с нея:
	— С удоволствие ще ти разкажа всичко, Златна Луна. Всичко за първото погребение на Карамон, а после и за второто и за това, как съм прокълнат. Но точно сега Палин се опитва да ме убие. Дойдох при теб, за да разбера дали не можеш да му кажеш да не го прави. Така че, моля те само да поговориш малко с него, понеже аз мисля веднага да си тръгвам.
	С което Тас отново си плю на петите. Почти беше достигнал стълбището и вече се канеше да полети надолу, когато ръката на Палин се стрелна като змия и в последния момент го улови за яката.
	Тасълхоф започна да се гърчи и извива, опитвайки различни кендерски техники за измъкване, развити през годините успешна борба с раздразнени шерифи и разярени собственици на магазини. Първо използва старата Усучи се и Ухапи, а след това приложи всякога ефикасната Наведи се и Ритни, но Палин неизменно успяваше да предугади намеренията му. Най-сетне, в пълно отчаяние, Тас опита Гущера. Понечи да измъкне ръцете си от ръкавите на ризата, макар да го правеше с истинско съжаление, защото дрехата бе наистина хубава, ала като гущера, който оставя част от опашката си в ръката на своя преследвач и кендерът щеше да бъде свободен. За негово разочарование, ризата се оказа доста тясна, така че номерът не сработи. Магьосникът беше слабоват, но изненадващо силен, пък и в добавка имаше непоклатимото намерение да го задържи.
	— За какво говори той? — попита Златна Луна, втренчена изумено в Тас. Тя погледна Палин. — _Опитваш_ ли се да го убиеш?
	— Разбира се, че не — отговори раздразнено той.
	— И още как! — измърмори кендерът, като продължаваше да се извива като червей.
	— Изслушай ме, Тас. Наистина съжалявам за случилото се в Утеха — каза Палин.
	Очевидно се канеше да допълни още нещо, но вместо това въздъхна и наведе глава. Изглеждаше състарен, доста по-състарен, отколкото го помнеше кендерът, а все пак го бе виждал само преди няколко мига. Бръчките по лицето му се бяха задълбочили, потъмнели и изтеглили; скулите му изпъкваха нездраво. Премигваше начесто и търкаше очи, сякаш се опитваше да гледа през тънък пласт мъгла. Тас вече възнамеряваше да го удари на бяг, но внезапно почувства как сърцето му се свива от тази гледка. Палин очевидно бе разтревожен. Кендерът реши, че може да остане и поне да го изслуша.
	— Съжалявам, Тас — произнесе магьосникът, а в гласа му се долавяше не по-малко напрегнатост, отколкото се виждаше и по лицето му. — Бях разстроен и изплашен. Джена ужасно ми се разсърди. След като ти си тръгна, ми каза, че изобщо не те вини, задето си избягал. И беше права. Трябваше да ти обясня нещата спокойно и разумно. Не биваше да ти викам. Но когато видях онази празнота, се паникьосах.
	Той погледна Тасълхоф и въздъхна дълбоко:
	— Тас, иска ми се да имаше някакъв друг начин. Трябва да разбереш. Ще се опитам да ти го обясня колкото мога по-добре. Съдбата ти е предопределила да умреш. И понеже не си умрял, на света са се случили всички тези ужасни неща. Да го кажем иначе: ако беше умрял, светът, който си видял при първото погребение на баща ми, вероятно щеше да бъде такъв и сега. Разбираш ли?
	— Не — каза кендерът.
	Магьосникът го погледна с явно разочарование.
	— Боя се, че не мога да ти го обясня по-ясно. Може би тримата със Златна Луна трябва да го обсъдим. Не е необходимо да бягаш отново. Няма да те насилвам да правиш нещо против волята си.
	— Не искам да наранявам чувствата ти, Палин — отвърна Тас, — но не можеш да ме принудиш да сторя каквото и да било. Освен това аз имам устройство за пътуване във времето, а не ти.
	Магьосникът го изгледа още по-мрачно, след което най-неочаквано се усмихна. Не беше съвсем цяла усмивка, по-скоро четвърт, понеже се повдигнаха само ъгълчетата на устните му, а очите дори не промениха изражението си, но поне бе някакво начало.
	— Така е, Тас — каза той. — Устройството е в теб. И сам знаеш кое е правилно и кое не. Знаеш и че си дал обещание на Физбан и че той е разчитал да го удържиш.
	Палин замълча. После добави тихо:
	— Известно ли ти е, че Карамон произнесе реч на _твоето_ погребение?
	— Наистина? — попита втрещено Тас. — Дори не знаех, че съм имал погребение! Не смятах, че от мен е останало нещо повече от малко лепкави нещица между пръстите на гиганта. Какво каза Карамон? Имаше ли много хора? Донесе ли Джена бухтички с крема-сирене?
	— Имаше огромна тълпа — отговори магьосникът. — За да отдадат почит пред героичните ти тленни останки, се бяха стекли хора от цял Ансалон. А колкото до това, какво каза баща ми, той те нарече „кендер на кендерите“. Каза и че си бил нагледен пример за най-добрите качества на расата си: че си бил благороден, самопожертвователен, храбър и — над всичко — достоен.
	— Може пък Карамон да е грешал за мен — рече Тас, като му хвърли крадлив поглед.
	— Може би е така — съгласи се Палин.
	На кендера никак не му се нравеше начинът, по който се взираше в него магьосникът — като че самият Тас бе започнал да се смалява и да се превръща в нещо гадно, например в хлебарка. Не знаеше как да постъпи, нито какво да каже; доста необичайно усещане за него. Не можеше да се сети някога да го е изпитвал и се надяваше никога повече да не му се наложи да го почувства. Тишината натегна, додето Тасълхоф не се изплаши, че ако някой от тях помръдне, мълчанието ще се отплесне и ще удари някого през лицето. Ето защо усети невъобразимо облекчение, когато откъм стълбището се чу някаква суматоха, която отвлече вниманието на Палин и разведри малко обстановката.
	— Първа учителко! — извика лейди Камила. — Стори ми се, че чух гласа ви. Някой спомена, че зърнал един кендер да се качва нагоре и…
	Жената-рицар достигна площадката в края на стълбите и най-сетне видя Златна Луна.
	— Първа учителко! — замръзна като ударена от гръм тя. Стражниците на Цитаделата се струпаха зад гърба й, опулени и с отворена уста.
	Това беше и възможността, която Тасълхоф очакваше. Никой нямаше дори да направи опит да го спре. Можеше просто да се плъзне покрай всички тези човеци и да изприпка надолу. Гатанко почти със сигурност щеше да разполага с някакво плавателно средство. Гномите винаги разполагат с плавателни средства. Понякога средствата са летящи, а друг път и летящи, и плавателни, макар че последното по правило завършваше с експлозия.
	„Да — помисли си Тас, като оглеждаше стълбите и скупчените зяпнали хора. — Точно това ще направя. Тръгвам. Сега. Затичвам се. Всеки момент. Краката ми ще започнат да се движат един след друг.“
	Очевидно обаче, краката му имаха нещо съвсем различно наум, защото си кротуваха, без да се отлепят от пода.
	Може пък краката да си мислеха същото, което се въртеше и в главата му. За казаното от Карамон. И друг път беше чувал подобни думи, но произнесени в памет на Стурм Блестящото острие или Танис Полуелф. А ето, че тогава ги бяха казали и за него! За Тасълхоф Кракундел! Усети как сърцето му се сгрява от тази мисъл. По същото време почувства сходно усещане и в стомаха. Само дето това беше неприятно и гъргорещо, сякаш беше ял нещо, което здравата му се е опънало. Зачуди се дали пък не се чувства така от овесената каша.
	— Извинявай, Златна Луна — прекъсна той цялото зяпане и заекване, и оглупяване, което все още цареше в коридора пред вратата, — мога ли да вляза при теб и да полегна за малко? Не се чувствам много добре.
	Първата учителка се изправи предизвикателно. Лицето й бе пребледняло и студено. В гласа й се долавяше горчивина:
	— Знаех си, че ще стане така. Знаех си, че ще ме гледате като че ли участвам в някакъв проклет селски панаир.
	— Простете ми, Първа учителко — произнесе зачервена от смущение лейди Камила. Тя сведе очи. — Моля да ме извините. Но това… чудо…
	— _Не е_ никакво чудо! — отвърна остро Златна Луна. Тя вдигна глава и пред тях отново се появи нещо от старото й царствено присъствие, от благородния й дух. — Съжалявам за всички неприятности, които ви причиних, лейди Камила. Знам, че с действията си накарах мнозина да страдат. Моля ви, предайте на когото трябва в Цитаделата, че не е необходимо да се безпокоят за мен. Добре съм. Скоро отново ще бъда с вас, но първо трябва да поговоря насаме с приятелите си.
	— Разбира се, с радост ще изпълня всичко, което искате от мен, Първа учителко — кимна жената-рицар и макар да полагаше огромни усилия да не се втренчва, невероятната промяна във външността на Златна Луна отново и отново караше очите й да шарят изумено.
	Палин се покашля многозначително.
	Лейди Камила премигна.
	— Съжалявам, просто…
	Тя поклати глава, неспособна да превърне обърканите си мисли в думи. Обърна се, хвърли още един поглед, за да се увери, че онова, което вижда, е истина и забърза надолу по витото стълбище. След секунда колебание стражниците също се запрепъваха подире й. Още дълго се чуваха гласовете им, докато шумно обсъждаха „чудото“.
	— С всички ще бъде така — произнесе със стаена болка Златна Луна и замислено влезе в стаята си. — Ще се взират в мен, ще възклицават и ще си задават въпроси.
	Изчака ги да влязат, затвори вратата и се облегна на нея.
	— Не можеш да ги виниш — каза Палин.
	— Да. Знам. Това е причината, поради която останах заключена в стаята си. Когато промяната настъпи, се надявах, че ще бъде само… временна. — Тя махна неопределено с ръка. — Моля ви, седнете. Очевидно трябва да проведем дълъг разговор.
	Покоите й бяха обзаведени съвсем просто. Имаше обикновено дървено легло, писалище, ръчно тъкани черги и пръснати навсякъде меки възглавници. В ъгъла се виждаше лютня. Единствената мебел, която не изглеждаше на мястото си — високо огледало в поставка — лежеше преобърнато на пода. Счупеното стъкло бе сметено в спретната купчинка.
	— Какво се е случило с теб, Първа учителко? — попита магьосникът. — Вълшебна ли е трансформацията?
	— Не знам! Иска ми се да имах някакво обяснение! — отвърна безпомощно тя. — Промяната настъпи в нощта на ужасната гръмотевична буря.
	— Бурята — измърмори Палин и погледна кендера. — Доста странности са се случили по същото време. Например Тас. Той също е пристигнал в онази нощ.
	— Дъждът барабанеше по покрива — продължи Златна Луна, сякаш без да го чува. — Вятърът виеше и се отъркваше в кристалните стени, като че се опитваше да ги разбие. Тогава проблесна мълния, по-ярка и от най-ярките слънчеви лъчи. Беше така ослепителна, че за момент престанах да виждам. А после слепотата отмина, а аз видях отражението си в огледалото… Помислих… помислих, че в стаята ми е влязла непозната. Обърнах се, но зад мен нямаше никой. Чак когато отново се взрях в огледалото, разбрах, че това съм аз. И вече не бях посивяла и сбръчкана, и стара, а млада. Млада като в деня на сватбата си.
	Тя затвори очи. По бузите й се стичаха сълзи.
	— Трясъкът, който са чули долу — кимна Палин. — Счупила си огледалото.
	— Да! — извика Златна Луна със стиснати юмруци. — Бях толкова близо до него, Палин! Почти можех да го чуя! Най-сетне двамата с Речен Вятър отново щяхме да бъдем заедно. Очаквал ме е търпеливо. Знае, че първо трябваше да свърша важни дела, но сега чувам как ме зове. Щяхме да бъдем заедно завинаги. Пак щях да съм с него и двамата щяхме да крачим към… а сега… това!
	— И нямаш никаква идея как се е случило? — Магьосникът колебливо се намръщи. — Дали пък някое несподелено желание в сърцето ти… отвара… или магически артефакт…
	— С други думи, дали не съм си го изпросила? — отговори с хладен тон тя. — Не, не съм. Бях в пълно съгласие със себе си. Работата ми приключи. Сега други се нуждаят от сърцето, силата и волята да продължат. Искам единствено отново да се отпусна в прегръдките на своя съпруг, Палин. Искам двамата да пристъпим в следващия етап от съществуването си. С Речен Вятър често сме говорили за това пътуване. По времето, когато бях с Мишакал и получих от нея жезъла, ми бе позволено да надникна, за да видя малка част от него. Красотата на онова тъй далечно място… Не бих могла да я опиша… Изморена съм, толкова изморена. Изглеждам млада, но не се чувствам по този начин, Палин. Това тяло е като костюм за маскарад, лицето ми е маска! Само че не мога да ги сваля! Опитах, но не мога!
	Златна Луна вдигна ръце към бузите си. По кожата й се виждаха белези и Тас с ужас осъзна какво ги е причинило. В отчаянието си Първата учителка бе опитала да издере меката плът на лицето си с нокти.
	— Вътрешно все още съм стара — продължи тя с изпразнен и одрезгавял глас. — Изживях живота си възможно най-пълноценно. Съпругът ми отпътува преди мен, приятелите ми са мъртви. Сега съм сама. О, зная — вдигна ръка, за да прекъсне възраженията му. — Зная, че все още имам приятели на този свят. Но те не са от моето време. Те… не пеят същите песни.
	Тя се обърна към Тас и му се усмихна успокоително, но така тъжно, че очите на кендера се напълниха със сълзи.
	— _Моя_ ли е вината, Златна Луна? — попита скръбно той. — Не съм искал да бъдеш нещастна! Не съм!
	— Не, кендеркен — докосна го внимателно тя. — Ти винаги си ми носил радост. И почуда. — Първата учителка се обърна към Палин. — Как се е озовал тук? Да не би през трийсетте години, в които го смятахме за мъртъв, да се е разхождал из широкия свят?
	— Кендерът се е появил в Нощта на бурята, използвайки магическо устройство, Златна Луна — отговори тихо магьосникът. — Устройството за Пътуване във времето. Устройство, което някога е принадлежало на баща ми. Спомняш ли си историята му за това, как с лейди Кризания се върнали в миналото…
	— Да, спомням си я — отговори, изчервявайки се, учителката. — Признавам, че историите на баща ти често ми се струваха доста невероятни. Ако не ставаше дума за лейди Кризания, бих си помислила, че…
	— Не е необходимо да се извиняваш — каза Палин. — Самият аз също не вярвах особено в разказа му. Веднъж, още преди Войната на Хаоса, говорих по този въпрос с Даламар. Както и с Танис Полуелф. И двамата потвърдиха историята на баща ми. В добавка прочетох и записките на Пар-Салиан. В тях се описваха причините за решението му да изпрати Карамон назад във времето. Освен това една моя позната, господарката Джена, е присъствала лично в Кулата на Върховното чародейство, когато баща ми е предал устройството на Даламар, за да го пази вместо него. Виждала е устройството и го разпозна. Но преди всичко мога да предложа сам себе си за свидетел. Магическият предмет е в Тасълхоф дори и в този момент. Сигурен съм в това, понеже го използвах.
	Очите на Златна Луна се разшириха от учудване. Тя лекичко си пое дъх.
	— Нима твърдиш, че кендерът е дошъл при нас от миналото? Че е пътувал през времето? Че _ти_ си пътувал през времето.
	— Тасълхоф — произнесе магьосникът, — разкажи на учителката онова, което разказа на мен за първото погребение на Карамон. Помъчи се историята ти да бъде кратка и стегната.
	Тъй като нито една от думите „кратък“ или „стегнат“ не фигурира в речника на който и да е кендер, разказът на Тас се разпространи лавинообразно, приемайки чудновати обрати и пространни отклонения, като на няколко пъти затъна в блатото от изречения толкова сериозно, че се налагаше да го освобождават търпеливо и тактично. Все пак Златна Луна бе изключително внимателен и вежлив слушател, седнала сред възглавниците на пода до него, без нито веднъж да отрони и дума.
	Ала когато Тас спомена как тя и Речен Вятър присъствали на първото погребение на Карамон; как съпругът й бил посивял и прегърбен, горд вожд на обединените племена на Хората от равнината, придружен от своите син и дъщери, внуци и правнуци, очите на Златна Луна най-сетне отново се изпълниха с капещи сълзи. Независимо от всичко обаче, тя плачеше мълчаливо и продължаваше да слуша изключително внимателно историята му.
	Най-сетне Тасълхоф престана да говори, най-вече защото бе на път да изгуби гласа си. Дадоха му чаша вода и го сложиха да легне между възглавниците.
	— Е, Първа учителко, какво мислиш за приказката му? — попита Палин.
	— Време, в което Речен Вятър _не е_ умирал — промърмори Златна Луна. — Време, в което двамата остаряваме редом. Възможно ли е?
	— Самият аз използвах устройството — каза магьосникът. — Върнах се назад във времето с надеждата да открия момента, в който е станала подмяната. Надявах се да го открия, смятайки, че бих могъл да променя хода на историята.
	— Би било много опасно — прекъсна го с изострен глас тя.
	— Да. Е, вече няма абсолютно никакво значение — отвърна той, — понеже в миналото ни не открих такъв момент.
	— Това също не е за чудене — започна Златна Луна.
	Палин нетърпеливо махна с ръка, за да я накара да го слуша:
	— Първа учителко — обясни тихо той. — Не открих каквото и да е минало.
	— Какво искаш да кажеш? Никакво минало?
	— Върнах се назад във времето — рече той. — Видях края на Войната на Хаоса. Станах свидетел на заминаването на боговете. Но когато се опитах да надникна отвъд всичко това, отвъд събитията от края й, не съзрях нищо освен огромна празна чернота, сякаш се взирах в чудовищен кладенец.
	— Какво значи това?
	— Не знам. — Той се обърна към Тасълхоф. — Онова, което знам обаче, е следното: преди много години Тасълхоф Кракундел умря. Или поне се предполага, че трябва да е умрял. Както виждаш, ето го, жив и здрав.
	— Значи за това си искал да го изпратиш обратно на смърт — каза, изпълнена с тъга, Златна Луна.
	— Може би греша и това няма да промени много нещата. Пръв от всички признавам, че не разбирам много от пътешествия във времето — поклати печално глава магьосникът. — Само един от нашия Орден знае много повече от всички ни взети заедно, и това е Даламар. Но никой не може да ни каже дали е жив или мъртъв, и ако е мъртъв, как да го открием.
	— Даламар! — Изражението на Златна Луна се помрачи. — Спомням си, че когато научих за неговото изчезване заедно с Кулата на Върховното чародейство, се помислих колко е хубаво, дето ни е сполетяло нещо добро в тези времена на злини. Зная, че други го харесваха и му имаха доверие — например Танис, както и баща ти. Но освен това зная, че всеки път, щом го видех, забелязвах, че ходи, обгърнат в сянка. Нещо повече. Тази сянка му харесваше. Обгръщаше се в нея, за да скрие подмолните си дела. Смятам, че Танис и Карамон дълбоко се заблуждаваха по отношение на него. Надявам се, че е изчезнал завинаги от лицето на този свят. Колкото и лошо да е положението сега, не е чак толкова добро, че да искаме и той да се мотае наоколо. Надявам се — завърши остро, — че ако отново се появи, няма да губиш и за секунда времето си с него.
	— Едва ли има такава вероятност — отговори нетърпеливо Палин. — Дори и да не е мъртъв, сигурно е на място, което така или иначе не можем да достигнем. Исках да обсъдим и друго, Първа учителко. Станалото дотук е поне донякъде обяснимо, но най-странното за мен е, че всички необикновени събития са се случили по време на онази буря.
	— Имаше глас в нея — отвърна Златна Луна и потръпна. — Изпълваше ме с ужас, но така и не успявах да разбера какво ми казва. — Тя отново погледна Тас. — Въпросът е, какво да правим сега?
	— Това зависи от него — произнесе магьосникът. — Съдбата на света лежи в ръцете на един кендер — допълни мрачно.
	Тасълхоф се изправи с достойнство:
	— Ще обмисля всичко добре — обяви той. — Решението не е лесно. Трябва да взема предвид доста неща. Но преди да изляза, за да помисля, а и за да помогна на Гатанко да картографира лабиринта, за което обещах и следователно съм длъжен да го изпълня, искам да кажа само едно. Ако вие, хора, не бяхте оставили съдбата на света в ръцете на един кендер, вероятно сега нямаше да водите този разговор.
	И като забоде тази последна стрела в гърдите на Палин, Тасълхоф напусна стаята.


>	24
>	Спи сън всевечен, спи

	Беше изминала повече от седмица, откакто Мина получи заповедите си да отпътува за Силванести. Междувременно Силваношей бе провъзгласен за владетел на кралството, което продължаваше да дреме под своя щит, без ни най-малко да подозира за приближаващата опасност.
	Галдар прекара три дни в път до Хур, за да достави посланието на Мина до генерал Дога. Следващите три преминаха като насън, докато се отдалечаваше южно от щаба на Ордена, нетърпелив да се срещне с войската, следвайки съвсем точно маршрута, който тя му бе показала на картата. Щеше да ги намери лесно. Следите бяха навсякъде — дълбоко изорани коловози, отпечатъци от стъпки, изоставено снаряжение. Но щом той можеше да намери армията толкова лесно, нищо не пречеше да я намерят и великаните.
	Галдар крачеше с наведена глава и се препъваше в калта, а дъждът се стичаше в очите и капеше от муцуната му. Валеше вече цели два дни, още откакто се беше завърнал, и все още нищо не подсказваше, че има някакво намерение да спира. Не беше обикновено лятно преваляване, а пронизващ, гонен от вятъра порой, който смразяваше духа и хвърляше сянка върху душата.
	Мъжете бяха подгизнали, премръзнали и нещастни. Пътят, който следваха, бе хлъзгав от кал, която или не им позволяваше да стоят на крака или се опитваше да им засмуче ботушите. Тежко натоварените коли с провизии затъваха безнадеждно поне по три пъти на ден. Налагаше се хората да поставят под колелата им пръти, за да успеят да ги изтикат напред. Всеки път, когато това се случеше, силата на минотавъра имаше решаващо значение. Гърбът и раменете го боляха непрестанно, тъй като често трябваше почти сам да повдига цялата каруца, за да освободи колелата й от калта.
	Войниците започваха да ненавиждат дъжда дори повече от истинските си врагове, великаните. Капките барабаняха по шлемовете им непрестанно, а звукът, както сполучливо бе изръмжал някой, наподобяваше на лъжица, дрънкаща по тенекиена чиния. Капитан Самювал и стрелците му започваха да се тревожат, че перата по стрелите им ще се измокрят твърде много и вече няма да могат да летят както трябва.
	Мина настояваше мъжете да потеглят по изгрев, като неизменно им се налагаше да предполагат кога настъпва той, тъй като плътната облачна завеса скриваше слънцето напълно. Движеха се до настъпването на здрача, когато офицерите вече се страхуваха, че коларите по погрешка ще насочат каруците си право към мокрия мрак и никога повече няма да ги видят. Дървата им бяха тъй подгизнали, че дори най-опитните измежду тях не можеха да запалят огън. Храната имаше вкус на кал. Спяха в кал, използваха кал за възглавница и дъжд за одеяло. А на следващата сутрин ставаха и продължаваха напред, в търсене на славата, обещана им от Мина. Или поне така вярваха и така се говореше.
	Според мистиците, войните й нямаха никакъв шанс да пробият през щита. И щяха да се окажат между чука и наковалнята със заплахата от великаните зад гърба си. Очакваше ги срамен разгром. Войниците се подиграваха на мистиците. Мина щеше да свали щита. Мина можеше да го разруши на парчета само с едно докосване. Вярваха й и заради това я следваха. Нито един от тях не си позволи да дезертира по време на дългия и труден поход.
	Оплакваха се — оплакваха се горчиво — от калта и дъжда, от лошата храна и липсата на сън. Недоволството растеше. Дори Мина вече ги чуваше.
	— Искам да знам следното — казваше един от тях на висок глас, за да надвика жвакането на ботушите в калта. — Ако Богът, когото следваме, иска да победим, защо не ни изпрати слънце и сухи пътища?
	Галдар крачеше с привичната си стъпка до коня на Водачката. Той й хвърли бърз поглед. Досега винаги беше игнорирала мърморенето им. Но за пръв път открито поставяха под съмнение съществуването на нейния бог.
	Мина дръпна юздите и накара коня да се обърне. Препусна по протежение на колоната, търсейки мъжа, заговорил за сухи пътища и слънчево време. Никой от другарите му не се осмели да го посочи, ала тя бързо го откри. Втренчи се в него с кехлибарените си очи.
	— Подкомандир Пеърджин, права ли съм? — каза тя.
	— Да, Мина — отговори предизвикателно той.
	— В гърдите ти се беше забила стрела. Умираше. А аз те върнах към живот — произнесе Водачката.
	Изглеждаше разгневена. Мъжете никога не я бяха виждали такава. Галдар несъзнателно потръпна, припомняйки си ужасяващата буря от мълнии и гръмотевици, която й бе дала живот.
	Лицето на Пеърджин поаленя от срам. Той измърмори някакъв отговор и сведе глава.
	— Чуй ме внимателно, подкомандир — произнесе Мина. Гласът й бе студен и остър. — Ако не валеше и се движехме по сух път, не дъждът щеше да пронизва броните ни, а копията на великаните. Времето ни скрива от очите на врага. Дъждът отмива следите ни. Не поставяй под въпрос мъдростта на Бога, Пеърджин, особено щом мъдростта явно не е от най-изявените ти качества.
	Лицето на война беше пребледняло.
	— Прости ми, Мина — произнесе през сковани устни. — Не исках да прозвучи неуважително. Почитам Бога. Почитам и тебе. — Той я погледна с преклонение. — Само да имах възможност да ти го докажа!
	Изражението на Мина омекна. Кехлибарените й очи сияеха — единственото цветно нещо в сивотата край тях.
	— Ще получиш тази възможност, Пеърджин — изрече тихо. — Обещавам ти го.
	Тя пришпори коня обратно към началото на колоната, разпръсквайки кал изпод копитата му във всички посоки.
	Мъжете сведоха глави под дъжда и се подготвиха отново да тръгнат.
	— Мина! — извика един глас някъде от задните редици.
	Водачката накара жребеца да спре и се обърна, за да разбере какво не е наред.
	— От ариергарда е — докладва Галдар.
	— Мина! — Мъжът най-после се добра до нея, задъхан и изтощен до крайност. — Сини дракони! — едва успя да произнесе той. — От север. — Той погледна назад и се намръщи. — Кълна ти се, видях ги със собствените си…
	— Там! — посочи минотавърът.
	От облаците изплуваха пет сини дракона. Люспестите им тела лъщяха от дъжда. Полуразкъсаната колона от войни забави и се провлече, докато всички с тревога се взираха към тях.
	Драконите бяха огромни, красиви и ужасяващи. Дъждът лъщеше по сините им люспи като лед по повърхността на замръзнало езеро под чистото зимно небе. Носеха се непоколебимо през бурните ветрове, като едва помръдваха чудовищните си криле, колкото да поддържат правилната посока. Нямаха страх от назъбените мълнии, понеже дъхът им бе мълниеносен и можеше да натроши каменна кула на парчета или да убие човек, докато просто си стои някъде под тях на земята.
	Мина не каза нищо, не издаде никакви нареждания. Успокои Тленен Огън, който бе започнал да цвили неспокойно при вида на драконите, и зачака мълчаливо. Сините дракони ги доближиха. Галдар вече можеше да забележи ездачите с черни брони на гърбовете им. Едно по едно, като спазваха формацията, огромните създания прелетяха над разкъсаната колона. Ездачите огледаха добре вървящите мъже, след което накараха сините дракони да замахнат с крила и да се издигнат обратно в надвисналите сиви облаци.
	Вече не се виждаха, но присъствието им все още можеше да се долови безпогрешно по свиването в сърцето и загубата на кураж.
	— Какво става? — успя да изгази през калта Самювал. При вида на драконите неговите стрелци бяха приготвили лъковете си за отпор. — За какво беше всичко това?
	— Шпионите на Таргон — изръмжа Галдар. — Вече сигурно е разбрал, че си се противопоставила на заповедта му и си изпратила на генерал Дога свои собствени нареждания. Това се смята за измяна, Мина. Сигурно иска да те удуши, разпъне и обезглави едновременно.
	— Но защо не ни атакуваха? — попита капитанът, като огледа мрачно небето над главата си. — Тези дракони можеха да ни изпепелят на място.
	— Така е, но какво щеше да спечели той от това? — обади се Мина. — Не може да извлече печалба от смъртта ни. Ще има някаква полза, единствено ако успеем. Таргон е просто един късоглед, сребролюбив грабител и скъперник. Хората като него никога през живота си не са били лоялни някому и следователно не могат да бъдат убедени, че някой може да е лоялен към тях. Човек, който не вярва в нищо друго освен в звъна на стоманените монети, не уважава вярата на останалите. За случващото се тук той съди единствено по себе си. Ето защо не знае как да постъпи. Ще му дам каквото иска. Победата ни ще му даде богатствата на Силванести и благоразположението на Малистрикс.
	— Толкова ли си сигурна, че ще победим, Мина? — попита минотавърът. — Не че изпитвам някакви съмнения — прибави бързо. — Но петстотин души срещу цялата нация на Силванести? А и още не сме прекосили земите на великаните.
	— Разбира се, че ще победим, Галдар — отговори Мина. — Такава е волята на Единия Бог.
	Дете на сраженията, дете на войната и смъртта, тя накара коня си да ускори ход, а мъжете я последваха през поройния дъжд.
	Армията й продължаваше все на юг, следвайки река Тон-Талас. Най-сетне престана да вали. Слънцето отново се усмихна над главите им и бе посрещнато с радост от войните, макар топлината и сухите дрехи да си имаха цена — наложи се да удвоят патрулите. Вече бяха навлезли дълбоко в земите на великаните.
	Понастоящем великаните бяха притиснати едновременно от юг от прокълнатите елфи и Стоманения легион и от север, в лицето на бившите си съюзници. Откривайки, че Рицарите на Нерака са далече по-корав противник, отколкото бяха очаквали, великаните изтегляха силите си в южна посока и се съсредоточаваха в нападенията си срещу Стоманения легион.
	Мина всекидневно изпращаше отряди от съгледвачи. Онези от тях, които стигаха най-далече, се връщаха с доклади, че около крепостта на легиона, близо до границата на Силванести, се събира огромна армия от великани. Рицарите и елфите, като вероятно последните се сражаваха под водачеството на Алхана Звезден Бриз, се бяха затворили в укреплението и се готвеха да дадат отпор на предстоящата атака. Битката още не бе започнала. Великаните очевидно чакаха нещо — подкрепления или по-благоприятни поличби.
	Мина изслуша тези новини на сутринта, точно преди да заповяда началото на дневния преход. Мъжете опаковаха и се готвеха да тръгнат, мърморейки по стар обичай, но в далеч по-добро настроение заради спрелия дъжд. Драконите продължаваха да се реят някъде над тях. От време на време проблясваше размахано крило или синя люспа, но се държаха на прилично разстояние. Войните изядоха оскъдните си дажби и зачакаха сигнал за потегляне.
	— Носите ми добри новини, господа — каза Мина на съгледвачите. — Но не бива да отслабваме бдителността си. На какво разстояние сме от щита, Галдар?
	— Разузнавачите твърдят, че имаме поне два дни път — отговори минотавърът.
	Очите с цвят на кехлибар се взираха в нещо отвъд минотавъра, отвъд армията, дърветата и реката, може би дори отвъд самото небе.
	— Призовани сме, Галдар. Чувствам го. Трябва да побързаме. Трябва да се доберем до границата на Силванести още тази нощ.
	Той зяпна в недоумение. Беше верен на своята водачка. Би пожертвал живота си за нея, без дори да се поколебае. Тактиката й често влизаше в разрез с общоприетото, но неизменно се оказваше ефективна. Ала съществуваха неща, които дори тя не би могла да постигне. Нито пък нейният бог.
	— Невъзможно, Мина — каза безизразно минотавърът. — Мъжете и бездруго вървят по десет часа на ден. Изтощени са. Пък и колите с провизии не могат да ни следват толкова бързо. Погледни ги. — Той махна с ръка. В този момент група войници под ръководството на интенданта се мъчеха да изкарат от калта една от каруците. — Ще се забавят поне час. Това, което искаш от нас, е невъзможно, Мина.
	— Нищо не е невъзможно за Единия Бог — каза тя. — Тази нощ ще лагеруваме до щита. Ще видиш. Аз… Какъв е този шум?
	Някъде откъм последните редици надуваха боен рог. Призивът му не вещаеше нищо добро.
	Дългата колона се бе разтегнала по пътя, който прехвърляше един хълм, завиваше, спускаше се в някаква долина и отново изкачваше друг хълм. Хората се спогледаха и заобръщаха глави назад. Онези, които се занимаваха с каруцата, също спряха работа.
	На билото на хълма се появи един-единствен съгледвач. Войните побързаха да отстъпят пред лудешката му езда. Навярно повтаряше някакъв въпрос в движение, понеже мнозина протегнаха ръце и посочиха челото на колоната. Съгледвачът наведе глава, заби шпори в хълбоците на животното и препусна към тях.
	Мина отстъпи встрани от пътя, за да го изчака. Съгледвачът най-сетне я достигна и дръпна толкова силно юздите на коня си, че го накара да се изправи на задни крака.
	— Мина! — извика, останал без дъх. — Великани! Отвъд хълмовете зад нас! Приближават бързо!
	— Колко са? — попита тя.
	— Трудно е да се каже. Пръснали са се без всякакъв ред. Но не са никак малко. Стотина. Може и повече. Спускат се от възвишенията.
	— Най-вероятно сме попаднали на пътя им случайно — изръмжа Галдар. — Чули са за голямата битка на юг и бързат да получат своята част от плячката.
	— Ще ни погнат, веднага щом попаднат на следите ни — предсказа мрачно капитан Самювал. — Може би още преди реката.
	— Нямаш представа колко си прав — рече минотавърът.
	Сред хълмовете отекна накъсан ликуващ рев. Изсвири овнешки рог. Неколцина от великаните ги бяха забелязали и бързаха да известят събратята си и да ги призоват на бой.
	Докладът на съгледвача се разпространи из редиците на войните с бързината на горски пожар. Мъжете започнаха да се приготвят. Умората и изтощението мигом бяха отвени като сухи листи. Великаните са ужасен противник. Груби, свирепи и диви, армиите им, предвождани от магове, използват ненадмината тактика и стратегия. Ала в случаи на набързо сформирани, откъснати отряди, тактиката и стратегията се изоставят напълно.
	Такива отряди нямат водачи и обикновено са съставени от отхвърлени от и бездруго бруталното общество на великаните — индивиди, които са изключително опасни и биха нападнали дори свои. Не се главоболят с боен строй и атакуват винаги, когато забележат противник, като се доверяват единствено на силата, свирепостта и жестокостта си.
	Великаните са безстрашни в сражение, а и благодарение на дебелата си окосмена кожа, са извънредно трудни за убиване. Болката само ги вбесява и подтиква към още по-големи зверства. Бандитите-великани не знаят думата „милост“ и презират думата „капитулация“, независимо дали става дума за някой от тях или за врага. Рядко взимат пленници, и то най-вече за да си осигурят вечерно забавление.
	Една дисциплинирана, тежковъоръжена и добре организирана армия можеше да се изправи срещу такива великани. Лишени от водач, те лесно влизат в заложения им капан и често стават плячка на разумните стратези. А и са лоши стрелци с лък, понеже им липсва необходимото търпение да се научат да боравят с това оръжие. Вместо това си служат с огромни мечове и бойни брадви, с които насичат противниците си на парчета, или пък хвърлят копия. Силните им ръце запращат последните на огромни разстояния и със смъртоносен ефект.
	След като се убедиха, че чуват яростните викове на великаните и протяжния звук от бойните им рогове, офицерите на Мина бързо започнаха да дават разпореждания. Рицарите обърнаха конете, готови да препуснат срещу връхлитащия противник. Коларите размахаха камшиците и принудиха впрегнатите коне да опънат шии и да ускорят ход.
	— Изтеглете тези каруци! — ревеше гръмогласно Галдар. — Пехотинците да оформят редица през пътя с лице към реката. Капитан Самювал, стрелците да заемат позиции зад…
	— Не — произнесе Мина и макар да каза думата съвсем тихо, гласът й прозвуча като тръба, която мигом накара всички да замръзнат. Над пътя легна ужасена тишина. Мъжете се обърнаха и я загледаха. — Няма да се бием срещу великаните. Ще избягаме от тях.
	— Ще ни подгонят, Мина — запротестира Самювал. — Не можем да им избягаме. Трябва да останем и да се сражаваме!
	— Коларите — извика Водачката, без да му обръща внимание. — Разпрегнете конете!
	— Но, Мина! — присъедини се към протестите на капитана Галдар. — Не можем да оставим припасите си!
	— Каруците ни бавят — отговори тя. — Така ще забавят тях.
	Минотавърът се взря удивено в нея. Отначало не разбра, но сетне прозря плана й.
	— Може и да се получи — каза, докато продължаваше да обмисля идеята.
	— Ще се получи — поправи го тържествуващо Самювал. — Ще им подхвърлим каруците, както подхвърляш парче месо на глутница вълци. Няма да устоят на такава награда.
	— Пехотинците в колона по двама. Пригответе се. Ще се наложи да тичате — извика Мина на мъжете. — Не искам никаква паника. Ще тичате, докато имате сили, а после ще тичате дори по-бързо.
	— Може пък драконите да ни се притекат на помощ — предположи капитанът, като погледна към небето. — Ако все още са наблизо.
	— Там са — изръмжа недоволно Галдар. — Но няма да направят нищо. Ако великаните ни затрият, Таргон просто ще си спести разходите по екзекуцията.
	— Няма да ни затрият — прекъсна го хладно Водачката. — Извикайте подкомандир Пеърджин!
	— Тук съм, Мина!
	Офицерът забързано си проправи път през строените мъже.
	— Пеърджин, верен ли си ми?
	— Да, Мина — отвърна твърдо той.
	— Помоли ме за възможност да докажеш лоялността си.
	— Да, Мина — каза отново той, ала този път гласът му леко потрепна.
	— Спасих живота ти — рече тя. Виковете и крясъците на великаните се приближаваха. Мъжете смутено надничаха през рамо. — И следователно животът ти е мой.
	— Да, Мина — отвърна офицерът.
	— Подкомандир Пеърджин, заедно с хората си оставате, за да отбранявате каруците с провизиите ни. Ще задържите великаните колкото можете по-дълго. С това ще ни дадете шанс да се отдалечим на достатъчно разстояние от тях.
	Той преглътна.
	— Да, Мина — произнесе, но безгласно.
	— Ще се моля за теб — каза меко Водачката. Тя протегна ръка към него. — Както и за всички вас, които оставате. Единият Бог ви благославя и приема саможертвата ви. Заемете позиции.
	Пеърджин улови десницата й и благоговейно притисна устни към нея. Погледна я екзалтирано, ентусиазирано. Когато отново се върна сред войните си, им заговори оживено, сякаш му бяха обещали най-голямата награда. Галдар внимателно проследи как войниците под негово командване мълчаливо се подчиниха на дадените им разпореждания. Нито един от тях не се опита да се скрие или да отбегне назначението, макар на всички да беше ясно, че заповедта на Мина по същество е смъртно наказание. Някои пребледняха, други станаха мрачни, но се подчиниха с решителност и убеждение. Започнаха да се подреждат около каруците с провизии, в които имаше бъчви с осолено говеждо и пиво, чували с брашно, ковашки инструменти, мечове, щитове, брони, палатки и въжета.
	— Великаните ще си помислят, че тази година Юъл е дошъл по-рано — отбеляза Самювал.
	Минотавърът кимна, без да отговори. Спомни си как още при Пролома на Бекард Мина му бе наредила да натовари допълнителни провизии и снаряжение. Усети как по гръбнака му полазиха тръпки, а козината по врата му настръхва. Нима знаеше предварително? Че това ще се случи?
	Нима го беше провидяла? А беше ли и краят им определен някъде там, в бъдещето? И беше ли белязала Пеърджин със смъртен знак още в деня, в който го възвърна към живота? Галдар изпита моментно чувство на задушаваща паника. Внезапно му се прииска да хукне накъдето му видят очите, просто за да си докаже, че има волята да го стори. Да си докаже, че е господар на собствената си воля, а не е просто пеперуда, уловена в очите с цвят на кехлибар.
	— По залез ще сме достигнали Силванести — каза Мина.
	Минотавърът я погледна със стаен страх и благоговение в сърцето.
	— Дай заповед за потегляне, Галдар. Аз ще определям темпото.
	Тя слезе от коня и подаде юздите му на един от рицарите си. Сетне зае мястото си в челото на колоната и издигна глас, сладък и прохладен като сребриста лунна светлина:
	— Към Силванести! Към победата!
	Затича се с дълги крачки и не особено бързо, за да раздвижи мускулите си. Войниците я последваха и без да ги подканят — зад гърба им беснеещите викове на великаните се чуваха все по-ясно.
	Галдар можеше да побегне към хълмовете. Можеше да изрази желание да остане с отряда в ариергарда. Но можеше и да я следва, поне докато му бе отредено да живее.
	Минотавърът пристъпи след Водачката и бе награден с усмивката й.
	— За Мина! — изкрещя подкомандир Пеърджин, застанал до една от тежко натоварените каруци, вслушан в бойния призив на великаните.
	Стисна меча си и зачака смъртта.


	Сега, след като каруците вече не ги бавеха, войните на Мина се движеха с превъзходна скорост, а и подвикванията и зловещия вой на великаните вършеха чудеса. Всеки от мъжете чуваше звуците от битката зад гърбовете им. И всеки можеше да си представи как протича тя. Яростни крясъци на великани и предсмъртни викове на хора. Диво джавкане — нападателите най-сетне бяха открили каруците. Тишина, а след тишината — шумно разхвърляне на снаряжение и дивашко насичане на труповете на избитите защитници.
	Мъжете тичаха така, както им бе наредила Мина. Тичаха, додето изтощението ги обгърна напълно, след което побягнаха дори по-бързо. Онези, които падаха, биваха изоставяни. Водачката не позволяваше на никого да им се притече на помощ и това вдъхваше допълнителна енергия в краката на останалите. А когато някой почувстваше, че повече не може да издържа, бе достатъчно да погледне някъде в началото на колоната и да съзре крехката, слаба фигура, облечена в черна броня и плетена ризница, която тичаше, без да се обръща, да спира или да залита от преумора. Невероятният й кураж, неукротимият дух и вярата й бяха знамето, което водеше войните все по-нататък.
	Направиха една-единствена почивка, за да пийнат по няколко глътки вода. Не им позволиха да сядат или лягат, за да не се схванат до степен, че да не могат да помръднат. Падналите се изоставяха с надеждата, че някак ще успеят да се изправят на крака и да догонят останалите.
	Сенките им започваха да се издължават. Мъжете тичаха. Офицерите ги водеха с песни на уста. След известно време песните секнаха, за да отстъпят място на мъчителното вдишване и издишване — всяка глътка въздух бе мъчителен опит да останеш в съзнание, да не се строполиш, да продължиш мъчителния бяг. И все пак, всяка стъпка ги приближаваше все повече към заветната цел, към бариерата, защитаваща границите на Силванести.
	Галдар разтревожено забеляза, че Мина е на края на силите си. Водачката на няколко пъти се препъна, след което — най-сетне — падна.
	Той скочи към нея.
	— Не — каза задъхано тя и отблъсна ръцете му. Изправи се, залитна няколко пъти и отново падна.
	— Мина — изрече минотавърът. — Тленен Огън е тук. Нищо не му пречи да те носи. Няма нищо срамно в това водачът да язди начело на армията си.
	— Войните ми тичат — каза му отпаднало тя. — Ще тичам и аз. Няма да ги карам да правят нещо, което не мога сама.
	Тя направи опит да стане. Краката за пореден път не я удържаха. Мина с мрачно лице запълзя напред. Много от войниците нададоха радостни възгласи, ала повечето заплакаха.
	Минотавърът я вдигна на ръце. Тя се възпротиви. Нареди му да я пусне.
	— Ако го направя, ще паднеш. Така ти ще си тази, която ни бави, Мина — изрече Галдар. — Хората ти никога няма да те изоставят. И няма да се доберем до границата на Силванести до началото на нощта. Изборът е твой.
	— Много добре — оброни глава тя, след кратка борба със собствената си слабост. — Ще яздя.
	Той й помогна да възседне Тленен Огън. Водачката се олюля на седлото. Беше толкова уморена, че навярно дори това усилие й се струваше прекомерно. Сетне вдигна брадичка и седна изправено.
	Погледна надолу. В очите с цвят на кехлибар имаше единствено студенина.
	— Никога повече не оспорвай заповедите ми, Галдар — каза му тя. — Можеш да служиш на Единия Бог както жив, така и мъртъв.
	— Да, Мина — отвърна тихо минотавърът.
	Той улови юздите на коня и го накара да препусне в галоп след себе си.
	Предвиждането на Мина се оказа съвсем вярно. Армията й достигна залесените райони около щита точно по залез.
	— Ще нощуваме тук — нареди тя и се смъкна от изтощения си кон.
	— Какво му е на това място? — попита Галдар, като оглеждаше мъртвите и умиращи дървета, разложените растения и труповете на животни, пръснати край пътя. — Да не е прокълнато?
	— В известен смисъл — да. Намираме се в близост до щита — обясни тя, като оглеждаше внимателно всичко край себе си. — Опустошението, което виждаш, е в резултат от смъртоносното му влияние.
	— Щитът носи смърт? — попита разтревожено минотавърът.
	— На всичко, което докосне — отговори Водачката.
	— И трябва да го пробием?
	— Не можем да го пробием. — Мина бе напълно спокойна. — Никое оръжие не може да проникне през него. Ничие могъщество — дори и магията на най-великия дракон — не може да го разруши. Вещицата-кралица и нейните елфи в продължение на месеци са опитвали, без какъвто и да е резултат. Стоманеният легион се е хвърлял право към него, но щитът дори не е помръдвал… Ето — посочи тя. — Точно пред нас е. Можеш да го видиш и сам, Галдар. Щита, а отвъд щита Силванести и победата.
	Минотавърът примижа срещу блясъка. Водите на Тон-Талас улавяха последните зловещи лъчи на залеза, превръщайки реката в море от кръв. Отначало не можеше да види нищо, ала ето че дърветата точно пред тях потрепнаха, сякаш се отразяваха в червените води. Потърка очи, мислейки, че умората замъглява погледа му. Премигна няколко пъти, взря се отново. Дърветата пак потрепнаха. Чак тогава осъзна напълно, че вижда изкривяването, което магическият щит предизвикваше във въздуха.
	Приближи се омаяно. Сега, когато знаеше къде да гледа, разбра, че наистина вижда щита. Беше прозрачен и все пак прозрачността му съдържаше в себе си нещо мазно, като повърхността на сапунен мехур. Всичко във вътрешността му — дървета и скали, храсти и трева — се поклащаше, изглеждайки някак нереално.
	Точно като армията на елфите, помисли си той и моментално реши, че поличбата е добра. Оставаше им само да преминат.
	Офицерите накараха мъжете да спрат. Веднага щом заповедта бе дадена, много от войниците просто рухнаха по лице на земята. Някои лежаха и се опитваха да си поемат дъх между болезнените спазми в мускулите на краката си. Други бяха напълно неподвижни, сякаш смъртоносното проклятие, покосило всичко живо наоколо, бе достигнало и тях.
	— Независимо от всичко — изръмжа тихо Галдар към Самювал, докато капитанът се опитваше да си поеме дъх до него, — ако имах право на избор между това, да навляза в щита, и да се обърна срещу великаните, бих избрал второто. Поне ще знам срещу какво съм изправен.
	— Има нещо вярно в думите ти, приятелю — съгласи се Самювал, когато най-сетне успя да си поеме дъх, за да проговори. — Това място ми навява зловещо усещане. — Той кимна по посока на трептящия въздух. — Каквото и да ни очаква, предпочитам да ни се случи по-скоро. Може и да сме забавили великаните малко, но съвсем скоро ще ни достигнат.
	— Най-късно до сутринта — рече минотавърът и се просна на земята. Той легна по гръб. Никога през целия си живот не бе чувствал такава умора. — Познавам бандитите-великани. Грабежът на каруците и убийството на хората ни ще ги държи заети известно време, но съвсем скоро ще им се прииска още. Вече са по петите ни. Обзалагам се в това на каквото поискаш.
	— А ние сме толкова уморени, че дори и да имаше къде, пак нямаше да имаме сили да се доберем дотам — прибави капитанът, като също се отпусна изморено до него. — Не зная за теб, но съм така пребит, че не мога да повдигна ръка, за да прогоня и комар, да не говорим за нападение срещу някакъв магически щит.
	Той хвърли бегъл поглед към Мина, която единствена от цялата армия оставаше на крака. Водачката стоеше с лице към щита, или поне с лице в посоката на щита, тъй като нощта вече се спускаше и потрепването му не можеше да се забележи така лесно.
	— Мисля, че тук пътят ни свършва, приятелю — произнесе тихо към минотавъра Самювал. — Не можем да преодолеем магията на щита. На сутринта великаните ще ни догонят. Великани отзад и непревземаем щит отпред. Ние помежду им. И цялото това безумно тичане за нищо.
	Галдар не отговори. Не беше изгубил вяра. Просто бе твърде уморен, за да спори. Мина замисляше нещо. Едва ли планът й включваше възможността да се озоват в задънена улица и да свършат под брадвите на великаните. Не знаеше какво е то, но вече бе видял достатъчно от нея и от могъществото на нейния Бог, за да повярва, че е способна да постигне и невъзможното.
	Мина си проправи път през мъртвите храсти и дървета и приближи до щита. Навсякъде около нея падаха изсъхнали клони. Листата пукаха под ботушите й. Финият прах се сипеше по раменете й и покриваше обръснатата й глава с тънък слой сива пепел. Най-сетне невидимата бариера я принуди да спре. Не можеше да продължи по-нататък.
	Протегна ръка и натисна щита. На Галдар му се стори, че невеществената му сапунена повърхност е на път да поддаде. Мина веднага отдръпна пръсти, сякаш бе докоснала стена от тръни. Стори му се, че щитът съвсем слабо се нагърчи, но може би си въобразяваше. Водачката вдигна оръжието си и го стовари върху бариерата. То изхвръкна разтърсващо от ръката й и падна на земята. Тя вдигна рамене и се наведе да го вдигне. Значи докладите казваха истината. След като установи това със сигурност, Мина се върна обратно през гората при хората си.
	— Какви са заповедите ти? — попита минотавърът.
	Тя огледа армията си. Мъжете лежаха навсякъде. Приличаха на трупове.
	— Справихме се добре — произнесе. — Войниците са изтощени. Ще направим лагера тук. Мисля, че сме достатъчно близо — прибави, като още веднъж хвърли поглед към щита. — Да, достатъчно близо.
	Галдар не попита: „Достатъчно близо за какво?“. Нямаше сила дори за това. Той с мъка се изправи на крака:
	— Ще разпределя постовете…
	— Не — възпротиви се Мина. Тя постави ръка на рамото му. — Тази нощ няма да слагаме стража. Всички трябва да поспят.
	— Да не поставяме стража! — запротестира минотавърът. — Мина, великаните ще се появяват съвсем…
	— Да, ще се появят на сутринта — каза Водачката. — Но мъжете трябва да се нахранят и да поспят.
	„Да се нахранят с какво?“ — зачуди се Галдар. Припасите им пълнеха стомасите на великаните. Онези, които бяха подхванали налудничавото пътуване дотук с торби на гърбовете си, отдавна ги бяха захвърлили. Все пак не си позволи да я разпитва.
	Събра офицерите и им предаде заповедите на Мина. За негова изненада, почти нямаше протести и възражения. Бяха прекалено уморени. Вече не ги беше грижа. А и както се бе изразил един от войниците, със стража или без — разлика нямаше. Щяха да се събудят тъкмо навреме, за да посрещнат великаните. Навреме, за да умрат.
	Стомахът му се бунтуваше, но бе твърде изтощен, за да потърси храна. Пък и не възнамеряваше да яде нищо от тази прокълната гора, това поне беше сигурно. Зачуди се дали магията, изсмукала силите на земята наоколо, може да навреди и на тях. Представи си как великаните пристигат на сутринта и откриват единствено съсухрените им трупове.
	Нощта бе мрачна като смърт. Оплетени в мъртвите клони на дърветата, звездите изглеждаха далечни и слабовати. Беше толкова оглупял от умора, че дори не успяваше да си припомни дали трябва да има луна. Надяваше се да няма. Колкото по-малко виждаше от призрачната гора, толкова по-добре. Докато крачеше из тъмнината, непрекъснато се препъваше в безчувствени тела. Някои просто стенеха, други го ругаеха. Това бе единственото, което му подсказваше, че все още са живи.
	Върна се до мястото, където беше оставил Мина, но не я откри. Не успяваше да я съзре никъде в мрака. Усети как сърцето му тревожно се свива от страха, познат на всяко дете — страхът, че се е оказал сам и изгубен в нощта. Не смееше да я повика. В надвисналото мълчание имаше нещо свещено, нямаше особено желание да го нарушава. Но се налагаше да я намери.
	— Мина! — прошепна пронизително.
	— Тук съм, Галдар — отговори Водачката.
	Той заобиколи група мъртви дървета и я откри сгушена в основата на масивен дъб. Лицето й сияеше бледо, по-силно дори от луната, и минотавърът се запита как ли е могъл да не я види по-рано.
	Той каза:
	— Четиристотин и петдесет души, Мина.
	Залиташе.
	— Сядай — нареди му тя.
	— Оставихме трийсет с каруците. Още двайсет са изпопадали по пътя. Някои от тях може и да ни настигнат. Ако преди това не ги намерят великаните.
	Тя мълчаливо кимна. Галдар се отпусна на земята. Мускулите му протестираха при всяко поместване. На сутринта щеше да се е схванал напълно и едва ли щеше да е единствен.
	— Всички си легнаха. — Устата му се разчекна в огромна прозявка.
	— Ти също трябва да поспиш, Галдар.
	— Ами ти?
	— Не ми се спи. Ще постоя малко. Не дълго. Не се тревожи за мен.
	Той се сви в краката й, слагайки глава върху купчина сухи листа, които шумоляха всеки път, когато помръднеше. По време на адското надбягване можеше да мисли единствено за идващата нощ и времето, което ще прекара в сън и почивка. Той се протегна, затвори очи и отново съзря пътя пред себе си. Простираше се до самия безкрай. Тичаше и тичаше, а безкраят неизменно му се изплъзваше някъде в далечината. Пътят започна да се вълнува, извива и усуква около краката му като змия. А после го препъна и го запрати надолу с главата в река от кръв.
	Минотавърът се събуди с дрезгав вик и сепнато се изправи.
	— Какво има? — Мина все още седеше на един от корените на дъба. Не беше помръднала.
	— Проклетото тичане! — изруга Галдар. — Продължавам да сънувам пътя. И без това повече не мога да спя. Няма смисъл.
	Не беше само той. Навсякъде около тях се носеха звуци от тежко дишане, бълнуване, охкане, кашляне… всичко нашепваше за страх, загуба и отчаяние. Мина също се вслуша, поклати глава и въздъхна.
	— Лягай, Галдар — каза тя. — Лягай. Ще ти изпея приспивна песен. Тогава ще заспиш.
	— Мина… — Минотавърът смутено прочисти гърлото си. — Не е необходимо. Не съм дете.
	— Дете си, Галдар — произнесе тихо Водачката. — Всички ние сме деца. Деца на Единия Бог. Легни спокойно. Затвори очи.
	Той се подчини. Легна, затвори очи и пътят отново се появи, а той тичаше, тичаше за живота си…
	Мина започна да пее. Гласът й беше нисък, неукрепнал, необработен и все пак в него се долавяше сладост и чистота, които проникнаха до дъното на душата му.
P>
	Денят полека си отива.
	Цветя за сън се в листи скриват.
	И сетните лъчи погиват
	в болнав и блед просвет.

	Нощта донася чернота,
	звезди повива в тъмнина
	и ето, потопен света
	е в мъка, страх и гнет.

	Спи сън всевечен, спи.
	Нощта над тебе бди.
	В дълбоки мрачини
	спи сън всевечен, спи.

	Души, сега сте покорени
	в чертози празни, вледенени —
	за Нея в дар определени —
	туй ваша е съдба.

	Сънувайте от мрак небе
	и сладко изкупление
	след бран — от любещо сърце,
	от Нейната ръка.

	Спи сън всевечен, спи.
	Нощта над тебе бди.
	В дълбоки мрачини
	спи сън всевечен, спи.
P$
	Галдар почувства как го обземат леност и замайване, подобни на онези, които изпитваш, когато кървиш до смърт. Крайниците му натежаха, тялото му се отпусна напълно и стана тежко, така тежко, че сякаш потъваше в земята. В меката почва и прахта на мъртвите растения, сред сухите листа, които се сключиха над главата му като надгробен покров.
	Чувстваше се умиротворен. Вече не знаеше страх. След което потъна в безсъзнателен, дълбок сън.
	Джуджетата я наричаха Гамашиноч. Песента на смъртта.


	Драконовите ездачи на Таргон се рееха сред сивата зора, летяха ниско над гористата Бльоде — земята на великаните. През целия предишен ден бяха наблюдавали как малката армия бяга пред отряда на великаните. Поне доколкото ездачите можеха да преценят, войниците бяха побягнали пред враговете си едва ли не в безредна паника, изоставяйки каруците с провизии и снаряжение на великаните. Както мрачно отбеляза сам на себе си някой, Таргон едва ли щеше да се зарадва да чуе, че понастоящем бандитите се кичат с дрънкулки на стойност няколкостотин стоманени монети.
	Разпокъсаната армия бягаше сляпо, макар донякъде да успяваха да запазят привиден строй. Ала лудото им отстъпление ги бе отвело до задънена улица. Сега се намираха точно пред магическата бариера, защитаваща елфическото кралство Силванести. Привечер армията най-сетне бе спряла. Бяха изтощени, не можеха да продължават повече, дори и да имаше къде отидат.
	Ограбването на каруците бе задържало великаните за няколко часа. Когато обаче плячкосването приключи и вече нямаше нищо за ядене, бандитите отново потеглиха на юг, следвайки следите на човеците, следвайки омразната им миризма, която ги докарваше до пълен бяс.
	Ездачите лесно можеха да се разправят с великаните. Сините дракони въобще нямаше да се затруднят с толкова елементарна задача. Ала ездачите имаха своите заповеди, в които съвсем ясно се казваше, че трябва да държат под око размирната жена-рицар и бунтовната й армия от фанатици. Така че не можеха да се намесват. Никой не би могъл да обвини Таргон, че великаните са унищожили цяла войска от нашественици, упътени към Силванести. Твърде отдавна лордът предупреждаваше Малис, че великаните трябва да бъдат изличени от лицето на света, както се бяха опитали да постъпят с кендерите. Може би следващият път щеше да се вслуша в думите му.
	— Ето там са — каза един от ездачите, докато кръжеше с дракона си малко по-ниско от останалите. — В Мъртвата земя. На същото място, където ги оставихме снощи. Дори не са помръднали. Може пък да са измрели. Поне така ми изглеждат.
	— Ако не са, скоро ще бъдат — отвърна неговият командир.
	Великаните приличаха на черна маса, стичаща се по протежение на пътя към местността, която ездачът бе нарекъл Мъртвата земя, сивата зона на смъртта, маркираща ръба на щита — границата на Силванести.
	Ездачите следяха случващото се с интерес, като очакваха с нетърпение развръзката на битката, за да могат най-сетне да се освободят от уморителното задължение и да се върнат обратно в казармата си в Хур.
	Рицарите се настаниха удобно и се приготвиха да наблюдават представлението.
	— Видяхте ли това? — рече един от тях, като внезапно се изправи и се вгледа по-внимателно.
	— Спуснете се по-надолу — нареди командирът им.
	Драконите закръжиха по-ниско, размахвайки съвсем леко криле, за да уловят утринния бриз. Ездачите се втренчиха към бунтовната армия с изумление.
	— Господа, мисля, че веднага трябва да се насочим към Джелек, за да докладваме на Таргон лично — произнесе след няколко минути командирът, след като успя да си затвори устата. — Иначе съществува опасност да не ни повярват.


	Тръбният призив накара Галдар да скочи на крака и да посегне за меча си, преди още да е успял да се разбуди напълно.
	— Великаните атакуват! На крак, мъже! На крак! — крещеше капитан Самювал и риташе хората от ротата си, за да ги накара да се разбудят.
	— Мина! — Галдар започна да я търси с очи, решен да я защити, а ако не успее, да я убие, но да не позволи да попадне в ръцете на бандитите. — Мина!
	Откри я на същото място, където я бе оставил предната вечер — седнала в основата на мъртвия дъб. Утринната звезда, нейното оръжие, лежеше напряко през скута й.
	— Мина — каза той, като се хвърли през сивата пепел, тъпчейки сухите листа, — побързай! Още можеш да се спасиш…
	Водачката го погледна и започна да се смее. Той се втренчи ужасено в нея. Никога досега не я беше чувал да се смее. Смехът и бе весел и чист, смях на момиче, тичащо да посрещне любимия си. Мина стана и се покачи на дънера на едно паднало дърво.
	— Свалете оръжието, мъже — извика високо. — Великаните не могат да ни докоснат.
	Побъркала се е! — кресна капитан Самювал.
	— Не — отвърна минотавърът, като се взираше невярващо. — Виж.
	Великаните бяха образували боен строй на не повече от десетина стъпки от тях. Краката им танцуваха. Подскачаха, беснееха, скърцаха със зъби, ломотеха и проклинаха. Бяха толкова близо, че нездравата им смрад го задавяше. Великаните скачаха нагоре-надолу, ритаха и удряха с юмруци, замахваха с оръжията си в убийствена ярост.
	Убийствена, но напразна. Врагът бе точно пред тях, и в същото време можеше да бъде някъде сред звездите, в някоя друга част на вселената. Дърветата между тях и Галдар искряха в светлината на зараждащия се ден и в същия миг, щом Мина стана, заливайки се от смях, потрепнаха неестествено. Великаните блъскаха главите си в щит, невидим щит, магически щит. И не можеха да преминат.
	Минотавърът ги наблюдава продължително, докато не се увери напълно, че не могат да достигнат нито него, нито другарите му. Струваше му се невъзможно, но в крайна сметка бе принуден да признае, че странната невидима бариера наистина не им позволява да продължат напред. Мнозина от бандитите вече отстъпваха назад, обезпокоени и дори ужасени от магията на щита. Неколцина изглеждаха просто отегчени от факта, че продължават да си блъскат главите в празния въздух. Един по един започнаха да обръщат косматите си гърбове на хората, които така и си оставаха отвъд обсега им. Виковете им взеха да затихват. Известно време последните от тях крещяха заплахи и показваха неприлични жестове на войните, след което се пръснаха и изчезнаха из околната гора.
	— Ние сме във _вътрешността_ на щита! — извика триумфално Мина. — Сега сте в безопасност. Намираме се в Силванести! Свидетелствайте за мощта и силата на Единия Истински Бог!
	Мъжете стояха втрещени, неспособни да разберат напълно чудото, по което се бяха спасили. Премигваха и зяпаха като затворници, прекарали по-голямата част от живота си в килия, които току-що са били пуснати на свобода под ярките слънчеви лъчи. Един или двама възкликнаха радостно, но достатъчно тихо от страх да не нарушат заклинанието. Мнозина търкаха очи или на висок глас се съмняваха в здравия си разсъдък, но гледката на отдалечаващите се гърбове на великаните беше извън всякакво съмнение. Бандитите отстъпваха. Това беше достатъчно, за да увери войниците, че не са се побъркали и че не им се привижда. Войниците един по един падаха на колене пред Мина и полагаха чела в сивата прах. Не повтаряха напевно името й — не и този път. Мигът бе твърде свят, прекалено объркващ. Вместо това отдаваха почитта си пред нея в мълчаливо благоговение и поклон.
	— Изправете се! — извика тя. — Вдигнете оръжията си. Към Силваност. Там никоя сила на света не може да ни спре!


>	25
>	От ден към нощ

	Лица.
	Лицата плуваха над него. Олюляващи се и потъващи в нагънатата повърхност от кристалночиста болка. Когато Джерард най-сетне си пое дъх, лицата му се сториха съвсем близки — странни и безизразни, лица на трупове, удавени в съвсем същото море от мрак, в което се давеше и той. Близо до повърхността болката бе далеч по-лоша, а и никак не му се нравеше фактът, че безличните лица са тъй близо до неговото. Позволи си още веднъж да потъне в тъмнината. Някаква част от него не спираше да повтаря, че трябва да престане да се бори, за да позволи на морето да го отведе и превърне в един от тях.
	Може би щеше да послуша този глас, ала в този миг нечия твърда ръка го улови и разтърси, точно когато болката беше най-непоносима. Навярно би се подчинил, но тогава чу другия глас, който спокойно му нареди да остане над повърхността. Навикнал на безпрекословно подчинение, Джерард го послуша. Престана да се дави и заплува по мрачната вода, уловен за ръката, която на свой ред го държеше здраво. Най-сетне достигна до брега, издърпа се от хищните пръсти на болката, рухна на скалите на собственото си съзнание и се унесе в дълбок и мирен сън.
	Събуди се изгладнял и приятно замаян, и зачуден къде ли се намира, как се е озовал на това място и какво му се е случило. Лицата, населявали халюцинациите му, сега бяха съвсем реални, но не и по-приятни на вид от удавниците в морето от мрак. Тези лица бяха студени и безизразни, безстрастни лица на мъже и жени, на човеци, облечени в дълги черни мантии, украсени със сребърни нишки.
	— Как се чувствате, сър? — попита една от жените, като се наведе и протегна ледена ръка, за да измери пулса на шията му. Черният ръкав на мантията й покри лицето му и Джерард най-сетне си обясни мрачното море, в което едва не се бе удавил.
	— По-добре — отговори предпазливо. — Гладен съм.
	— Добър знак. Но пулсът ви все още е слаб. Ще се разпоредя някой от послушниците да ви донесе малко говежди бульон. Изгубили сте много кръв. Бульонът ще ви подсили.
	Джерард се огледа. Намираше се в помещение, пълно с легла, повечето от които бяха празни. Наоколо, пристъпвайки безшумно с леките си сандали, се движеха и други облечени в черно хора. Въздухът бе изпълнен с наситената миризма на билки.
	— Къде съм? — попита объркано. — Какво се е случило с мен?
	— Намирате се в болничното отделение на нашия Орден, сър — отвърна лечителката. — В Квалинести. Очевидно елфите са ви направили засада. Повече от това не ми е известно. — Нито пък особено я интересуваше, ако съдеше по хладното й изражение. — Открил ви е наместник Медан. Доведе ви онзи ден. Спасил е живота ви.
	Джерард бе в пълно недоумение.
	— Елфите са ме нападнали?
	— Не знам нищо повече — повтори лечителката. — Не сте единственият ни пациент. Ще се наложи да попитате лично наместника. Той ще бъде тук след малко. Идва всяка сутрин, откакто ви доведе, и седи до леглото ви.
	Рицарят си припомни твърдата ръка и силния, заповеден глас. Обърна се в леглото бавно и с усилие. Раните му бяха здраво бинтовани. От дългото лежане чувстваше мускулите си напълно отпуснати. Погледът му попадна на бронята — неговата черна, почистена и излъскана броня, сложена на поставка недалече от леглото.
	Джерард простена и затвори очи, което явно накара лечителката да сметне, че отново е изпаднал в безсъзнание. Помнеше всичко, или поне по-голямата част от онова, което му се беше случило. Спомняше си битката с двамата Рицари на Нерака. Припомни си стрелата и третия рицар, както и че го беше предизвикал на двубой.
	Не си спомняше никакви елфи.
	Отнякъде се появи младеж, понесъл поднос с бульон, парче хляб и чаша.
	— Да ви помогна ли, сър? — попита учтиво той.
	Джерард си представи как го хранят с лъжичка като някакво пеленаче.
	— Не — отговори и макар да му струва нов взрив от невероятна болка, се изправи мъчително в седнало положение.
	Младежът остави подноса в скута му и седна на близкия стол, за да го наблюдава докато се храни.
	Рицарят натопи парчето хляб в супата. Отпи от прясната чиста вода в чашата и се зачуди как ли да разбере истината.
	— Да разбирам ли, че сега съм ваш пленник тук? — обърна се към младия човек.
	— Но защо, разбира се, че не, сър! — изуми се послушникът. — Защо мислите така? Издебнал ви е отряд от бунтовни елфи, сър! — Той го наблюдаваше с очевидно възхищение. — Наместник Медан разказа историята на всички ни, когато ви доведе. Носеше ви със собствените си ръце, сър. Кръвта ви го покриваше от горе до долу. Обясни ни, че сте герой и че не бива да пестим усилия, за да ви излекуваме напълно. С раните ви се заеха седем мрачни мистици. Вие! Затворник? — Младежът се засмя и поклати глава.
	Джерард отмести недокоснатата купа с бульон. Току-що беше изгубил апетита си напълно. Измърмори нещо в смисъл, че е по-слаб, отколкото първоначално е предполагал и отново се отпусна сред възглавниците. Послушникът се засуети около него, провери дали раните му не са се отворили отново и се увери, че превръзките не са се разхлабили. Спомена, че нараняванията му заздравяват задоволително и че има нужда от сън.
	Джерард затвори очи и се престори, че спи, ала в действителност сънят нямаше да го навести скоро. Нямаше никаква идея какво става тук. Вече започваше да мисли, че този Медан се забавлява с някаква своя садистична игра и че в края на краищата всичко ще приключи с мъчения и смърт.
	Веднага щом стигна до това заключение, рицарят най-после се отпусна и можа да заспи.
	— Не, не го будете — произнесе нечий дълбок и познат глас. — Просто наминах, за да видя как е тази сутрин.
	Джерард отвори очи. До леглото му стоеше мъж в бронята на Рицар на Нерака, върху която носеше отличителния шарф на поста си. Изглеждаше прехвърлил петдесетте. Лицето му бе потъмняло от слънцето, покрито с тежко врязани бръчки, сурово и мрачно, но в никакъв случай жестоко. Беше лицето на командир, който без колебание ще нареди на хората си да умрат, но едва ли би извлякъл някакво удоволствие от това.
	Джерард го разпозна веднага. Наместник Медан.
	Лорана често беше споменавала в разговорите им наместника и винаги се изказваше за него с нещо като ядно уважение. Сега вече разбираше защо. Медан управляваше една враждебно настроена раса от близо трийсет години, но така и не бе опрял до нуждата от лагери на смъртта, бесилки по пазарите, палежи, плячкосване и необуздани посегателства върху домовете или търговията на елфите. Наместникът се грижеше данъците, определени за дракона, да бъдат изплащани навреме и се бе научил да играе, при това забележително умело според Лорана, съгласно правилата на местната политика. Разбира се, имаше своите шпиони и информатори. Разправяше се безмилостно с бунтовниците, но го вършеше главно от необходимостта да опазва законността и реда. И държеше войниците си изкъсо — подвиг, който не беше за пренебрегване във времена, когато Рицарите на Нерака попълваха редиците си главно с утайката на обществото.
	Джерард се видя принуден да изостави теорията, че този човек възнамерява да го използва за личното си забавление и че ще се подиграе със смъртта му. Но ако това беше така, тогава каква роля изпълняваше Медан? И каква беше тази история за елфи, които са го нападнали?
	Рицарят седна в леглото и отдаде чест, поне доколкото превързаните му гърди и ръка му позволяваха. Медан може би стоеше от другата страна на барикадата, но беше и предводител, следователно Джерард му дължеше уважението, съответстващо на неговия ранг.
	Наместникът също отдаде чест и му каза да почива, за да не се отворят раните му. Младият войн едва-едва го чуваше. В този момент той мислеше за друго — опитваше да си припомни утринта на нападението.
	Медан ги бе причакал с определен мотив: да залови Палин и магическия артефакт. Това значеше, че е бил напълно наясно къде да ги открие. Някой му беше подшушнал къде и кога ще бъдат.
	Някой ги бе предал, но кой? Изменник в домакинството на Лорана? Беше трудно за вярване, и все пак Джерард си припомни още веднъж елфа, отишъл „на лов“, който така и не се появи повече. Може пък рицарите да го бяха заловили и убили. А може би не.
	Мислите му се оплетоха напълно. Какво беше станало с Палин и кендера? Бяха ли се спасили? Или и те бяха затворници като него?
	— Как се чувствате, сър? — попита загрижено Медан.
	— Доста по-добре, милорд — отговори той. — Искам да ви кажа, сър, че ако се притеснявате за здравето ми и заради това продължавате с цялото това представление, вече не е необходимо да го правите. Известно ми е, че съм ваш пленник. Нямате причина да ми вярвате, но искам да знаете, че не съм шпионин, а…
	— Соламнийски рицар — довърши наместникът с усмивка. — Да, известно ми е, сър… — Той замълча в очакване.
	— Джерард ут Мондар, милорд — представи се младият войн.
	— А аз съм наместник Алексиъс Медан. Да, сър Джерард, известно ми е, че сте Рицар на Соламния. — Той придърпа стола и се настани до леглото му. — Освен това зная и че сте мой пленник, но искам от вас да не го споменавате на висок глас. — Медан хвърли бърз поглед към мрачните мистици, които работеха в най-далечния край на помещението. — Предлагам това да остане нашата малка тайна.
	— Милорд? — зяпна Джерард. Дори и в този момент драконесата Берил да се появеше, за да цопне право в супата му, едва ли би бил по-изненадан.
	— Слушайте, сър — постави твърда десница на ръката му наместникът. — Заловен сте, облечен в бронята на Рицар на Нерака. Твърдите, че не сте шпионин. Кой изобщо смятате, че ще ви повярва? Никой. Знаете ли каква съдба ви очаква като такъв? Ще ви разпитват хора, обучени в изкуството да изтръгват самопризнания. В Квалинести сме доста модерни в това отношение. Имаме си диба, колело, нажежени до червено щипци и трошачки на кости. Разполагаме и със съвсем нова желязна девица. След няколко седмици разпити, с готовност ще признаете всичко, което знаете, както и доста неща, които дотогава не са ви били известни. Каквото и да е, за да сложите край на изтезанията.
	Джерард отвори уста, за да възрази, но Медан упражни достатъчно силен натиск върху ръката му, за да го накара да мълчи.
	— И какво ще им кажете? Ще им разкажете всичко за Кралицата-майка и че Лорана е приютила в дома си магьосник, който разполага с ценен магически артефакт. А благодарение на нейната намеса, същият този магьосник и артефактът са в пълна безопасност, далече от лапите на Берил.
	Младият рицар въздъхна тихо. Наместникът го наблюдаваше внимателно.
	— Да, знаех, че тази информация ще ви зарадва — рече със сух тон. — Магът се изплъзна. Желанието на драконесата да притежава магическия предмет не се осъществи. Очаква ви смъртна присъда. Сигурно смъртта не ви плаши. Но тя няма да спаси Лорана.
	Джерард мълчеше и обмисляше чутото. Опитваше се да отхвърли логиката на Медан, ала не откриваше никакъв изход. Искаше му се да вярва, че ще изтърпи всяко мъчение, без да издаде и звук, но нямаше как да бъде сигурен в това. Беше чувал за последиците от употребата на дибата — как ставите от крайниците ти се измъкват една от друга и оставят изтезавания осакатен до края на живота му. Беше чувал и за други видове мъчения, на които вероятно щяха да го подложат; припомни си изкривените, извити пръсти на Палин. Представи си и прекрасните бели и нежни ръце на Лорана осакатени по същия начин.
	Младият войн отново погледна към мрачните мистици. После премести очи върху Медан:
	— Какво искате от мен, милорд? — попита тихо.
	— Ще поддържате историята за засадата на елфите, която вече им разказах. В замяна на героичните ви действия, ще ви направя свой ординарец. Нуждая се от някой, на когото мога да имам доверие — прибави с кисело изражение. — Вярвам, че животът на Кралицата-майка е поставен в опасност. Правя каквото мога, за да я защитя, но вероятно ще се окаже недостатъчно. Трябва ми помощник, който изпитва същите чувства към нея, както и аз.
	— И все пак, милорд — изрече напълно изгубен в тази нова насока на събитията Джерард, — вие я шпионирате.
	— Заради нейната собствена безопасност — отвърна Медан. — Повярвайте ми, никак не е забавно.
	Младият рицар поклати глава и отново вдигна глава към наместника.
	— Милорд, ето моя отговор. Моля, извадете меча си и ме убийте още тук, в леглото. Не мога да ви окажа съпротива, но предварително ви прощавам престъплението. Смъртта ми ще разреши всичките ни проблеми.
	Мрачното лице на Медан омекна в неочаквана усмивка:
	— Може би не всички, както очевидно смятате. Естествено, не мога да приема предложението. С течение на годините съм развил нещо като симпатия към вас, соламнийците. Признавам, че не бих пропуснал сражението, което се разигра в онази гора и за всичките скъпоценности на Квалинести! Повечето рицари, които познавам, биха хвърлили мечовете си, за да си плюят на петите. — Лицето му отново се смрачи. Той заговори с горчивина: — Славните дни на нашия Орден отдавна са в миналото. Някога ни водеше човек на честта и куража. Мъжът, чиито родители бяха един драконов повелител и Зебойм, Богинята на морето. А кой ни води днес? — Устните му се извиха презрително. — Някакъв счетоводител. Човек, който носи кесия с пари вместо меч. Онези, които той превръща в рицари сега, не заслужават честта с храброст или славни дела, а купуват титлата си за точно определени суми.
	Младият рицар си помисли за собствения си баща и усети как лицето му пламва. Самият Джерард не беше попаднал по този начин в Рицарския орден — поне това трябваше да се признае. Но баща му бе направил всичко възможно да го носят на ръце през по-голямата част от службата му.
	— И при соламнийците не е по-различно — измърмори и сведе глава, изправяйки някаква гънка по пропитите си с пот завивки.
	— Наистина? Съжалявам да го чуя — каза Медан и наистина звучеше ужасно разочарован. — Може би в тези сетни дни битките отново ще започнат да се провеждат между хора, избрали достойнството, а не нечия страна. Поне се надявам — добави тихо. — В противен случай всички сме загубени.
	— Сетни дни? — попита смутено Джерард. — Какво искате да кажете, милорд?
	Медан огледа помещението. Мистиците бяха излезли. Бяха останали само те двамата.
	— Берил се кани да атакува Квалинести — каза наместникът. — Не зная кога, но вече струпва войски. Когато обаче денят настъпи, ще бъда изправен пред горчив избор. — Той се взря проницателно в младия войн. — Не искам Кралицата-майка да бъде част от избора ми. Нуждая се от някой, комуто мога да имам доверие, за да й помогна да избяга.
	„Този човек е влюбен в Лорана!“ — даде си сметка Джерард. Беше изненадан. Все пак едва ли беше чак толкова неочаквано. Самият той чувстваше, че изпитва нещо подобно. Никой не би могъл да прекара и пет минути в нейно присъствие, без да се поддаде на очарованието, красотата и изяществото й. И все пак се колебаеше.
	— Сгрешил ли съм в преценката си по отношение на вас, сър? — попита студено Медан. Той се изправи. — Дали пък и вие, както всички останали, не сте обърнали гръб на честта си?
	— Не, милорд — каза най-сетне и с пълна увереност Джерард. Беше странно, но искаше да заслужи уважението на наместника. — Винаги съм се стремил да бъда достоен рицар. Чета книги по въпросите на военното дело. Изучавал съм стратегия и тактика. Участвал съм в турнири и публични единоборства. Станах рицар, за да защитавам слабите и за да открия чест и слава в сражения, но вместо това влиянието на баща ми… — тук той замълча, чувствайки невероятен срам — ми осигури единствено позицията на караул пред гробницата в Утеха.
	Медан не каза нищо. Гледаше надолу към него и очакваше решението му.
	— Приемам предложението ви, милорд — заяви Джерард. — Не ви разбирам напълно, но ще сторя каквото е необходимо, за да помогна на Квалинести. — А след това подчерта: — И на Кралицата-майка.
	— Това ми стига — отвърна наместникът. Той се поклони рязко, обърна се и тръгна към вратата. Преди да излезе, се обърна. — И аз се присъединих към рицарството по същите причини, по които и вие, младежо — изрече и отново тръгна към вратата с твърда стъпка и развято наметало. — Ако мистиците решат, че вече сте по-добре, можете да се преместите в дома ми утре.
	Джерард се отпусна в леглото.
	„Не му вярвам — помисли си той. — И няма да си позволя да му повярвам или да бъда заслепен от възхищението си към него. Възможно е да лъже за дракона. Възможно е всичко това да е просто номер. Но каква е крайната цел? Не знам, но ще си отварям очите на четири.“
	Най-малкото щеше да свърши повече работа, вместо да си губи времето да освобождава някакъв проклет кендер, който е успял да се заключи в гробница.
	Медан напусна болницата доволен от проведения разговор. Естествено, нямаше вяра на соламниеца. Напоследък нямаше вяра никому. Възнамеряваше да наблюдава много внимателно младия човек през идните дни, за да провери дали ще оправдае доверието му. И едва ли някой можеше да му попречи да се възползва от подканата му и да го прониже с меча си.
	„Поне няма никакво съмнение в куража и лоялността към приятелите му. Вече получих неопровержимо доказателство.“
	Наместникът тръгна към дома на Лорана. Разходката щеше да му дойде добре. В Квалинести всички сезони бяха хубави, но любимият му беше лятото с неговите празненства, неизброимото количество цветя, аромата на изискани парфюми, който се носеше из въздуха, със сребристозелените листа по дърветата и чудните песни на птиците сред клоните им.
	От време на време спираше и се навеждаше над оградите на градините, за да се наслади на ярките хемерокалии, издигнали оранжеви главички под лъчите на слънцето. Побави се, за да погледа водопада от бели цветчета, които се посипаха от един храст снежни китки, щом от клоните му излетя червеношийка. По пътя си срещна елф от Дома на Горския градинар и го спря, за да обсъди с него болестта, която му се струваше, че е прихванал един розов храст в собствената му градина. Горският градинар се държеше недружелюбно, като му даваше да разбере, че говори с него само защото е длъжен. Медан бе учтив, говореше с уважение и задаваше умни въпроси. Елфът постепенно се отпусна и заговори оживено, като в крайна сметка обеща да намине и да види какво може да се направи за розите.
	Когато най-сетне пристигна в дома на Лорана, наместникът позвъни със сребърните звънчета до вратата и с удоволствие се вслуша в сладката им мелодия, докато чакаше да му отворят.
	Прислужникът скоро се появи и му се поклони. Медан се втренчи внимателно в него.
	— Келевандрос, нали? — попита той.
	— Да, Наместник — отговори елфът.
	— Тук съм, за да видя…
	— Кой е, Келевандрос? — появи се в коридора Лорана. — А, наместник Медан. Добре дошли в моя дом. Моля, влезте. Нещо за пиене?
	— Благодаря ви, мадам, но не мога да остана дълго — отговори вежливо той. — Получихме доклад, че в горите недалече оттук, действа бунтовнически отряд. Един от хората ми е бил нападнат и ранен. — Той я огледа. — Бунтовниците не обичат кралското семейство. Смятат ви за колаборационисти. Ако, както твърдите, нямате влияние върху тях…
	— Водя мирен и тих живот, наместник — отвърна Лорана. — Не ходя никъде освен в двореца, когато посещавам сина си. И все пак отново и отново ме подозирате. Отдавам лоялността и любовта си единствено на родната си страна и народа си.
	— Известно ми е, мадам — каза със студена усмивка Медан. — Ето защо, докато не заловим бунтовниците, едва ли ще бъдете в безопасност на друго място освен в дома си. Ще помоля вас и прислугата ви да не се отдалечавате твърде много. Имате разрешението ми да посещавате двореца, естествено, но съм принуден да забраня пътуванията ви до другите части на кралството.
	— Значи съм затворница в собствения си дом, така ли, наместник? — попита студено тя.
	— Правя го заради личната ви безопасност, мадам — произнесе Медан. Той протегна ръка, за да приближи един пурпурен цвят и вдъхна аромата му. — Приемете искрените ми възхищения от този люляков храст. Никога не бях чувал, че има такива, които цъфтят и след късна пролет. Желая ви добър ден, кралице.
	— На вас също, наместник Медан — отговори Лорана.
	„Как ненавиждам тази игра“ — измърмори той, докато вървеше съвсем сам към дома си. Все още усещаше прекрасния парфюм на люляка.


	„Как мразя тази игра“ — си каза Лорана, щом затвори и сведе златокоса глава срещу вратата.
	Водопадът припяваше сладката си нежна мелодия и тя си позволи за момент да остане вслушана в нея, позволявайки й да я успокои и възвърне към обичайното оптимистично настроение. Не можеше да допусне отчаянието да я обземе напълно. Беше пристъпвала в мрак, най-великия мрак, познаван от света. Беше се изправяла лице в лице със страховитата богиня Такхизис. Знаеше, че любовта винаги надмогва тъмнината, че накрая неизменно триумфира. И вярваше, че дори най-мрачната нощ в края на краищата трябва да отстъпи пред деня.
	Тази мисъл неизменно я поддържаше и спасяваше от загубата на надежда през всичките години на мъки и тъга, докато губеше сина си поради политическите машинации на собствените си поданици и преживяваше смъртта на възлюбения си съпруг Танис, загинал по време на защитата на Кулата на Върховния свещенослужител — загинал от меча на Рицарите на Нерака, забит в гърба му. Тя тъжеше за загубата на Танис, понеже чувстваше липсата му и завинаги щеше да го пази в сърцето си, но смъртта му не я накара да загърби всичко. Дори тогава не затвори душата си в гробница, понеже това би значело да отрече неговия живот и сторените от него добрини. И бе продължила да се бори за делото, за което и двамата милееха.
	Някои хора не можеха да приемат подобно поведение. Смятаха, че трябва да се облече в черно и да се оттегли от света. Приемаха като лична обида факта, че продължава да се смее и наслаждава на песента на менестрела.
	— Толкова е несправедливо — казваха те. — Смъртта на съпруга ви беше тъй безсмислена.
	„Кажете ми, сър“, или „Кажете ми, мадам — казваше тя — каква според вас би била една _смислена_ смърт?“
	И докато се усмихваше вътрешно пред смущението им, Лорана чуваше смеха на Танис. Известно време, непосредствено след смъртта му, тя все още чуваше неговия глас, нашепващ не покровителствено, а насърчително, в опит да й вдъхне увереност. Отдавна не бе долавяла присъствието му. Можеше само да предполага, че е навлязъл в следващия етап от жизненото си развитие. Не беше натъжена, нито скърбеше. Когато дойдеше време, щяха да се срещнат отново. Щяха да се открият, даже самата вечност да се изпречеше на пътя им. Междувременно не мъртвите имаха нужда от нея, а живите.
	— Милейди — обади се внимателно Келевандрос, — не допускайте заплахите на наместника да ви разстройват. Ще намерим начин да го надхитрим. Винаги сме успявали.
	Лорана вдигна глава и се усмихна.
	— Да, така е. Колко добре е, че успя да се завърнеш навреме от мисията си, Келевандрос. Медан можеше да забележи отсъствието ти и да заподозре нещо. Отсега нататък се налага да взимаме допълнителни мерки. Гилтас ме уведомява, че тунелите на джуджетата са почти готови. Ще използваш този маршрут. Вярно, че те отклонява малко, но е далеч по-безопасен. Калиндас! Не биваше да ставаш от леглото!
	Прислужникът несигурно се поклащаше в рамката на вратата. Главата му беше увита в бинтове и бе толкова блед, че кожата му едва ли не изглеждаше прозрачна. Виждаше се фината плетеница от сини вени по лицето му. Келевандрос се притече на помощ на брат си и му помогна да отиде до една кушетка. Настани го в нея, като не преставаше да го гълчи, задето е станал и тревожи господарката.
	— Какво се е случило с мен? — попита замаяно Калиндас.
	— Не помниш ли? — попита Лорана.
	— Абсолютно нищо! — сложи ръка на челото си той.
	— Келевандрос — нареди остро тя, — отиди при предната врата, за да се увериш, че наместник Медан си е тръгнал.
	— По дърветата пеят птици — отвърна при завръщането си Келевандрос. — Сред цветята бръмчат пчели. Наоколо няма жива душа.
	— А сега, Калиндас — обърна се към брат му Лорана, — спомняш ли си, че трябваше да придружиш учителя Палин, Джерард и кендера до мястото им за среща с грифона?
	Калиндас обмисли казаното от нея.
	— Съвсем слабо, мадам.
	— Нападнали са те, докато си бродел из пущинака — продължи Лорана, докато проверяваше бинтовете на главата му. Ужасно се тревожихме за теб. Когато не се върна, помолих Лъвицата да изпрати своите войни, за да те намерят. Бунтовниците са те открили ранен в гората. Донесоха те вчера. Но защо си станал? Имаш ли нужда от нещо?
	— Не, мадам, благодаря ви — отговори елфът. — Простете, че ви обезпокоих. Чух гласа на наместника и помислих, че мога да ви бъда от полза. Очевидно съм се надценил. Грешката е моя.
	Келевандрос настани още по-удобно брат си на кушетката, а Лорана го наметна със собствения си шал, за да го затопли.
	— Изтърпял си достатъчно от Медан и хората му — каза тя с едва сдържан гняв в гласа си. — Цяло щастие е, че не си загубил живота си!
	— Не беше необходимо да ме убиват — произнесе с горчивина Калиндас. — Явно са ме ударили по главата. Успели ли са учителят Палин и кендерът да избягат с магическото устройство?
	— Така смятаме. Бунтовниците не са открили следите им, а и не сме получавали сведения за залавянето им.
	— Ами соламниеца?
	— Лъвицата твърди, че е имало схватка. Двама от рицарите на Нерака са били убити. Не са открили тялото на Джерард, така че можем единствено да предполагаме, че е бил заловен в плен. — Лорана въздъхна. — Ако това е истина, мога само да му пожелая смъртта да го сполети бързо и леко. Бунтовниците разполагат с шпиони в казармите, които понастоящем го търсят. До този момент нямаме никаква информация. Не е в затвора — това поне знаем със сигурност… Колкото до Палин, Келевандрос току-що се върна от среща с грифоните. Донесли са съобщение. Надявам се, че е от него.
	— Тук, в мен е, мадам — каза прислужникът. Той измъкна навития пергамент от ботуша си и го подаде на кралицата.
	— Сигурен ли си, че с теб всичко е наред? — попита към Калиндас тя. — Да позвъня ли да ти донесат чаша вино?
	— Моля ви, кралице, прочетете писмото си на спокойствие — каза той. — Не се тревожете за мен.
	След като му хвърли още един обезпокоен поглед, Лорана отиде при писалището и седна зад него. Келевандрос запали свещ и я постави пред нея. Тя разви пергамента. Беше покрит с мастило и миришеше съвсем слабо на лимон. Думите, написани върху него, бяха нахвърляни сякаш набързо и я уведомяваха за сравнително маловажни новини. Бивш неин съсед разказваше на Лорана за насажденията си, колко са пораснали децата му и че си е купил кон на Средиденския панаир. Освен това се осведомяваше за здравето й и изразяваше надежда, че се чувства добре.
	Лорана вдигна пергамента и го прокара през пламъка на свещта, като внимаваше да не го държи прекалено близо, за да не го изгори или опърли. След секунда между редовете започнаха да се появяват други думи. Тя прокара пергамента още на няколко пъти през свещта, додето скритото съобщение се появи напълно.
	Постави писмото на писалището и го прочете замислено. Почеркът не беше на Палин. Заинтригувана от автора на съобщението, Лорана потърси подписа му в дъното.
	— А, Джена — измърмори.
	Продължи да чете с все по-нарастващо изумление.
	— Какво има, мадам? — попита разтревожено Калиндас. — Какво се е случило?
	— Странно — продължаваше да мърмори кралицата. — Много странно. Не мога да повярвам. Връщане назад в миналото, за да откриеш, че такова вече не съществува? Не разбирам. — Тя зачете нататък: — Тасълхоф изчезнал. — Поклати глава. — Не е идвал тук.
	Братята размениха погледи. На гладкото й чело се беше появила дълбока черта. Веждите й бяха свъсени. Прочете съдържанието на пергамента до самия му край, след което остана вгледана в него задълго, сякаш очакваше да й каже нещо повече от онова, което вече й беше разкрил. Накрая отпусна долния край и му позволи да се навие. Свитъкът увисна свободно в ръката й.
	— Очевидно ни шпионират — каза с преднамерено спокоен и безизразен тон. — Палин и Тасълхоф са били преследвани от един от слугите на Берил. Палин смята, че драконът е искал артефакта. Това означава, че драконесата вече е научила за съществуването на устройството, както и за местонахождението на човека, който го притежава. Рицарите на Нерака не са се натъкнали случайно на вас, Калиндас. Попаднали сте на засада.
	— Шпионин! В собствения ви дом? Може би някой от нас? Невъзможно, мадам — заяви разгорещено Келевандрос.
	— Наистина невъзможно — обади се Калиндас.
	— Надявам се, че сте прави — произнесе мрачно кралицата. — Елф, който е готов да предаде своите… — Тя поклати глава и продължи с натъжен глас: — Трудно е за вярване, че подобно зло наистина съществува. И все пак, случвало се е и преди.
	— Знаете, че никой от нас не би ви предал — наблегна Калиндас.
	Лорана въздъхна.
	— Вече не зная какво да мисля. Господарката Джена намеква, че е възможно сред Рицарите на Нерака да има ментат. Някой, който е сполучил да прозре мислите ни. Какви горчиви времена настанаха! Ето, че сега трябва да поставяме стража и на онова, което мислим!
	Тя пъхна съобщението в златния пояс, който носеше около кръста си.
	— Келевандрос, донеси ми малко лимонов сок и приготви Светлокрил, за да отнесе писмото ми до грифоните.
	Елфът мълчаливо излезе, за да изпълни нареждането й. Преди да напусне, с брат му си размениха по още един поглед. И двамата бяха забелязали, че Лорана грижливо бе избягнала да отговори на въпроса им за Палин. Дори се бе погрижила да смени темата. Явно нямаше доверие дори на тях. Над тихия дом на кралицата се бе спуснала сянка — сянка, която едва ли скоро щеше да се вдигне.
	Отговорът на Лорана беше кратък:
C>
	Тасълхоф не е тук. Ако дойде, ще го задържа. Благодаря за предупреждението за шпионина. Ще бъда внимателна.
C$
	Тя нави писмото здраво, за да успее да влезе в кристалната тръба, която привързваха към крака на сокола.
	— Простете за прекъсването, мадам — каза Калиндас, — ала болките в главата ми се усилиха. Келевандрос ми каза, че лечителят е споменал за сок от мак. Мисля, че това може да ми помогне, ако брат ми успее да го намери.
	— Ще изпратя да повикат лечителя веднага — произнесе загрижено кралицата. — Лежи. Брат ти съвсем скоро ще го доведе.


	Наместник Медан се разхожда до късно в градината си. Харесваше му да гледа как нощните цветя, които отбягваха лъчите на слънцето, разтварят чашките си още при първата поява на луната. Стоеше съвсем сам. Беше освободил ординареца си и му бе наредил да си събере нещата. На сутринта соламниецът щеше да поеме задълженията му.
	Медан тъкмо спираше, за да се наслади на една бяла орхидея, която сякаш искреше със своя собствена светлина в тъмното, когато откъм храстите се разнесе съскащ шепот:
	— Наместник! Аз съм!
	— Наистина — каза Медан. — Аз пък си помислих, че е змия. Изморен съм. Пропълзи обратно под камъка си и се върни на сутринта.
	— Разполагам с важни сведения, които не търпят отлагане — каза гласът. — Сведения, които ще заинтересуват силно Берил. Магът Палин Маджере е използвал артефакта, за да се върне назад във времето. Става въпрос за могъщ магически артефакт. Може би най-могъщият, откриван някога на този свят.
	— Може би — отвърна уклончиво Медан. По принцип мнението му за магията беше доста негативно. — Къде е сега този могъщ артефакт?
	— Не съм сигурен — каза елфът. — В писмото на магьосника до моята господарка се твърди, че кендерът е избягал с артефакта. Маджере смята, че кендерът е отишъл в Цитаделата на светлината, така че също се е упътил натам в опит да му го отнеме.
	— Поне не се е върнал тук — въздъхна облекчено наместникът. — Отървахме се и от него, и от проклетия му артефакт.
	— Сведенията си струват парите, нали? — попита елфът.
	— Ще ти бъде платено. Но на сутринта — отговори Медан. — А сега се махай, преди твоята господарка да почувства липсата ти.
	— Слабо вероятно — в гласа на нощния му посетител се долавяше самодоволство. — Спи дълбоко. Много дълбоко. Подправих вечерния й чай с малко маков сок.
	— Казах ти да си тръгваш — произнесе студено Медан. — Ще удържам по стоманена монета за всяка секунда, прекарана в присъствието ти. Вече изгуби една.
	Откъм храстите се разнесе шумолене. Наместникът почака малко, за да се увери, че натрапникът си е отишъл. Луната се скри зад облак. Градината потъна в мрак. Бледото сияние на орхидеята изчезна от погледа.
	Приличаше на знак. На предзнаменование.
	— Въпрос на време — каза си той. — Може би на дни. Не повече. Ето че тази вечер взех решението. Избрах посоката. Сега ми остава единствено да чакам.
	И след като окончателно бяха нарушили удоволствието му от вечерта, наместникът се насочи към къщата. Наложи се да стигне до нея опипом, понеже мракът не му позволяваше да различи пътеката.


>	26
>	Пешка срещу офицера на царя

	През този ден Джерард щеше да се срещне с наместник Медан, принуден да постъпи на служба при един от командирите на Рицарите на Нерака. През същия този ден Лорана щеше да открие, че е приютила шпионин, може би дори в собствения си дом. Тасълхоф бе на път да разбере, че не е никак лесно да живееш в свят, в който всички те смятат за умрял. Армията на Мина се канеше да нахлуе дълбоко в Силванести. А Силваношей играеше със своя братовчед.
	Силваношей беше крал на Силванести. Владетел на своя народ, точно както на дъската украсеното със скъпоценности, орнаментирано парче алабастър играеше ролята на цар в играта _кзадрез_. Смешно слаба фигура, която можеше да се движи само с по едно поле на ход. Владетел, който трябваше да бъде защитаван от своите офицери и министри. В сравнение с него дори пешките имаха по-важни задачи.
	— Царицата ми взима твоя топ — обяви Кайрин, плъзгайки фигурата през зелено-бялата мраморна дъска. — Царят ти е обречен. Това прави играта моя, струва ми се.
	— Проклятие! Така е! — Силван блъсна раздразнено дъската. Фигурите по нея се разпиляха. — Навремето бях доста добър на _кзадрез_. Майка ми ме научи да играя. Понякога успявах да бия даже Самар. А ти си доста по-лош играч от него. Не се обиждай, братовчеде.
	— Съвсем не се обиждам — обади се Кайрин, докато пълзеше по пода в търсене на пехотинеца, напуснал полесражението, за да се скрие под леглото.
	— Чакай, остави на мен — предложи разкаяно Силван. — Все пак аз ги разпилях.
	— Ще се справя — започна Кайрин.
	— Не, остави ме да свърша поне нещо смислено! — Младият крал се мушна под масата и изникна, стиснал един офицер, един магьосник и — след известно претърсване — собствения си напълно обкръжен цар, който бе направил жалък опит да избегне поражението, като се скрие зад една завеса.
	Силван събра всички фигури и постави дъската обратно на мястото й.
	— Още една?
	— Не, отегчих се до смърт! — отвърна раздразнено Силван.
	Стана, разходи се до прозореца, погледа малко навън, след което все така неспокойно се отдалечи от него.
	— Твърдиш, че вниманието ми е насочено другаде, братовчеде. Не зная само към какво. Ами че аз не _правя_ нищо!
	Той се помая покрай една странична маса, отрупана с купи изстудени плодове, лешници, сирене и гарафа вино. Започна да чупи разгневено лешниците, сякаш им беше обявил война, и да вади ядките им.
	— Искаш ли?
	Кайрин поклати глава. Силван подхвърли черупките на масата и избърса длани.
	— Мразя лешници! — обяви на всеослушание и се върна при прозореца. — От колко време съм крал? — попита.
	— От няколко седмици, братовчеде…
	— И какво съм постигнал досега?
	— Все още е рано да се каже, братовчеде…
	— Нищо — подчерта Силван. — Нищичко. Не ми позволяват да излизам от двореца, понеже се страхуват да не прихвана онази болест. Не ми е позволено да разговарям с хората, поради страх от наемни убийци. Слагам името си под наредби и укази, но така и не ми дават да ги прочета, защото съм щял да се уморя. Твоят чичо върши цялата работа сам.
	— И ще продължи да я върши, докато му позволяваш да го прави — каза остро Кайрин. — Той и Глокъс.
	— Глокъс! — повтори Силван. Обърна се и изгледа с подозрение своя събеседник. — Не преставаш да ми натякваш за този Глокъс. Трябва да ти кажа, че ако не беше той, едва ли щях да знам и малкото, което ми е известно за това кралство. Виж! Виж ей там, точно в този момент! — Той посочи през прозореца. — Ето ти пример за онова, което искам да кажа. Нещо става. Нещо се случва, но ще разбера ли за него? Да — отговори си с горчивина, — но само ако попитам прислугата!
	Направо през градините и алеите на двора тичаше елф, носещ отличителното облекло на кирата. В отминалите времена сложно устроените градини бяха изпълнявали функцията на средище за жителите на Силваност. Тук елфите се разхождаха и срещаха, обядваха из обширните зелени поляни или под жълъдовите дървета. Влюбените се возеха в лодки, с формата на лебеди, а студентите идваха с преподавателите си, за да провеждат дългите, така любими на всички елфи философски разисквания.
	Но всичко това се бе случвало преди да настъпят мрачните дни на болестта. Сега жителите на Силваност се страхуваха да излизат от домовете си и да се събират на големи групи. Градините бяха почти празни. Изключение правеха няколкото войници, които току-що бяха отстъпили от пост и се връщаха към казармите. Те се взираха изненадано в тичащия елф и отстъпваха от пътя му. Той не обръщаше внимание никому. Най-сетне достигна широкото мраморно стълбище, което водеше към вътрешността на палата, и изчезна от погледа.
	— Именно! Какво ти казах, Кайрин? Случило се е нещо важно — заяви Силван като ядно дъвчеше долната си устна. — Но ще дойде ли вестоносецът при мен? Не, ще се завтече право при твоя чичо. Аз съм кралят, не генерал Конал! — Той се извърна мрачно от прозореца. — Започвам да приличам на братовчеда Гилтас. Превръщам се в онова, което най-много ненавиждах. В кукла на конци!
	— Ако си кукла, Силван, то е само защото искаш да си такава — каза смело Кайрин. — Вината е твоя, а не на чичо ми! Досега не си показал и най-слаб интерес към всекидневните задължения на краля. Можеше да прочетеш част от тези укази, но беше твърде зает да заучаваш нови танцови стъпки.
	Силваношей го погледна унищожително:
	— Как смееш да говориш така с мен? Аз съм твоят… — Той млъкна. Възнамеряваше да каже „твоят крал“, но като се вземеше предвид темата на спора, щеше да прозвучи просто нелепо.
	Пък и пред себе си бе принуден да признае, че Кайрин говореше единствено истината. Прекалено много се беше задълбочил в играта на кралска особа. Носеше короната, но не смееше да наметне раменете си с мантията на отговорността. Той си пое дълбоко въздух и съвсем бавно го изпусна. Държеше се като дете. Ето защо и се отнасяха към него като към дете. Ни повече, ни по-малко.
	— Прав си, братовчеде — произнесе най-сетне той с безстрастен глас. — Чичо ти наистина няма причина да изпитва уважение към мен. Какво друго направих, откакто съм тук, освен да се спотайвам в стаята си, да се забавлявам с игри и да хапвам сладки? Уважението трябва да се заслужи. Не бих могъл да разчитам, че някой ще ми го отдава просто така. Не съм сторил нищо, за да докажа нему и на народа си, че съм истински крал. Но на това ще бъде сложен край. Още днес.
	Силван разтвори вратите, които водеха към покоите му, с такава сила, че двете им крила се удариха в стените. Острият звук накара стражите да подскочат, стреснати от дрямката, която ги бе налегнала в смълчания следобед и да застанат мирно, докато кралят минаваше покрай тях.
	— Ваше величество! — извика един от тях. — Къде отивате? Ваше величество, не бива да напускате стаята си. Генерал Конал нареди… Ваше величество! — Стражът откри, че разговаря с гърба на младежа.
	Силваношей се спусна по широкото стълбище, плътно следван от своя братовчед и паникьосаната охрана.
	— Силван! — протестираше Кайрин, като се силеше да го догони. — Нямах предвид да поемеш нещата в свои ръце още сега. Все още имаш да учиш много за Силванести и народа си. Трябва да поживееш малко сред нас. Твърде млад си!
	Кралят го бе разбрал твърде добре. И продължаваше да крачи, без да му обръща внимание.
	— Това, което исках да кажа е — говореше Кайрин, докато тичаше по петите му, — че трябва да проявиш по-голяма заинтересованост към всекидневната работа в кралството, да започнеш да задаваш въпроси. Да посещаваш хората по домовете им, да видиш как живеят поданиците ти. Сред съветниците ти има мнозина мъдри елфи, които с удоволствие ще ти помогнат да започнеш да се учиш. Един от тях е Ролан от кирата. Защо не се допиташ до него? Дори и да не облича мислите си в приятни думи, Ролан ще ти се стори далеч по-мъдър от Глокъс.
	— Знам какво върша — отговори през стиснати устни Силван.
	— Да, както и твоят дядо Лорак. Изслушай ме — настояваше искрено Кайрин. — Не допускай същата грешка като него. Падението му не се дължеше на Циан Кръволока, а на гордостта и страха. Драконът бе просто въплъщение на тези негови пороци. Гордостта му е нашепвала, че е по-мъдър от мъдрите, че може да се надсмива над законите. Страхът го е карал да действа сам, да отказва подкрепа и да остава глух за всеки съвет и всяко предложение.
	Кралят се закова на място.
	— Братовчеде, през целия си живот съм чувал единствено тази част от историята за дядо ми. И я приемах безусловно. Учеха ме да се срамувам от Лорак. Но напоследък открих и другата страна на монетата, онази част от историята, която избягвате, понеже ви е по-лесно да стоварвате вината единствено върху семейството ми. Народът на Силванести е преживял Войната на Копието. И днес сме живи _заради_ дядо ми. Ако той не се беше пожертвал, двамата с теб едва ли щяхме да стоим тук и да обсъждаме въпроса. Добруването на народа е влизало в отговорностите на Лорак. Той е приел тази отговорност и е спасил хората, но вместо да бъде споменаван в молитвите им, името му е останало завинаги опетнено!
	— Кой ти каза това, братовчеде? — попита Кайрин.
	Силван не виждаше никакъв смисъл да отвърне каквото и да било, така че просто се обърна и продължи да крачи напред. Глокъс бе познавал дядо му. Твърдеше, че дори е бил близък с Лорак. Кой по-добре от него можеше да знае истината за случилото се?
	Кайрин веднага отгатна името, което младият крал така и не беше произнесъл. Той продължи да го следва, но вече без да се опитва да го спре.
	По този начин Силван и разнородният му ескорт, състоящ се от неговия братовчед и подрънкващите с доспехите си стражи, прекосиха голяма част от коридорите на двореца. Кралят подминаваше, без да вижда прекрасни картини и великолепни гоблени. Шумът от ботушите му отекваше звънко, в унисон с решимостта, която в този момент изпитваше. Прислугата започваше да се стича от всички страни, навикнала на тишината, обгръщаща двореца по това време на деня.
	— Ваше величество, Ваше величество — произнасяха слугите и му се покланяха дълбоко, а след като отминеше, се споглеждаха подозрително, сякаш искаха да кажат: — Птицата излетя от клетката. Заекът напусна дупката. Гледай ти, гледай ти. Нищо чудно, като се има предвид, че все пак е Каладон.
	Силван напусна затворената за посетители част на палата и се впусна през претъпкани с хора зали: влизащи или излизащи вестоносци, разговарящи групи от придворни, служители със счетоводни документи или пергаментови свитъци в ръце. Тук бе същинското сърце на кралството. Тук се вършеше цялата работа по управлението на страната. Точно тук, а не в онази част от двореца, която населяваше Негово кралско величество.
	Придворните изумено прекъснаха разговорите си и се втренчиха в Силван, без да знаят какво да мислят. Толкова изумени бяха някои от господата, че дори забравиха да се поклонят навреме, а онези, които все пак си спомниха за това, го сториха, след като възмутените им половинки ги бяха смушкали в ребрата.
	Младежът забеляза веднага разликите между двете части на палата. Той стисна зъби. Направи се, че не забелязва придворните и отблъсна опиталите да го заговорят. Най-сетне заобиколи зад един ъгъл и се насочи към друга голяма двойна врата. И пред нея имаше стражи, но те нито дремеха, нито бяха започнали да забравят задълженията си, а моментално застанаха мирно.
	— Ваше величество — каза един от тях и застана така, че да препречи пътя му. — Простете ми, сир, но генерал Конал заповяда никой да не го безпокои.
	Силван се втренчи в него. Сетне заяви:
	— Предайте на генерала, че се налага да бъде обезпокоен. От неговия крал.
	Той с удоволствие проследи объркването по лицето на постовия. Елфът бе получил съвсем ясни нареждания от своя генерал, ала ето че пред него стоеше владетелят на страната. Налагаше се да направи избор. Той се взря в бледите очи и волевата брадичка на младежа и видя пред себе си краля на Силванести, издънка на рода, управлявал в продължение на цели поколения. Постовият бе възрастен мъж, може би дори беше служил по време на управлението на стария крал Лорак. Той се поклони почтително, разтвори вратите и обяви на висок глас:
	— Негово величество, кралят.
	Конал удивено вдигна очи. Изражението на Глокъс мигом премина от моментното изумление към потайно задоволство. Навярно той също бе очаквал деня, в който лъвът ще разкъса веригите си. Глокъс се поклони, без да откъсва от Силван поглед, който простичко казваше: „Простете ми, Ваше величество, но съм под разпорежданията на генерала“.
	— Ваше величество, на какво дължим честта? — попита изключително раздразнен от прекъсването Конал. Очевидно току-що бе приел обезпокоителни новини, които го бяха накарали да поаленее и да се смръщи разгневено. Независимо от всичко обаче, му се налагаше да запази добрия тон. На свой ред Глокъс също изглеждаше разтревожен. Изражението му беше мрачно и изпълнено с опасения.
	Младежът игнорира въпроса на генерала. Вместо това се обърна към представителя на кирата. Мъжът на секундата се поклони дълбоко.
	— Носите вести, сър? — попита повелително кралят.
	— Така е, Ваше величество — отговори елфът.
	— Важни вести, касаещи моето кралство?
	Пратеникът хвърли крадлив поглед към Конал, който просто вдигна рамене.
	— От изключителна важност, Ваше величество — отговори елфът.
	— И не носите новините на своя крал? — поинтересува се пребледнял от яд Силван.
	Генералът се намеси:
	— Ваше величество, възнамерявахме да ви уведомим в подходящото за това време. Въпросът е изключително сериозен. Налага се да вземем незабавни мерки…
	— Значи смятахте да ме уведомите _след_ като предприемете тези мерки? — кимна саркастично младежът. Той отново насочи поглед към представителя на кирата. — Какви вести ни носите, сър? Не, не поглеждайте него! Кажете на мен! Аз съм вашият крал!
	— Щитът е бил преодолян от формирование на Мрачните рицари, Ваше величество. Вече са прекосили границата и са се насочили към столицата ни.
	— Мрачни рицари? — повтори учудено Силван. — Но как…? Сигурен ли сте?
	— Да, Ваше величество — отговори пратеникът. — Видях ги със собствените си очи. Получихме сведения за армия от великани, която се движи в непосредствена близост с бариерата. Отидохме да проверим истинността им и се натъкнахме на силите на нашествениците. Около четиристотин души. Във _вътрешността_ на страната. Предвождат ги офицери от известния нам Орден на Рицарите на Такхизис. Разпознахме броните им. Заедно с тях се придвижва една стрелкова рота, вероятно наемници. Забелязахме и присъствието на минотавър, който заема длъжността на втори командир.
	— Кой ги предвожда? — попита младежът.
	— Сега нямаме време за… — започна Конал.
	— Искам всички подробности — обясни със студен тон Силван.
	— Водачът им е наистина странна личност, Ваше величество — отговори елфът. — Жена от расата на човеците. Само по себе си това не е изненадващо, но тази жена е по-скоро дете, дори и според техните мерки. Едва ли е на повече от осемнайсет. И все пак е рицар и техен командващ. Носи черна броня, а войниците изпълняват заповедите й.
	— Твърде необичайно — намръщи се младежът. — Струва ми се доста невероятно. Запознат съм с ръководната структура при Мрачните рицари, които понастоящем се наричат Рицари на Нерака. Досега не бях чувал, че имат обичай да посвещават в рицарство някой толкова млад, камо ли да го произвеждат в офицерски чин. — Той погледна Конал. — Какво смятахте да направите срещу тази заплаха, генерале?
	— Ще мобилизираме армията си незабавно, Ваше величество — отвърна рязко той. — Вече разпратих необходимите разпореждания. Киратът следва напредването на вражеските сили отблизо. Ще ги посрещнем, ще ги отблъснем и унищожим. Наброяват едва четиристотин. Нямат нито провизии, нито пък начин да се сдобият с такива. Сега са отцепени от външния свят, напълно изолирани. Битката едва ли ще продължи дълго.
	— Имате ли опит в сражения с Рицарите на Нерака, генерале? — попита Силван.
	Лицето на Конал потъмня. Той гневно стисна устни.
	— Не, Ваше величество. Нямам.
	— Имате ли някакъв опит, какъвто и да е, в бойни действия с реални, а не присънили ви се врагове? — настоя младежът.
	Конал буквално се тресеше от яд. Лицето му посиня. На бузите му горяха две яркочервени петна. Той скочи на крака и стовари длани върху писалището:
	— Ти, младо…
	— Генерале! — Глокъс най-сетне успя да изплува от мястото, в което го бяха отвели мислите му, точно навреме, за да се намеси. — Той е ваш крал.
	Конал измърмори нещо, което прозвуча като:
	— Не и _мой_ крал — но благоразумно смотолеви думите и привидно успя да дойде на себе си.
	— Защото аз съм се бил срещу тези рицари и техните войски, генерале — продължи младежът. — Моите майка и баща са се били срещу тях в горите край Квалинести. Сражавал съм се срещу великани и човешки разбойнически банди. Както и срещу други елфи, както вероятно ви е добре известно.
	Елфите, за които намекваше, бяха наемните убийци, изпратени срещу прокудените Алхана и Портиос още преди издигането на щита над Силванести. Съществуваше подозрение, че тези убийци бяха действали по разпореждане на генерал Конал.
	— И макар да не съм взимал лично участие в тези битки — каза Силван, за да остане в рамките на чистата истина, — съм бил свидетел на не една от тях. В добавка, често съм присъствал на съветите, които моите родители и техните офицери провеждаха, за да изяснят стратегията си.
	— Не успяха ли Мрачните рицари да превземат Квалинести, независимо от усилията на баща ви? — попита Конал с едва загатната презрителност в гласа.
	— Да, сър — отвърна мрачно младият крал. — И тъкмо поради това ви предупреждавам да не ги подценявате. Съгласен съм с взетото от вас решение, генерале. Ще изпратим войска, която да ги посрещне. Бих искал да видя карта на района.
	— Ваше величество… — каза нетърпеливо Конал, ала Силваношей вече разтваряше една карта на писалището.
	— Къде са сега Мрачните рицари, кирате? — попита той.
	Пратеникът пристъпи напред и посочи с пръст мястото.
	— Както виждате, Ваше величество, следвали са Тон-Талас и са навлезли в страната там, където реката пресича щита. Нямаме основания да вярваме, че възнамеряват да се отклоняват от нея, понеже ще ги отведе право в Силваност.
	Силван изучи внимателно картата.
	— Съгласен съм. Нямат причина да изоставят пътя, който върви успоредно на Тон-Талас. В противен случай рискуват да се изгубят сред пущинака. Знаят, че сме ги забелязали. Безсмислено е да се крият. Имат безброй причини да се движат с възможно най-голяма бързина. Вероятно разчитат, че все още сме в шок от внезапното нахлуване и възнамеряват да ни нападнат, преди да сме успели да се организираме.
	Докато произнасяше последното, той изгледа генерала многозначително. Лицето на Конал остана твърдо като камък, без най-малката следа от изражение. Той не каза нищо.
	— Предполагам, че тук — постави показалец върху картата младежът — ще бъде идеалното място да ги нападнем. Врагът ще се спусне от хълмовете и ще открие, че силите ни са се пръснали в долината. Веднага ще разберат, че са попаднали в капан между реката от едната страна и възвишенията зад гърба им. Така няма да успеят да се разгърнат както трябва. Докато пехотата ги атакува фронтално, една кавалерийска рота може да ги обходи и да ги удари в гръб. Постепенно ще ги обхванем в челюсти — пръстът му описа полукръг — и ще ги погълнем.
	Кралят вдигна очи. Генералът се взираше в картата намръщено и със скръстени на гърба ръце.
	— Прекрасен план, Ваше величество — обади се Глокъс с впечатлен тон.
	— Генерал Конал? — настоя Силван.
	— Може и да проработи — процеди злобно той.
	— Единственото, което ме тревожи, е, че рицарите могат да решат да се скрият в пущинака — допълни младежът. — Ако го направят, ще ни затруднят доста, докато ги принудим да излязат на открито.
	— Ха! Ще ги изровим от всяка дупка, в която се напъхат! — заяви Конал.
	— Струва ми се, че войниците ви не могат да намерят дори огромен дракон, генерале — отвърна Силван. — Търсите Циан Кръволока от трийсет години. Ако армията на човеците реши да се пръсне, сигурно ще ни отнеме цял век, докато ги издирим.
	Глокъс избухна в смях, карайки Конал да му хвърли поглед, в който се четеше безпогрешна заплаха.
	— Не намирам нищо забавно в думите ви — произнесе той. — И преди всичко, как това люпило на злото е успяло да се промъкне под безценния ти щит, Глокъс? Обясни ми това.
	— Уверявам ви, генерале, нямам ни най-малка представа — отговори съветникът и лицето му отново се смрачи от безпокойство. — Поне засега. Но е намесена магия. Направо се подушва.
	— Подушвам единствено смрадта на човеци — отговори рязко Конал.
	— Предлагам да заловим жива странната жена, която ги води. Много ми се иска да поговоря с нея. Наистина много — добави намръщено Глокъс.
	— Съгласен съм с регента, генерале — каза Силваношей, като се обърна към Конал. — Можете да дадете необходимите разпореждания. Погрижете се за всичко необходимо, което ще ми позволи да се присъединя към армията.
	— Абсолютно невъзможно — заяви кратко генералът.
	— Ще отида — каза повелително младежът, взирайки се предизвикателно в него. — Моля, погрижете се. Нима искате от мен да се свирам под някое легло, докато народът ми е принуден да защитава родните земи?
	Конал обмисли думите му, след което се поклони ледено в знак на покорство.
	— Много добре. Щом Негово величество настоява, ще направя всичко по силите си — каза той.
	Силван се завъртя на пети и напусна помещението сред вихрушката от диплите на мантията си. Кайрин хвърли замислен поглед на Глокъс и побърза да последва краля. Стражите затвориха двойните врати зад тях и отново застанаха на пост.
	— Много бих искал да науча защо промени решението си, генерале — обади се тихо Глокъс.
	— Битките са несигурно нещо — сви рамене Конал. — Никой не може да каже как ще завършат. Никой не знае кой ще падне в жертва на враговете си. Ако Негово величество случайно пострада…
	— … ти ще го превърнеш в мъченик — довърши регентът, — както превърна в мъченици и родителите му. Ще обвиняват само теб. Дори за миг не се съмнявай в думите ми. Не бива да му позволяваш да отива. — Сега магьосникът говореше мрачно, отново потънал в собствените си мисли. — Имам предчувствието, че ако го направи, ще се случи нещо ужасно.
	— Ако не си забелязал, това ужасно нещо вече се е случило! — каза гневно Конал. — Магията ти те предава, Глокъс! Както и всички останали! Признай го!
	— Сега говорят страховете ти, приятелю — каза регентът. — Разбирам го и заради това ти прощавам, задето се съмняваш в магическите ми способности. Но само този път. — Гласът му заглъхна. — Обмисли добре думите ми. Ще се опитам да убедя Негово величество да промени решението си. Ако не успея, позволи му да отиде, но го дръж под око.
	— Остави ме! — извика грубо Конал. — Не се нуждая от някакъв си чародей, за да ми казва какво да правя!
	— Сега ще си отида — каза Глокъс, — но помни едно, генерале. Ти се нуждаеш от мен. Между Силванести и света стоя _аз_. Отблъснеш ли ме, отблъскваш всяка надежда. Само аз мога да те спася.
	Конал не отговори. Нито го погледна.


>	27
>	Докосването на мъртвите

	През същата вечер, през която Силваношей се подготвяше за първата си битка, Златна Луна също се готвеше за такава. За пръв път от много седмици насам тя най-сетне пожела да й донесат ръчно огледало. За пръв път откакто се бе извила ужасната буря, тя вдигна огледалото и се вгледа в лицето си.
	Като момиче Златна Луна бе много суетна. Единствена тя от цялото село бе надарена с рядка красота — само тя от всички жени в племето имаше коси като искрящ водопад, изплетен от копринените нишки на слънчевите и лунните лъчи. И понеже беше дъщеря на вожда, израсна разглезена и с голямо самочувствие. Застояваше се с часове наведена над купата с вода, само за да се възхищава на собственото си отражение. Младите войни от нейното племе я обожаваха и бяха готови на всичко за усмивката й. Всички, с изключение на един.
	Един ден Златна Луна се взря в очите на младия бездомен овчар на име Речен Вятър и видя истинското си отражение. Видя суетата и себелюбието си. Видя, че в неговите очи тя е просто грозно момиче и почувства срам и отчаяние. За него само, заради Речен Вятър, Златна Луна искаше да бъде красива.
	И наистина постигна мечтата си, но едва след като двамата заедно преминаха през тежки изпитания и непосилни мъки, щом прегърнати се изправиха безстрашно пред смъртта и я надвиха. Някъде по това време тя получи жезъла със син кристал. И бе надарена със силата да върне изцеряващата любов на боговете обратно на хората по света.
	На Речен Вятър и Златна Луна им се родиха деца. Двамата положиха големи усилия да обединят вечно спорещите племена на Хората от равнината. Намериха щастие в живота и в децата си, и в спътниците, които съдбата им бе определила по време на това чудно пътешествие. И гледаха нетърпеливо напред към дните, когато щяха да бъдат възнаградени с последната си почивка, когато заедно щяха да напуснат това измерение на съществуванието, за да се преместят в следващото, където и да бе то. И не изпитваха страх, понеже нищо не можеше да ги раздели.
	Но нещата не се бяха получили точно по този начин.
	Когато веднага след Войната на Хаоса боговете бяха изчезнали, Златна Луна не се присъедини към онези, които ругаеха решението им, но дълго скърби за тях. Осъзнаваше тяхната саможертва, или поне така смяташе. Боговете си бяха отишли, за да си отиде Хаосът, за да може светът най-сетне да намери мир. Навярно не ги разбираше напълно, но имаше вяра в тях, така че направи всичко възможно да облекчи горчивината и гнева, отровили живота на мнозина край нея.
	Някъде дълбоко в сърцето си Златна Луна вярваше, че един ден боговете ще се завърнат. Тази вяра значително отслабна, когато се бяха появили чудовищните дракони, донесли ужас и смърт над цял Ансалон, и изчезна напълно, щом до нея достигна вестта, че отвратителната драконеса Малис е убила Речен Вятър и една от дъщерите им. Тогава Златна Луна пожела да срещне смъртта. И наистина щеше да се прости с живота, ако точно тогава при нея не бе дошъл духът на Речен Вятър.
	Той я увери, че трябва да остане. Че трябва да продължи борбата, за да запази поне мъничко надежда за света. Понеже, ако го напуснеше, мракът щеше да победи.
	В началото не искаше да се вслуша в думите му, но после бе решила поне да опита.
	И наградата не закъсня. За втори път тя получи в дар способността да изцелява. Това не беше благословията на боговете, а по-скоро мистична сила, извираща направо от сърцето, която Златна Луна не разбираше напълно. Така тя отдаде дарбата си на останалите, а те се обединиха, за да построят Цитаделата на светлината. Там тя щеше да обучава в изкуството на изцелението и други като себе си.
	Златна Луна остаря в тази Цитадела. Тогава отново видя духа на Речен Вятър — все тъй млад и красив, какъвто го помнеше. И макар той да прикриваше умело нетърпението си, тя усещаше, че едва се сдържа и очаква единствено нея, за да завърши пътешествието.
	Златна Луна вдигна огледалото и се взря в лицето си.
	Чертите на старостта бяха изчезнали. Кожата й бе гладка. Хлътналите бузи отново се бяха закръглили и бяха добили розов цвят. Очите й така или иначе бяха запазили неукротимия си блясък и кураж, и надежда, които винаги я бяха карали да изглежда млада в очите на нейните последователи. Тънките, посивели устни още веднъж бяха напъпили с цвета на корал. Косата й — единствената й суета, въпреки че с възрастта се бе посребрила — се бе запазила гъста и здрава. Сега тя протегна млада ръка и пръстите й докоснаха златисто великолепие, в което обаче имаше нещо странно. Сега косата й се струваше по-груба, отколкото я помнеше.
	Внезапно си даде сметка защо толкова ненавижда този неискан, нетърсен и нежелан дар. Лицето в огледалото не беше нейното лице. Отражението там беше спомен за лицето й, и то спомен, който не бе неин. Беше чужд, като нечия друга идея за начина, по който е изглеждала. Лицето в огледалото бе съвършено, а Златна Луна добре знаеше, че никога не е било такова.
	Същото важеше и за тялото й. Младо, енергично, силно, слабо в кръста, с пълни гърди. Не това тяло помнеше тя. Сегашното беше без болежки, без изгризани нокти или дори един мазол на петата.
	Старата й душа не можеше да се вмести в тази нова плът. Старата й душа беше лека и весела, готова да поеме на път през вечността, доволна, че изоставя грижите на смъртните и техните неволи, но ето че нещо я бе заключило в затвор от кост, плът и кръв, които настойчиво изискваха своето. Не разбираше как или защо. Не успяваше да прозре причините. Знаеше само, че лицето в огледалото я ужасява.
	Тя постави огледалото обърнато върху тоалетната масичка и като въздъхна дълбоко, се приготви да напусне единствения затвор, от който можеше да излезе, докато през цялото време копнееше да напусне друг.


	През тази вечер появата на Златна Луна в залата на Големия лицей бе съпроводено с учудване и изумление. Точно както се опасяваше тя, трансформацията й бе приета за чудо и благословия.
	— Чакайте само да се разпространят слуховете! — шепнеха учениците. — Чакайте само да чуят хората! Златна Луна победила старостта и надвила смъртта! Сега вече ще започнат да се стичат на тълпи!
	Студенти и преподаватели се тълпяха около нея и се протягаха, за да я докоснат. Падаха на колене и целуваха ръцете й, после молеха да им даде благословията си и се отдалечаваха, преизпълнени с щастие. Само малцина се взираха по-внимателно и забелязваха болката и отчаянието върху младото, красиво лице, което същите тези хора разпознаваха най-вече заради сиянието в очите, заради мъдростта, с която бяха свикнали и уважаваха. Ала дори това сияние им се струваше само външен блясък — нездрав и трескав.
	Вечерта се оказа истинско изпитание. Решиха да организират в нейна чест пиршество и я принудиха да седне на почетното място. Чувстваше, че всички я гледат и беше права. Много малко от присъстващите успяваха да откъснат очи от Златна Луна, но дори те се взираха дълго, додето не им се стореше, че са прекалили, след което рязко отместваха погледи в някоя друга посока. Тя така и не успяваше да реши, кое е най-лошото. Нахрани се обилно, доста повече от обичайното. Новото й странно тяло настояваше за още и още, така че дори не успя да опита както трябва вкуса на храната. Не правеше нищо повече, освен да подклажда огън, който вероятно щеше да погълне самата нея.
	— След няколко дни ще свикнат с мен — повтаряше си безрадостно. — И ще престанат да забелязват, че съм така ужасно променена. Аз ще зная, но… Само ако можех да разбера защо ми беше причинено всичко това.
	Палин заемаше мястото вдясно от нея, но и той изглеждаше мрачен. Ровеше в храната си, додето най-сетне блъсна чинията, почти без да се докосне до съдържанието й. Не обръщаше внимание на разговорите около себе си, вглъбен в собствените си мисли. Златна Луна предположи, че магьосникът отново и отново преживява необикновеното си пътуване назад във времето и търси ключа към разгадаването на мистерията.
	Тасълхоф също не беше в особено добро настроение. Кендерът седеше съвсем близо до Палин, риташе краката на стола и от време на време изпускаше по някоя печална въздишка. Разбира се, повечето от приборите му за хранене, също така солницата и една пиперница изчезнаха из джобовете му, но действията му бяха вяли и продиктувани по-скоро от дългогодишния навик.
	— Утре ще ми помогнеш ли да картографирам лабиринта от жив плет? — попита неговият съсед, гномът. — Измислих напълно нов научен подход към проблема. Решението ми обаче изисква наличието на помощник и чифт чорапи.
	— Утре? — каза кендерът.
	— Да, утре — повтори гномът.
	Тас погледна Палин. Магьосникът погледна Тас.
	— С удоволствие — отвърна кендерът. Той се изхлузи от стола. — Хайде, Гатанко. Щеше да ми показваш кораба си.
	— А, корабът — гномът натъпка малко хляб в джоба си за по-късно. — _Неразрушимия XVIII_. Привързан е на док. Поне беше. Никога няма да забравя изненадата си, когато отидох да се кача на неговия предшественик, _Неразрушимия XVII_, само за да открия, че явно не е кръстен с най-подходящото име. Комитетът взе бързи мерки за промяна на дизайна обаче, и сега съм напълно уверен, че…
	Палин проследи отдалечаването на Тасълхоф.
	— Трябва да поговориш с него, Златна Луна — каза с нисък глас магьосникът. — Убеди го, че трябва да се върне.
	— Да се върне към смъртта? Как бих могла да поискам нещо подобно от Тас? Или от когото и да било другиго?
	— Зная — въздъхна Палин и потърка слепоочията си. — Повярвай ми, Първа учителко, бих искал да има някакъв друг начин. Но съм сигурен, че е трябвало да умре, а не е и светът е поел по грешен път.
	— Но и ти признаваш, че не си напълно уверен дали Тасълхоф, жив или мъртъв, има нещо общо със световните проблеми.
	— Не разбираш ли, Първа учителко… — започна кисело магьосникът.
	— Прав си. Не разбирам. Така че какво очакваш да му кажа? — попита остро тя. — Как бих могла да те посъветвам, щом аз самата не осъзнавам напълно случващото се? — Златна Луна поклати глава. — Той сам трябва да вземе решение. Не желая да се намесвам.
	Тя доближи ръка до гладката си буза. Усещаше, че пръстите докосват кожата й, но самата кожа остава безчувствена. Със същия успех можеше да докосва восъчния си образ.
	Пиршеството най-сетне беше приключило. Златна Луна се изправи. Останалите също станаха почтително. Един от послушниците, бликащ от енергия младеж, започна да аплодира. И други подеха и съвсем скоро всички аплодираха и викаха от възторг.
	Радостните възгласи изплашиха Златна Луна. Шумът ще привлече вниманието върху нас, бе първата й паническа мисъл. Чак секунда по-късно й остана време да се зачуди. Имаше необикновеното усещане, че са уловени в капан и че нещо зло търси в мрака. Чувството отмина бързо, ала възгласите им продължаваха да обтягат нервите й. Тя издигна ръце, за да ги накара да спрат.
	— Благодаря ви, приятели. Скъпи мои приятели — каза Златна Луна, като овлажни изсъхналите си устни. — Аз… Моля ви да ме пазите в сърцата си, да отправяте към мен добрите си помисли. Чувствам, че се нуждая от тях.
	Хората се спогледаха разтревожено. Никой от тях не бе очаквал точно тези думи от нея. Всички искаха да чуят за невероятното чудо, което я бе сполетяло. И че ще стори съвсем същото за тях. Златна Луна им даде знак да се разотиват. Пируващите полека започнаха да излизат навън, да се завръщат към своята работа и обичайните си занимания, като не спираха да поглеждат към нея и да разговарят тихо помежду си.
	— Простете, че ви безпокоя, Първа учителко — приближи се лейди Камила. Жената-рицар с всички сили се опитваше да не гледа към Златна Луна. — Но липсвате на пациентите в болницата. Чудех се, стига да не сте твърде уморена, дали не бихте дошли…
	— Да, естествено — каза с готовност Първата учителка, зарадвана, че има нещо за вършене. В работата поне за известно време щеше да намери забрава. А и ни най-малко не чувстваше умора. Тоест, нейното странно тяло не беше уморено. — Палин, искаш ли да ни придружиш? — попита тя.
	— Защо? Вие, лечителите, не можете да сторите нищо за мен — отвърна раздразнено той. — Зная какво говоря. Опитаха върху мен какво ли не.
	— Говорите с Първата учителка, сър — укори го твърдо лейди Камила.
	— Съжалявам, Първа учителко — каза магьосникът с лек поклон. — Моля, простете грубостта ми. Ужасно съм изтощен. Не съм спал от дълго време. Налага се да намеря кендера, след което отивам право в леглото. Желая ви лека нощ.
	Той отново се поклони, обърна се и започна да се отдалечава.
	— Палин! — повика след него Златна Луна, ала или той не я чу, или просто не пожела да спре.
	Първата учителка придружи лейди Камила до болницата — отделна постройка, разположена в имота на Цитаделата. Нощта бе хладна, необикновено хладна за това време на годината. Златна Луна се загледа към звездите и бледата луна, към която така и не бе успяла да навикне и която неизменно съглеждаше с уплаха и смущение. През тази нощ се взираше към звездите, но сега те й се струваха дори по-отдалечени от обичайното. За пръв път обаче погледна отвъд тях, към празната мрачина, която ги обгръщаше.
	— Както обгръща и нас — каза и потръпна.
	— Не ви разбрах, Първа учителко? — обади се лейди Камила. — На мен ли говорехте?
	Поне в един период от живота си двете жени се бяха изправили една срещу друга. Когато Златна Луна взе решението да издигне Цитаделата на светлината в Скелсий, лейди Камила се бе противопоставила. Вярна на Соламнийския орден, жената-рицар все още не бе загубила вярата си в старите, отдавна заминали си богове и изпитваше силно подозрение и недоверие към това така наречено „могъщество на сърцето“. Сетне бе станала свидетелка на неуморните усилия на мистиците в Цитаделата да донесат добро на света и светлина всред мрака. И постепенно заобича и започна да уважава Златна Луна. Беше готова да стори всичко за Първата учителка, както имаше обичая да казва, и го беше доказала на практика, влагайки огромно старание и купища пари, за да открие изгубеното дете, скъпо на Златна Луна, но изчезнало безследно преди цели три години, чието име избягваха да споменават на глас, за да не я натъжават.
	Златна Луна често мислеше за това дете, особено когато се разхождаше по брега.
	— Не беше нещо важно — рече тя. — Простете ми, лейди Камила. Зная, че навярно съм ужасна компания.
	— Ни най-малко, Първа учителко — отговори жената-рицар. — Струпало ви се е много.
	Двете продължиха разходката си към болницата в мълчание.
	Самата болница, разположена в един от централните кристални куполи на Цитаделата, представляваше огромна зала, изпълнена с легла, които се простираха в дълги редици от двете страни на пътека. Във въздуха се носеше сладкият аромат на билки, а леката музика добавяше към атмосферата и своите целебни качества. Лечителите сновяха между болните и използваха могъществото на сърцето, за да ги лекуват — могъщество, което Златна Луна за пръв път бе открила в себе си, изцелявайки умиращото джудже Джаспър Огнената Наковалня.
	Оттогава досега беше извършила множество чудеса, или поне така твърдеше мълвата. Изцеляваше онези, за които твърдяха, че няма надежда, наместваше кости в премазани тела само с едно докосване на ръката, възстановяваше живота в парализирани крайници, възвръщаше зрението на слепци. Чудесата, които вършеше, бяха не по-малки от онези по време на службата й в чест на Мишакал. Възможността да помага и да облекчава страданията на хората я изпълваше с благодарност, но при все това изцеляването не й бе донесло същата радост, както когато двете с богинята бяха работили съвместно, когато бе получила своя дар за пръв път.
	Преди година — или горе-долу толкова — способностите й бяха започвали да отслабват. В началото отдаваше загубата на напредналата си възраст. Ала не само тя изпитваше затруднения да лекува — същото се случваше и с останалите мистици.
	— Сякаш някой е дръпнал завесата между мен и пациента — каза й разстроено един от младите лечители. — Опитвам да дръпна завесата настрани, но се появява следваща и следваща. Вече не мога да достигна до болните.
	Пръснатите из цял Ансалон учители на Цитаделата изпращаха съвсем същите сведения за страшното явление. Някои го отдаваха на драконите, други — на Рицарите на Нерака. Сетне до тях започна да достига информация, че и мрачните мистици са почувствали отслабването.
	Златна Луна попита своя съветник Огледало — също и пазител на Цитаделата, дали не смята, че Малис има нещо общо с всичко това.
	— Не, Първа учителко, не смятам така — отговори Огледало. По това време той обладаваше човешката си форма на красив юноша със сребриста коса. В очите му имаше тъга и безпокойство — очи, които съдържаха в себе си мъдростта на цели векове. — Самият аз също чувствам, че магическите ми сили отслабват. Сред драконите се говори, че враговете ни изпитват сходни трудности.
	— Значи все пак си има и добра страна — каза тя.
	Огледало остана мрачен.
	— Страхувам се, че не, Първа учителко. Тиранинът, който усеща, че властта му се изплъзва, не отслабва хватката си, а я затяга.
	На прага на болницата Златна Луна спря. Леглата бяха пълни с пациенти — някои спяха, други разговаряха, а трети четяха. Атмосферата бе изпълнена с мир и покой. Лишени до голяма степен от способностите си, лечителите отново се бяха върнали към изпитаните билкови рецепти, използвани в дните веднага след Катастрофата. Във въздуха се носеше мирисът на градински чай и розмарин, на лайка и мента. Чуваше се съвсем лека музика. Чак сега Златна Луна усети с пълна сила влиянието на спокойното уединение и сърцето й успя да се отпусне. Може би това беше мястото, където лечителят щеше да успее да излекува сам себе си.
	Забелязала влизането на Първата учителка, една от главните лечителки веднага се приближи да я посрещне. Поздравът й, от чиста необходимост, беше съвсем тих, за да не се тревожат пациентите от суматохата и вълнението. Жената изрази радостта си от появата на Златна Луна и изумено се вторачи в лицето й.
	Първата учителка отвърна с няколко учтиви думи и побърза да се извърне, за да се спаси от щателното оглеждане. Тя попита как се чувстват пациентите.
	— Нощта е спокойна — отговори лечителката, докато я водеше навътре. — Имаме много болни, но за щастие само една малка част са в критично състояние. Имаме бебе, страдащо от круп, рицар със счупен по време на турнир крак и млад рибар, спасен от удавяне. Останалите се възстановяват бързо.
	— Как е сър Уилфър? — попита лейди Камила.
	— Кракът му зараства, милейди — отвърна лечителката, — но все още се чувства отпаднал. Настоява, че е готов да си тръгне, а не мога да го убедя, че ще бъде най-добре да остане още няколко дни до пълното си оздравяване. Зная, че тук изпитва ужасна скука, но ако вие…
	— Ще поговоря с него — кимна лейди Камила.
	Тя тръгна надолу покрай редиците легла. Повечето пациенти идваха от външните райони на Цитаделата, най-вече от градчетата и селата на Скелсий. Хората познаваха възрастната Златна Луна, понеже учителката често посещаваше домовете им. Ала не бяха виждали новата, младата Златна Луна. Повечето я смятаха за случаен посетител и не й обръщаха сериозно внимание, за което тя изпитваше силна благодарност. В далечния край на отделението беше люлката с бебето и неговата бдяща майка. Детето още кашляше и плачеше с почервеняло от треската лице. Лечителите вече бяха приготвили купа с билки, към които щяха да добавят гореща вода. Парата щеше да навлажни дробовете и да облекчи кашлицата на бебето. Златна Луна се приближи с намерението да размени няколко окуражителни думи с майката.
	Докато приближаваше люлката, забеляза, че над плачещото дете се е навела и нечия друга фигура. В началото я взе за някой от лечителите. Не разпозна лицето, но в крайна сметка не беше идвала тук от много седмици. Навярно бе някой от новите ученици…
	Златна Луна забави крачка. Спря напълно на около три легла преди бебето и неговата майка и се улови за дървената табла на едно от тях, за да не падне.
	Фигурата не принадлежеше на никой от лечителите. Нито пък на ученик. В нея нямаше живот. Над детето се рееше призракът на млада жена.
	— Извинете ме, Първа учителко — каза лечителката. — Ще отида да нагледам това болно дете.
	Тя се приближи и простря ръце над него, ала в същия миг призракът също протегна безплътни пръсти и улови дланите на лечителката.
	— Дай ми благословената си сила — прошепна призракът. — Трябва да я имам, защото ме грози забрава!
	Кашлицата на детето се влошаваше. Майката се приведе загрижено над него. Лечителката поклати глава и отдръпна ръце. Изцеляващото й докосване не бе успяло да помогне. Призракът беше откраднал енергията й за себе си.
	— Трябва да диша от тази пара — каза лечителката с изморен поглед, в който се четеше поредното поражение. — Така дробовете му поне за известно време ще се прочистят.
	Призракът на жената се оттегли. Мястото й тутакси бе заето от още нематериални фигури, втренчили жадни погледи в лечителката. Щом тя се премести до друго легло, призраците я последваха като едва забележима паяжина. А щом отново протегна ръце в опит да излекува следващия болен, всички се уловиха за тях, като викаха и стенеха:
	— Моя! Моя! Дай ми силата си!
	Златна Луна се олюля. Задържа се единствено благодарение на таблата на леглото. Стисна силно очи с надеждата, че страховитите създания ще изчезнат, ала когато ги отвори отново, откри, че са станали дори още повече. Безброй призраци се тълпяха и бутаха, като всеки се стараеше да открадне животворната енергия, бликаща от лечителите. Духовете на мъртъвците се движеха постоянно и неуморно, протичайки край Златна Луна като бурна, шумна река; и всички се движеха в една-единствена посока — на север. Онези, които успяваха да се приближат до някой от лечителите, не оставаха дълго. Нечий нечут глас им заповядваше да се присъединят към потока от останалите души, нечия невидима ръка ги дърпаше и увличаше обратно в бързите води.
	Реката от призраци промени посоката си и се завихри около Златна Луна. Мъртвите протягаха ръце, за да я докоснат, умоляваха я да им даде благословията си с кухите си шепнещи гласове.
	— Не! Оставете ме на мира! — извика тя и се сви. — Не мога да ви помогна!
	Някои от умрелите се отдалечиха, виейки от разочарование. Други се приближиха още повече. Дъхът им беше вледеняващ, а очите им горяха. Думите им бяха като дим, докосването им се сипеше като пепел по кожата й.
	В този момент осъзна, че я обкръжават стреснатите лица на живите.
	— Лечител! — викаше някой. — Бързо! Първата учителка!
	Лечителката, която ги бе посрещнала на влизане, не можеше да си намери място от притеснение. Да не би да беше обидила учителката с нещо? Дори не можеше да си го помисли.
	Златна Луна се отдръпна от нея като попарена. Мъртвите бяха навсякъде — дърпаха я за ръцете, теглеха полите на мантията й. Появяваха се още и още призраци и всеки един от тях се опитваше да я задържи поне за миг.
	— Дай ни… — молеха с ужасяващия си шепот. — Дай ни онова, от което имаме нужда… което трябва да получим…
	— Първа учителко! — извиси се гласът на лейди Камила над съскащите гласове. Звучеше така, сякаш е на ръба на паниката. — Моля ви, позволете ни да ви помогнем! Кажете ни какво ви мъчи!
	— Не ги ли виждаш? — изкрещя Златна Луна. — Мъртвите! — посочи тя. — Там, при детето! И при онази лечителка. Около мен! Мъртвите ни пресушават, те крадат силата и магията ни! Не ги ли виждаш?
	Край нея се надигнаха и други гласове, но на живите. Вече дори тях не можеше да разбере, а собственият й глас заглъхна. Почувства, че пада, без да може да направи нищо, за да се задържи на крака.
	Лежеше в болничното легло. Гласовете звучаха все така настоятелно. Тя отвори очи и видя, че лицата на мъртвите са навсякъде около нея.


>	28
>	Указът на дракона

	Генерал Медан рядко посещаваше щаба си в Квалинести. Крепостта бе изградена от човеците и притежаваше особена, целенасочена грозота. Ниска, правоъгълна, построена от сив пясъчник, със зарешетени прозорци и тежки, обковани с желязо врати, крепостта беше там с едно-единствено предназначение — да бъде трън в очите на елфите и да им напомня кой е истинският им господар. Никой елф не би се приближил до нея по собствено желание, макар мнозина да я бяха посещавали и особено едно от помещенията в дълбоките подземия, където отвеждаха арестантите „за разпит“.
	С течение на времето наместникът бе развил към тази сграда особена неприязън, която можеше да се сравнява единствено с тази на елфите. Предпочиташе да ръководи повечето от работата си от собствения си дом, в засенената беседка, окъпана в играещите лъчи на слънчевите зайчета. Освен това намираше песента на чучулигата за далеч по-приятна от писъците на изтезаваните и предпочиташе аромата на розите пред мириса на кръв.
	В последно време помещението с печална известност в зандана рядко влизаше в употреба. Елфите, които смятаха за бунтовници или сподвижници на бунтовниците, изчезваха като сенки и неизменно се изплъзваха, преди Рицарите на Нерака да са успели да ги арестуват. Медан много добре знаеше, че повечето от тях биват подпомагани в бягството си, вероятно чрез система от подземни тунели. В старите дни, когато за пръв път бе поел управлението на окупираната страна, може би щеше да обърне Квалинести отвътре навън, би копал, би разпитвал, би извикал на помощ Рицарите на Бодила, за да проучат всичко в детайли, в търсене на някаква забранена магия или просто за да измъчват стотици, докато открият истината. Но сега не пристъпи към нито едно от тези действия. Освен това страшно се радваше, че рицарите му успяват да арестуват все по-малко елфи. Понеже бе успял да намрази изтезанията и смъртта така, както се беше научил да обича Квалинести.
	Медан обичаше тази страна, обичаше красотата и ведрината, които протичаха през всичко тук, подобно на потока, проправяш искрящия си път през собствената му градина. Не че се беше научил да обича народа на Квалинести. Елфите си оставаха отвъд способността му за разбиране. По същия начин можеше да се каже, че обича слънцето, звездите или луната. Възхищаваше се от тях по начина, по който се възхищаваше от красотата на орхидеята, но не можеше да ги заобича. И понякога изпитваше завист към дългия живот, който им бе отреден, но също така и ги съжаляваше заради този дар.
	Медан, осъзна Джерард, не обичаше Лорана като жена, а по-скоро като въплъщение на цялата красота, която съдържаше в себе си новата му родина.
	При първото си влизане в жилището на наместника Джерард беше изумен и очарован. А изумлението му нарасна още повече, щом Медан гордо спомена, че лично е ръководил построяването на цялата къща и е оформил градината изцяло по свой вкус.
	Елфите едва ли биха живели в тази къща, понеже за техния вкус тя бе твърде подредена и строга. Самият наместник също не харесваше особено навика им да използват дървета за стени, висящи лозници за завеси или трева вместо покрив. Елфите се наслаждават на шепота и шумоленето в стените на къщите си нощем. Медан предпочиташе стените да пазят тишина и да го оставят да се наспи. Домът му бе изграден от грубо одялан камък. В знак на уважение към чувствата на местните жители, наместникът се бе погрижил строителството да не изисква отсичане на живи дървета.
	От каменните стени висяха бръшлян и грамофончета. Самата къща на практика бе скрита в цветя. Джерард трудно можеше да повярва, че в душата на такъв отявлен последовател на пътеките на мрака се крие подобна страст към красотата.
	Рицарят се бе преместил в къщата ден по-рано, малко преди настъпването на вечерта. Действащи под разпорежданията на Медан, мрачните мистици бяха изстискали и последните си сили, за да го възстановят почти напълно. Раната на крака му се беше затворила с изумителна бързина. Джерард с усмивка си представяше какъв гняв би ги обзел, ако разберат, че са употребили и сетната си останала магия, за да излекуват свой враг.
	Обитаваше цяло крило от къщата, което до пристигането му бе оставало празно под възбрана от страна на наместника, след като един ден бе заловил ординареца си да уринира в езерцето с рибките. Медан се беше погрижил нарушителят да получи назначение в най-отдалечения пост на елфическата граница, построен в непосредствена близост с пустошта, известна под името Прашните равнини. Надяваше се мозъкът на нещастника досега да е експлодирал от непоносимата жега.
	Макар и неголямо, жилището на Джерард бе доста удобно. Ако можеше да се съди по двата изминали дни на служба при наместника, задълженията му не бяха нещо особено. Медан ставаше рано. В слънчеви дни закусваше в градината, а в дъждовни — на покритата веранда, откъдето се откриваше изглед към нея. Работата на рицаря се състоеше в това, да стои зад стола на наместника, да налива чай в чашата му и да изказва съчувствието си от грижите на Медан с неговите най-зли врагове: листните въшки, личинките и торбестите червеи. Грижеше се да му предава пощата, допускаше посетители и носеше писмените му заповеди до неприветливата сграда на щаба, където неизменно го посрещаха завистливите погледи на останалите рицари, които не закъсняха да започнат с обидните забележки по адрес на „връзкаря“, „подлизуркото“ и „целувача на задници“.
	В началото Джерард се чувстваше неспокоен и напрегнат. Твърде много неща се бяха случили прекалено наведнъж. Само преди пет дни все още гостуваше на Лорана, а ето че сега беше пленник на Рицарите на Нерака и му оставаше живот само дотогава, докато Медан виждаше полза от него.
	Джерард бе твърдо решен да остане на служба при наместника, само за да може да открие шпионина в дома на кралицата. Веднага щом се добереше до тази информация, възнамеряваше да я предаде на Лорана и да извърши опит за бягство. А щом окончателно взе това решение, нервността му се стопи и той се отпусна напълно.
	След вечерята на Медан, новият му ординарец имаше задължението да вземе от щаба дневните доклади и списъка на затворниците — имената на онези, които се бяха измъкнали навреме и сега се търсеха като престъпници. Джерард взимаше със себе си и обичайните съобщения, пристигащи от различни части на континента. Както го бе предупредил самият наместник, идваха малко такива. Медан се интересуваше слабо от останалите гарнизони и останалите гарнизони на свой ред се интересуваха слабо от него. През същата вечер обаче, бе пристигнало такова съобщение, донесено лично от ноктестите лапи на един от драконидите на Берил.
	Джерард знаеше едно-друго за тези същества — изчадията, зародили се преди години от яйцата на добрите дракони, след като група чародеи бяха сполучили да ги откраднат и променят по магически път, но досега не беше виждал драконид със собствените си очи. При вида на пратеника — огромен бааз — веднага реши, че в бъдеще гледката едва ли ще му липсва.
	Драконидът стоеше на два крака, подобно на човек, но тялото му бе покрито с люспи. Ръцете му бяха големи и люспести и завършваха с остри ноктести пръсти. Лицето му силно наподобяваше това на гущер или змия, а в захилената му уста се виждаха остри зъби и дълъг, увиснал език. Късите дебели крила, израстващи от гърба му, постоянно помръдваха и раздвижваха въздуха наоколо.
	Пратеникът очакваше Джерард в сградата на щаба. Рицарят го съзря веднага щом влезе и се закова на място, надмогнат от внезапно обзелата го погнуса. Останалите рицари, които се размотаваха или излежаваха наоколо, наблюдаваха Джерард с мазни усмивчици, които се превърнаха в самодоволно хилене, когато забелязаха объркването му.
	Ядосан от малодушието си, Джерард се стегна, влезе с твърда крачка и подмина драконида, който се бе изправил с простъргване на ноктите на краката си при появата му. Дежурният офицер подаде дневните доклади на рицаря. Джерард понечи да си тръгне, но офицерът го спря.
	— Това също е за наместника — посочи с пръст към драконида, който вдигна глава и го изгледа злобно. — Граул има съобщение за него.
	Младият войн въздъхна едва забележимо. Сетне с видимо безгрижен вид и като се надяваше, че държанието му не изглежда чак толкова фалшиво, колкото му се струваше, той се приближи до отвратителното създание.
	— Аз съм ординарец при наместника. Дай ми писмото.
	Граул изщрака със зъби и вдигна калъфа със свитъка, но не му го връчи.
	— Заповедта е да го предам лично — заяви твърдо.
	Джерард очакваше драконидът да е едва ли не полуразумно същество, говорещо ако не неразбираем, то поне развален общ. Дори не подозираше, че е изправен срещу някой, който владее езика толкова добре, а следователно беше и достатъчно интелигентен. Последното го принуди да промени начина, по който смяташе да разговаря с него.
	— Ще му го предам аз — отговори той. — Напоследък имаше опити за покушение върху живота му, така че достъпът до дома му е ограничен. Имаш честната ми дума, че ще го получи лично.
	— Честна дума? Ето какво мисля за честната ти дума. — Езикът на Граул се плъзна от устата му и мляскащо се върна обратно, обливайки Джерард със слюнка. Драконидът пристъпи към него със стържещи по пода нокти. — Слушай сега — просъска той. — Праща ме благородната Берилинтранокс. Нарежданията й са да предам съобщението лично на наместник Медан и да изчакам отговора му. Въпросът не търпи отлагане. И смятам да изпълня заповедите й. Отведи ме при него.
	Джерард лесно можеше да изпълни исканията на драконида и да си спести цял куп неприятности. Имаше две причини да не го прави. Първо, беше взел твърдото решение, преди да даде съобщението на Медан, да го прочете сам, а това щеше да се окаже трудна задача, ако свитъкът останеше в скъпернически стиснатите лапи на Граул. Втората причина беше по-деликатна. Струваше му се странно неразбираема, но откри, че има далеч по-голямо значение. Някак не му се нравеше идеята гнусното същество да влезе в дома на наместника, ноктестите му крака да изровят дупки навсякъде в градината, да изпотъпче красивите цветя и редки растения, да събори маса мебели с опашката си, да се зъби, да опипва, да души и да се лигави над всичко, което попадне пред погледа му.
	Граул държеше свитъка в дясната си ръка. Мечът беше окачен на лявото му бедро. Това значеше, че е десняк, или поне така се надяваше рицарят, макар да съществуваше съвсем реалната възможност създанието да си служи еднакво добре и с двете ръце. Твърдо решен в бъдеще да направи някои проучвания върху навиците и особеностите на драконидската раса, Джерард измъкна меча си малко по-театрално, отколкото му се искаше и се хвърли срещу Граул.
	Драконидът стреснато направи първото, което му подсказа инстинкта: пусна свитъка на земята и посегна към меча си. Джерард се изви с котешка бързина, наведе се и вдигна свитъка. Сетне все така светкавично се надигна и заби рамо в диафрагмата на Граул с цялата сила и тежест на бронята си. Драконидът се олюля в звъна на меча и ножницата си, като размахваше диво криле и ръце в опит да запази равновесие, след което рухна върху една пейка и я превърна в купчина трески.
	Внезапното раздвижване и грубата атака срещу драконида накараха няколко от раните на рицаря да се отворят отново. Той си пое дълбоко въздух, за да притъпи болката, втренчи се за момент в пърхащото на пода същество, обърна се и като устоя на желанието да провери колко зле е пострадал от сблъсъка, понечи да излезе.
	Зад гърба му се разнесоха дращене и злобна ругатня. Джерард се изви с меч в ръка, възнамерявайки да приключи битката възможно най-бързо. За негово изумление, трима от Рицарите на Нерака също бяха извадили мечовете си и препречваха пътя на драконида.
	— Ординарецът на наместника има право — произнесе един от тях. Беше мъж на възраст, служил дълго в Квалинести, който дори си бе взел съпруга измежду жените на елфите. — Чували сме какво се говори за теб, Граул. Може и наистина да носиш съобщение от Берил. Но може и Берил да ти е дала заповед да ликвидираш Медан. Съветвам те да седнеш на останките от хубавата ни пейка и да чакаш. Ако наместникът прояви желание да разговаря с теб, ще дойде да те види.
	Граул се поколеба, втренчил гибелен поглед в рицарите. Двама от стражите също изтеглиха мечовете си и се присъединиха към другарите си. Драконидът изруга още веднъж, озъби се и отсечено прибра меча в ножницата му. Сетне измърмори нещо в смисъл, че се нуждае от свеж въздух, отиде при прозореца и остана загледан през него.
	— Тръгвай — каза възрастният рицар на Джерард. — Ние ще го наглеждаме.
	— Да, сър. Благодаря ви, сър.
	Рицарят изръмжа някакъв отговор и се върна към задълженията си.
	Джерард бързо напусна щаба. Улицата пред входа беше пуста. Елфите така или иначе не се доближаваха до сградата, без да е абсолютно наложително. Повечето от войниците или бяха на пост, или отдавна бяха отстъпили и сега спяха.
	Той тръгна надолу по улицата и скоро навлезе в града — или по-скоро в предградията му. Сега се намираше сред жителите на Квалиност, а в това се криеше не по-малка опасност. Медан го беше предупредил да не се разделя с шлема и нагръдника си и да ходи в щаба преди падането на нощта. Съвсем ясно си даваше сметка, че в момента отвсякъде или го наблюдаваха красиви лица и бадемовидни очи, или същите тези очи се извръщаха, за да не развалят прекрасната лятна вечер с вида на грозноватия човек.
	Джерард напълно осъзнаваше собствената си странност. В сравнение със слабите, стройни тела на елфите, неговото изглеждаше дебело и несъразмерно; косата му с цвят на слама — цвят, който и бездруго рядко се срещаше при елфите, вероятно им се струваше наистина чудноват. Грубите черти на лицето му пък, смятани за грозни дори от човеците, вероятно ги караха да потръпват.
	Младият рицар и сам разбираше защо някои хора мразеха толкова елфите. Чувстваше се по-низш от тях във всяко едно отношение — на вид, в своята култура, мъдрост и обноски. Единственият начин, по който някои човеци можеха да се почувстват по-издигнати от елфите, бе като ги покоряват, подчиняват на волята си, като ги измъчват и убиват.
	Джерард пое по пътя, водещ към къщата на Медан. Част от него въздъхна със съжаление, когато напусна улиците, на които елфите работеха и живееха, сякаш му се налагаше да премине от прекрасен сън направо към жестоката реалност. Но друга една част чувстваше облекчение. Вече не му се налагаше постоянно да се озърта през рамо, за да се увери, че никой не се промъква зад него, стиснал в ръката си нож.
	Уединеният дом на наместника се намираше на повече от миля нататък. Пътят се виеше между трепетлики, тополи и шумолящи върби, чиито отпуснати клони се полюшваха по течението на бълбукащо поточе. Отминалият ден беше необичайно прохладен за този сезон на годината, като във въздуха вече се носеше полъхът на приближаващата есен. Когато измина половината разстояние до къщата на Медан, Джерард внимателно се огледа нагоре и надолу по пътя и се вслуша напрегнато за звуци от чужди стъпки. След като не чу и не видя никой, той излезе от пътя и приближи до поточето. Приклекна, като се престори, че иска да пие от водата и започна да разглежда свитъка.
	Беше запечатан с восък, но с това лесно щеше да се справи. Извади ножа си и положи острието върху един нажежен от следобедното слънце камък. Когато острието се сгорещи достатъчно, Джерард внимателно подпъхна върха му под восъчния печат. Успя да отдели печата непокътнат и го остави върху парче дървесна кора, за да бъде на сигурно място. Огледа калъфа за последен път, понечи да го отвори, но се поколеба.
	Канеше се да прочете съобщение, предназначено за неговия командир. Вярно, че Медан беше врагът и в действителност Джерард не му дължеше лоялността си, но все пак ставаше дума за лично писмо, предназначено единствено за очите на наместника. Никой човек, който уважаваше себе си, не би прочел чужда кореспонденция. И със сигурност никой соламнийски рицар не би паднал чак дотам. Кодексът на честта определяше употребата на шпиони срещу врага като „безчестна и вероломна“ практика. Спомняше си дори точния откъс, в който се казваше:
C>
	Някои твърдят, че шпионите са нещо полезно, че информацията, която те доставят чрез низки и престъпни методи, често се оказва необходима за нашата победа. Ние, рицарите, отговаряме, че победа достигната по този начин не е никаква победа, а пълно и окончателно поражение, така щото, ако изоставим основните принципи на честта, заради която се борим, какво ни прави по-различни от нашите врагове?
C$
	— Наистина какво? — запита се той, като продължаваше да държи неотворения калъф в ръцете си. — Нищо, предполагам. — Той бързо отвори капака, хвърли един последен поглед към гората, извади пергамента, разви го и започна да чете.
	Внезапно усети как му призлява и го побиват ледени тръпки. Той се отпусна на брега и продължи да чете невярващо. Когато най-сетне стигна до края, се замисли дълбоко. Първата му мисъл беше да изгори ужасното писмо, за да не достигне никога до целта си. Все пак нямаше смелост да предприеме подобна стъпка. Прекалено много очи го бяха видели да го взима. Зачуди се дали да не го изгори и замени с друго, но почти моментално отхвърли тази налудничава идея. Не разполагаше нито с пергамент, нито с перо, нито с мастило. А и Медан навярно познаваше почерка на писаря, чиито услуги използваше драконесата.
	Не, разтърси глава той с натежало сърце, не можеше да направи нищо друго, освен да го предаде на наместника. В противен случай щеше да се изложи на опасност, а сега вероятно единствен той можеше да направи нещо, за да застане на пътя на злия замисъл на дракона.
	Медан навярно вече се чудеше къде ли се е запилял ординарецът му. И бездруго вече се беше забавил достатъчно. Той забързано нави съобщението, пъхна го в тръбата, внимателно върна восъчния печат и се увери, че здраво е залепнал на място. Сетне сложи чудовищното писмо в пояса си, като внимаваше да не се докосва до него повече от необходимото и се затича към дома на наместника.


	Намери Медан в градината, додето командващият правеше обичайната си разходка след вечеря. Чувайки приближаването на стъпките му, наместникът се обърна.
	— А, Джерард. Закъсняхте. Вече започвах да се тревожа, че нещо се е случило с вас. — Той се вгледа внимателно в ръката на война. — И наистина е така. Ръката ви кърви.
	Младият рицар хвърли бегъл поглед към ръкава на ризата си и откри, че е почервенял. Заниманието с писмото напълно го бе накарало да забрави и за раните си, и за сблъсъка с драконида.
	— В щаба имахме малък спор — каза той, като много добре му беше известно, че Медан рано или късно ще научи какво е станало. — Ето дневните доклади. — Той постави документите на масата в зашумената беседка, където наместникът обикновено се занимаваше с четенето им. — Има и външно съобщение от драконесата Берил.
	Медан го взе с изкривено лице. Не го отвори веднага. Далеч повече го интересуваше как е протекъл боят в щаба.
	— За какво спорихте, сър Джерард?
	— Пратеникът драконид настояваше да ви предаде съобщението лично. Вашите рицари решиха, че това не е необходимо и настояха да изчака отговора ви там.
	— По ваше внушение, сър? — попита Медан с усмивка. — И съвсем правилно. Граул никога не ми е вдъхвал доверие. Кой знае какво се върти из този гущеров мозък. Не може да му се вярва.
	Той насочи вниманието си към съобщението. Джерард отдаде чест и тръгна да си ходи.
	— Не, не. Почакайте. Налага се да отговоря бързо — спря го наместникът и се задълбочи в четене.
	Джерард, който вече познаваше всеки ред така, сякаш е бил жигосан в мозъка му, проследи как изражението на Медан започна да се променя. Устните му се превърнаха в тясна черта, а мускулите на челюстта му изпъкнаха. В случай, че проявеше дори най-малкия признак на радост, младият рицар възнамеряваше да го убие — независимо от последствията.
	Медан очевидно не изпитваше задоволство. Дори напротив. Лицето му изгуби цвета си, стана жълто, а сетне посивя. Той довърши писмото, след което очите му решително пробягаха още веднъж през редовете. Когато приключи, той смачка пергамента, изруга и го захвърли на алеята.
	Скръсти ръце на гърди и обърна гръб на Джерард, за да възвърне самообладанието си. Младият рицар очакваше мълчаливо какво ще последва. Може би сега беше идеалният момент да се извини и да напусне градината, но отчаяно искаше да разбере как смята да постъпи наместникът.
	Най-сетне Медан се обърна към него. Той погледна към смачкания пергаментов лист, след което се взря и в Джерард.
	— Прочети го — нареди му той.
	— Сър — смотолеви рицарят. — Не е предназначено за…
	— Прочети го, проклет да си! — изкрещя наместникът. Като положи огромно усилие да се успокои, той добави: — Имаш позволението ми. Трябва да обмисля действията си, да реша как и какво да отговоря на драконесата. Предпазливост — смъмри се той. — Предпазливост, това се иска от мен, или всичко ще бъде загубено!
	Джерард вдигна писмото и го изглади.
	— Прочети го на глас — заповяда Медан. — Може пък да не съм разбрал. Може би има поне някоя част от него, която не съм схванал както трябва. — В гласа му се долавяше отровна ирония.
	Младият рицар прескочи формалните обръщения в началото и се насочи направо към основния текст.
C>
	Беше ми доложено — зачете той — от едного, чиито интереси съвпадат с моите, че докато е пребивавал незаконно на моя територия, изпадналият в немилост чародей Палин Маджере е открил ценен и удивителен магически артефакт. Приемам, че този артефакт ми принадлежи, следователно го искам и ще го получа.
	Информаторите ми освен това твърдят, че Палин Маджере и придружаващият го кендер са избягали в Цитаделата на светлината. Давам на елфическия крал Гилтас три дни, за да намери и устройството, и виновниците, които го запазват за себе си, и още три дни, за да ми ги доведе.
	В добавка кралят трябва да ми донесе главата на елфидата Лораналанталас, която е дала убежище на чародея и кендера в дома си и им е съдействала да избягат.
	Ако в края на шестдневния срок предателката, артефактът и крадците не са в ръцете ми, ще наредя разрушението на Квалинести да започне. Всички мъже, жени и деца в тази противна страна ще бъдат предадени на меч или огън. Никой не ще избегне възмездието ми. Колкото до онези в Цитаделата на светлината, които са дали подслон на престъпниците, за наказание ще наредя Цитаделата да бъде изравнена със земята, а магическият артефакт да бъде изровен измежду пепелта и костите им.
C$
	Джерард беше изключително благодарен, че веднъж вече е имал възможността да прочете писмото. В противен случай едва ли щеше да му се удаде да го направи с такова спокойствие. Дори и така обаче, на няколко пъти бе принуден да прикрива чувствата си с престорена кашлица. Когато свърши, той вдигна глава и забеляза, че Медан го наблюдава много внимателно.
	— Е, какво мислиш? — попита наместникът.
	Джерард прочисти гърлото си.
	— Мисля, че е проява на чиста арогантност от страна на драконесата да ви заповядва по такъв начин, милорд. Рицарите на Нерака не са личната й армия.
	Мрачното изражение на Медан се смекчи. Той почти се усмихна.
	— Отличен аргумент, Джерард. Само ако беше верен! За нещастие, Върховното командване пропълзя по корем пред драконесата още преди години.
	— Невъзможно е да иска това от вас, милорд — произнесе внимателно младият рицар. — Не би могла да го мисли наистина. Да заличиш цяла раса…
	— Би могла и го иска — отговори с потъмняло лице наместникът. — Виж само как постъпи с Кендердом. Изколи малките досадници с хиляди. Не че смъртта на кендерите е кой знае каква загуба за света. Но това само доказва, че ще постъпи така, както твърди.
	Джерард бе чувал някои соламнийски рицари да се изразяват по абсолютно същия начин за кендерите. Спомняше си, че приемаше приказките им с усмивка. Познаваше соламнийци, които едва ли биха имали нещо против и срещу изчезването на елфите. „Смятаме се за толкова по-добри, по-морални и достойни от Мрачните рицари — каза си той. — В действителност единствената разлика помежду ни е бронята. Независимо дали е сребърна или черна, тя маскира еднакви предразсъдъци и сходната липса на толерантност и невежество.“ Внезапно се почувства дълбоко засрамен.
	Медан крачеше напред-назад по алеята.
	— Проклети да са тези елфи! През всички тези години се трудех, за да ги спася, а сега всичко се оказва загубено! Проклета да е Кралицата-майка! Ако само ме беше послушала! Но не. Тя трябваше да се съюзи с бунтовниците и подобните на тях. Какво излезе от всичко това? Обрече и себе си, и народа си, освен ако…
	Той престана да крачи, скръсти ръце зад гърба си и се замисли невиждащо. Робата му, ушита от елф, по елфическа кройка и проект, се отпусна свободно по тялото му. Поръбеният с копринена ивица подгъв достигаше почти до земята. Джерард също мълчеше, потънал в собствените си мисли — объркано кълбо от ярост срещу драконесата, задето искаше да унищожи елфите, както и срещу собствения си вид, към всички тях, които през годините просто стояха отстрани и наблюдаваха, без никакво желание да се намесят или да се опитат да я спрат.
	Медан вдигна глава. Беше взел решение.
	— Този ден дойде по-бързо, отколкото очаквах. Не желая да взимам участие в геноцид. Не изпитвам угризения, когато убивам друг войн в сражение, но не възнамерявам да коля наред цивилни, които нямат и най-малката възможност да се защитят. Смятам подобно поведение за върха на малодушието, а и не искам да нарушавам клетвата, която дадох при посвещението си в рицарство. Може би все пак има начин да спрем драконесата. Но се нуждая от помощта ти.
	— Имате я, милорд — произнесе Джерард.
	— Налага се да ми се довериш — повдигна едната си вежда наместникът.
	— Както и вие на мен, милорд — отговори с усмивка младият рицар.
	Медан кимна. Беше човек на бързите и решителни действия, така че не губи време в повече приказки и се настани зад масата. Посегна за хартия и мастило.
	— Налага се да спечелим още малко време — заяви, докато пишеше бързо. — Ще върнеш отговора ми на Граул, но драконидът не бива да се добира до господарката си. Разбираш ли?
	— Да, сър — отговори Джерард.
	Наместникът довърши, пръсна попивателна прах по хартията, за да изсъхне по-бързо мастилото, нави писмото и го подаде на младия рицар.
	— Сложи това в същия калъф. Не е необходимо да го запечатваш. Вътре пише, че съм верен слуга на Нейно благородие и че ще се подчиня на заповедите й. — Медан се изправи. — Когато изпълниш задачата си, отивай право в Кралския палат. Ще наредя да те допуснат. Налага се да побързаш. Берил е опасен противник и не може да й се има вяра. Възможно е вече да е решила да действа сама.
	— Да, милорд — каза Джерард. — А къде ще бъдете вие, милорд? Къде мога да ви открия?
	Наместникът се усмихна мрачно.
	— Аз ще се занимая с ареста на Кралицата-майка.


	Наместник Медан се спусна по пътеката, водеща от градината към главната постройка в скромното имение на Лорана. Нощта отдавна се бе спуснала. Беше взел със себе си факла. Пламъците й опърляха висящите цветя, покрай които минаваше и караше листата на дърветата да се съсухрят и почерняват. Към огъня се спускаха заблудени насекоми. Чуваше цвърченето им.
	Наместникът не носеше обичайното си елфическо облекло. Вместо това бе сложил церемониалната си броня. Когато Келевандрос отвори вратата под напора на ехтящите удари върху нея, елфът бързо отбеляза промяната. Той изгледа Медан с опасение.
	— Наместник. Добре дошли. Моля, влезте. Ще уведомя кралицата, че има посетители. Ще ви посрещне в разсадника.
	— Предпочитам да остана където съм сега — отговори рицарят. — Кажи на господарката си, че ще почакам тук. Предай й — добави тежко, — че трябва да облече нещо подходящо за пътуване. Може би една наметка ще й бъде от полза. Нощният въздух е доста хладен. И й кажи да побърза.
	Докато говореше, той напрегнато оглеждаше градината, като особено дълго задържаше вниманието си върху най-тъмните ъгли.
	— Мадам ще поиска да узнае причината за молбата ви — изрече колебливо Келевандрос.
	Медан го блъсна толкова силно, че прислужникът измина залитайки почти целия вестибюл.
	— Доведи я още сега — нареди му той.
	— Пътуване? — повтори удивено Лорана. Намираше се в разсадника и се преструваше, че слуша как Калиндас й чете от един древен елфически текст. В действителност не си спомняше и дума от чутото. — И къде заминавам?
	Келевандрос поклати глава.
	— Наместникът не пожела да ми каже, мадам. Държи се много странно.
	— Това не ми харесва, кралице — обади се Калиндас, като остави книгата настрана. — Първо, задържане в собствения ви дом, а сега това. Не бива да ходите с него.
	— Съгласен съм с брат си, мадам — допълни Келевандрос. — Ще му кажа, че не се чувствате добре. Ще постъпим така, както се бяхме разбрали по-рано. Още тази нощ ще ви прекараме през тунелите.
	— Не — отвърна решително Лорана. — Искаш от мен да избягам в безопасност и да изоставя народа си? Донеси наметката ми.
	— Мадам — осмели се да каже той, — умолявам ви…
	— Донеси наметката ми — нареди Лорана. Тонът й беше внимателен, но твърд и нетърпящ по-нататъшно обсъждане.
	Келевандрос мълком се поклони.
	Калиндас отиде да донесе връхната дреха, докато брат му придружи Лорана до предната врата, където наместникът очакваше появата й.
	Щом я забеляза, той се стегна.
	— Лораналанталас от Дома на Солостаран — каза официално, — вие сте арестувана. Съветвам ви да се предадете доброволно.
	— Така ли? — попита съвсем спокойно Лорана. — Какви са обвиненията? Или по-точно, има ли някакви обвинения? — поправи се тя и се обърна така, че Калиндас да я наметне.
	Прислужникът понечи да го стори, но Медан взе дрехата от ръцете му и с мрачно изражение покри раменете на кралицата с нея.
	— Обвиненията са неизброими, мадам. Даване на подслон на човешки магьосник, търсен от Сивите мантии. Укриване на важна информация за важен магически артефакт, който магьосникът е имал в себе си, след като, съгласно закона, всички магически предмети в Квалинести трябва да бъдат предавани на драконесата. Подпомагане и насърчаване на престъпника да избяга от страната, взимайки артефакта със себе си.
	— Разбирам — каза Лорана.
	— Опитах се да ви предупредя, мадам, но не пожелахте да ме чуете — заяви Медан.
	— Да, опитахте, наместник, за което съм ви благодарна. — Кралицата пристегна наметката около шията си с инкрустирана със скъпоценен камък игла. Ръцете й дори не потрепнаха. — Какво ще стане с мен, наместник?
	— Имам заповеди да ви екзекутирам, мадам — отговори той. — Трябва да изпратя главата ви на дракона.
	Калиндас възкликна. Келевандрос нададе дрезгав вик и се хвърли към наместника, търсейки гърлото му с голите си ръце.
	— Спри, Келевандрос! — нареди Лорана, като застана между него и Медан. — Това няма да помогне! Веднага прекрати тази лудост!
	Келевандрос отстъпи, като дишаше тежко и се взираше с омраза в наместника. Калиндас взе ръката му, ала брат му гневно я измъкна.
	— Елате, мадам — каза наместник Медан.
	Той й предложи подкрепата си. Факлата пушеше и цвърчеше. Надвисналите над портика орхидеи се свиваха попарени.
	Лорана положи ръка върху ръката на наместника. Обърна се към двамата братя, които пребледнели и с потъмнели очи наблюдаваха как я отвеждат на смърт.
	„Кой? — запита се със свито сърце тя. — Кой от вас?“


>	29
>	Затвор от кехлибар

	Над Силванести настъпваше необичайно студена лятна утрин.
	— Чудесен ден за сражение, господа — каза Мина на събралите се офицери.
	Галдар пръв подхвана радостните възгласи, които разтърсиха речните брегове и накараха трепетликите да потръпнат.
	— И нека храбростта ни накара елфите също да потреперят — обади се капитан Самювал. — Днес победата ще бъде наша, Мина! Не можем да се провалим!
	— Дори напротив — отвърна хладно тя. — Днес ще срещнем поражението си.
	Рицари и офицери се втренчиха оглупяло в нея. Бяха я виждали да прави чудо след чудо, додето чудесата бяха станали толкова много, че взети заедно приличаха на чинии, спретнато струпани една върху друга в долапа на грижовна домакиня. Идеята, че тези чудеса най-сетне ще се сгромолясат и превърнат в купчина от натрошени парчета, беше като катастрофа, в която не ти се иска да повярваш. Така че просто не й повярваха.
	— Шегува се — каза Галдар, опитвайки да разведри обстановката с пресилен смях.
	Мина поклати глава:
	— Днес ще изгубим своята битка. Срещу нас ще се изправи хилядна армия от елфи. При съотношение две към едно не можем да спечелим.
	Рицарите и офицерите се спогледаха смутено. После се взряха мрачно и със съмнение в нея.
	— Но макар днес да ни е писано да загубим — продължи тя, като се усмихваше едва-едва, а очите й с цвят на кехлибар горяха с тайнствен блясък, който караше лицата, отразени в тях да изглеждат като малки звезди, — през същия този ден ще спечелим войната. Но само ако ми се подчинявате безпрекословно. Само ако следвате заповедите ми съвсем точно.
	Мъжете се усмихнаха широко и започнаха да се отпускат.
	— Така да бъде, Мина — извикаха неколцина, а останалите нададоха ликуващи викове.
	Водачката вече не се усмихваше. Кехлибарените очи се плъзнаха през тях, накараха ги да замръзнат на мястото си.
	— Ще се подчините на заповедите ми, дори и да не ги разбирате. Ще ми се закълнете в това на колене пред Безименния Бог, който е свидетел на клетвата ви и ще стовари целия си гняв върху онзи, който я наруши. Заклевате ли се?
	Рицарите се отпуснаха на колене в полукръг пред нея. Извадиха мечовете си и ги уловиха за остриетата, точно под дръжките. После ги издигнаха към нея. Капитан Самювал също коленичи и сведе глава. Минотавърът остана на крака. Мина обърна очи към него.
	— От теб, Галдар, повече от всеки друг зависи изходът на сражението. Ако откажеш да ми се подчиниш, ако откажеш да се подчиниш на Бога, който ти върна ръката на войн, всички сме загубени. Всички. И особено ти.
	— Какви са заповедите ти, Мина? — попита дрезгаво той. — Искам да бъда готов.
	— Не, Галдар — каза внимателно тя. — Или ми имаш доверие, или не. Или вярваш в Бога, или не вярваш. Кое ще бъде?
	Съвсем бавно минотавърът също коленичи пред нея. Съвсем бавно и той извади меча си от ножницата му и го издигна като останалите. Държеше го с ръката, която Богът му беше върнал.
	— Кълна се, Мина! — изрече Галдар.
	Останалите произнесоха като един:
	— Кълна се!


	Мястото на сражението се намираше на обширно обработваемо поле непосредствено до река Тон-Талас. Войните на елфите тъпчеха пшеничени класове с обутите си в кожени ботуши крака. Стрелците заеха позиции сред едно каре от високи царевични стълбове. Генерал Конал разположи командната си палатка близо до прасковена градина. Ръцете на голямата вятърна мелница се преобръщаха безкрайно, проскърцвайки на вятъра, който носеше със себе си нещо от аромата на предстоящата реколта.
	И наистина — това поле щеше да даде своя урожай. Очакваше го жестоката жътва на млади животи. А когато всичко приключеше, водите под вятърната мелница щяха да поаленеят.
	Плодородното поле стоеше между напредващия враг и столицата на елфите, които възнамеряваха да се противопоставят тук, преди да е станало твърде късно и Мрачните рицари да са навлезли в самото сърце на родните им земи. Народът на Силванести беше оскърбен, обиден и разгневен. От стотици години ничий вражески крак не бе пристъпвал из тези свещени местности. Единственият противник, с когото се бяха сблъсквали, беше създаден от самите тях — измамният сън на Лорак.
	Техният прекрасен магически щит ги беше предал. Не знаеха как или защо, но повечето от елфите смятаха, че се е случило благодарение на злокобните интриги на Рицарите на Нерака.
	— В този момент, генерале — казваше Глокъс — залавянето на тяхната водачка е от първостепенна важност. Заловете момичето, за да можем да го разпитаме. Тя ще признае как са успели да измамят вълшебството на бариерата.
	— И какво те кара да смяташ, че ще признае? — попита Конал, раздразнен от непрестанното му бръщолевене на тази тема.
	— Може и да откаже — увери го съветникът, — но няма да има никакъв избор. Ще използвам изпитанието на истината.
	Двамата се намираха в командната палатка на генерала. Рано тази сутрин бяха провели среща с офицерите от ръководния състав на армията, които бяха изразили съгласието си, че стратегията им е превъзходна. Конал ги бе освободил, за да разположат частите си. Докладите съобщаваха, че противникът се намира на около пет мили от тях. Според съгледвачите Рицарите на Нерака бяха спрели, за да се въоръжат и да сложат броните си. Очевидно се готвеха да влязат в битка.
	— Не мога да си позволя толкова хора, за да заловим един-единствен офицер, Глокъс — отвърна Конал, докато записваше нарежданията си в една голяма книга. — Ако момичето попадне в плен по време на сражението, хубаво. Ако пък не… — Той сви рамене и продължи да пише.
	— Аз ще се заема със залавянето й, генерале — обади се Силваношей.
	— Абсолютно съм против, Ваше величество — каза регентът бързо.
	— Дайте ми малък конен отряд — настоя Силван, заставайки пред Конал. — Ще ги обходим по фланга и ще излезем в гърба им. Ще изчакаме, докато битката навлезе в разгара си, ще се вклиним в тях, ще елиминираме телохранителя й и ще я изтеглим обратно към нашите линии.
	Генералът вдигна очи.
	— Сам твърдеше, Глокъс, че е важно да открием начина, по който тези зверове са проникнали през щита. Мисля, че планът на Негово величество не е за изхвърляне.
	— Негово величество се излага на твърде голяма опасност — запротестира съветникът.
	— Ще наредя на собствените си телохранители да го придружат — каза Конал. — Кралят ще бъде в пълна безопасност.
	— Най-добре да се откажем — произнесе тихо Глокъс.
	Генералът игнорира предупреждението му и се приближи до картата, за да я разгледа. Той сложи пръст в една определена точка:
	— Предполагам, че водачката им ще разположи полевия си щаб на тази височина. Тъкмо там трябва да потърсите нея и нейния телохранител. Направете обхода през тази горичка и излезте на открито оттук. Така на практика ще се появите изневиделица. Елементът на изненада ще бъде пълен и ще успеете да ударите доста преди да ви забележат. Какво ще кажете, Ваше величество?
	— Планът ви е отличен, генерале — кимна ентусиазирано Силван.
	Щеше да носи съвсем нова броня — красиво и чудно изработена. Нагръдникът бе увенчан със символа на звездата с дванайсет лъча, стоманеният шлем беше оформен като две лебедови крила. Имаше нов меч и знаеше как да го използва, тъй като още от пристигането си в Силваност бе започнал занимания с експерт по фехтовка, който се изразяваше с възторг за уменията на Негово величество. През този ден победата щеше да принадлежи на елфите и младият крал възнамеряваше да играе съществена роля в нея — роля, която да бъде запомнена и препредавана на поколенията в приказки и песни.
	Той излезе от палатката, нетърпелив да се приготви за битката.
	Глокъс се позабави още малко.
	Конал отново се бе върнал към работата си. Съветникът не отронваше и дума, ала генералът усещаше присъствието му така, както някой долавя гладните очи, втренчени към него откъм смрачена гора.
	— Остави ме. Нямам време за теб.
	— Тръгвам. Исках само да ти напомня още веднъж какво ти казах. Кралят трябва да бъде в пълна безопасност.
	Генералът въздъхна и вдигна очи.
	— Ако пострада, вината няма да е моя. Не съм някакъв великан, че да вдигам ръка срещу собствената си раса. Онзи ден се изказах твърде прибързано, без да мисля. Ще заповядам на охраната си да го пази така, все едно е родният ми син.
	— Отлично, генерале — кимна Глокъс с прекрасната си усмивка. — Чувствам неимоверно облекчение. Всичките ми надежди за тази страна и нейния народ се градят върху него. Силваношей Каладон трябва да живее, за да управлява Силванести в продължение на дълги години. Както и неговият дядо преди това.


	— Сигурен ли си, че няма да размислиш и да се присъединиш към нас, Кайрин? Битката ще бъде тъй велика, че ще се празнува от всяко следващо поколение!
	Силван се размърда, докато оръженосецът му се опитваше да закопчае всички каиши на инкрустираната броня. Кожата беше съвсем нова и корава и отказваше да прилегне по най-подходящия начин, а непрестанното местене на краля затрудняваше усилията на оръженосеца още повече.
	— Ако Ваше величество поне за миг застане мирен! — помоли отчаяно той.
	— Съжалявам — каза Силван и наистина замръзна, но търпението му се изчерпи само след няколко секунди. Той отново обърна глава към Кайрин, който седеше на походното легло и наблюдаваше приготовленията му. — Бих могъл да ти заема броня. Имам още един пълен набор.
	Братовчед му поклати глава.
	— Чичо ми е дал съвсем ясни нареждания. Ще разнасям заповедите и съобщенията между офицерите. Никаква броня за мен. Трябва да бъда възможно най-подвижен.
	Прозвуча тръбен призив, който накара младия крал да подскочи от такова нетърпение, че поне четвърт час здрава работа по облеклото му отиде на вятъра:
	— Забелязали са враговете ни! Побързай, глупако!
	Оръженосецът шумно си пое дъх, но успя да сдържи езика си зад зъбите. Кайрин също се включи в приготовленията и скоро благодарение на общите им усилия Силван най-сетне се изправи в пълния си блясък.
	— Бих те прегърнал за късмет, братовчеде — каза Кайрин, — но ще нося натъртванията от това цяла седмица. Все пак ти желая всичкия късмет на света — произнесе малко по-сериозно, докато двамата си стискаха ръцете, — макар да не мисля, че ще ти бъде нужен.
	За миг Силван остана мрачен и замислен.
	— Самар често казваше, че битките са рисковано нещо. Храбростта дори на едного може да спаси деня така, както нечие малодушие би могло да го съсипе напълно. Боя се, братовчеде, боя се повече дори от смъртта, че може да се окажа страхливец и да избягам от бойното поле. Неведнъж съм виждал как се случва. Виждал съм как добри и храбри мъже падат на колене и треперят, и хленчат като малки деца.
	— Твърдият дух на баща ти и непоколебимия кураж на майка ти тече в твоите вени — увери го Кайрин. — Няма да предадеш паметта им. Няма да предадеш народа си, нито себе си.
	Младият крал пое дълбоко дъх. Във въздуха се носеше уханието на цветя. Той издиша бавно. Слънчевите лъчи грееха от небесата меко като мед. Навсякъде край него се долавяха познати звуци и аромати — звукът на война, миризмата на кожа и пот, — с които се бе родил, които бе научен да ненавижда, но и по някакъв странен начин да обича. През целия си живот бе имал за детска площадка бойното поле, а за люлка — палатката на командира. Тук, осъзна той, се чувстваше повече у дома, даже в сравнение с прекрасния си дворец.
	Той се усмихна печално и излезе навън в блестящата сребърно-златна броня, за да бъде посрещнат от радостните викове на хората си.
	Тактиката и на двете страни беше проста. Елфите оформиха редици пред полето, разполагайки стрелците си отзад. Армията на Рицарите на Нерака разтегли позициите си между редките дървета в основата на хълма, с надеждата да увлекат елфите в стремителна атака.
	Конал имаше достатъчно ум, за да не се хване на уловката. Дори търпението да липсваше в собствените му войни, генералът разполагаше с достатъчни запаси от здрав разум, за да ги удържа със силна ръка. Времето беше на негова страна — цялото време на света. Същото обаче не важеше за Рицарите на Нерака. Провизиите им бяха на привършване и трябваше да действат възможно най-бързо.
	Към средата на следобеда откъм възвишенията се разнесе неприятният звук на тръба. Елфите стиснаха по-здраво оръжията си. Армията на Мрачните рицари се появи между дърветата тичешком, крещейки обиди и предизвикателства срещу противниците. И откъм двете страни към небето полетяха стрели, описаха смъртоносната си дъга и се посипаха върху главите на войниците в унищожителен дъжд, докато в същия момент двете армии се сблъскваха с тътнещ грохот.
	Щом битката започна, Силван и неговият конен ескорт препуснаха през гората западно от бойните действия. Малкият отряд благополучно остана незабелязан, обходи фланга на собствената си войска, навлезе във вражеските линии и започна да ги заобикаля. Никой не ги видя и никой не извика след тях. Онези, които в този момент се сражаваха, виждаха единствено неприятеля пред очите си. Щом дърветата започнаха да оредяват, Силван вдигна ръка, за да накара конниците да спрат. Той подкара внимателно коня си към края на гората, взимайки със себе си командира на телохранителите на генерала. Двамата се взряха към бойното поле.
	— Изпратете съгледвачи — нареди кралят. — Нека ни известят в мига, в който забележат водачката.
	Съгледвачите тръгнаха напред. Силван зачака, като безстрастно наблюдаваше напредването на битката.
	В този миг войните се биеха лице в лице. Сега стрелците и на двете страни почти не вършеха работа — не и докато двете армии се бяха сключили в кървава прегръдка. От пръв поглед не можеше да се прецени кой взима превес, но след няколко минути Силван си даде сметка, че елфите започват да изтласкват рицарите все по-назад.
	— Очертава се славна победа, Ваше величество — каза ликуващо неговият командир. — Сганта отстъпва!
	— Да, прав си — съгласи се намръщено кралят.
	— Ваше величество не изглежда доволен? Нанасяме съкрушителен удар на човеците-паразити!
	— Така изглежда — каза Силван. — Но ако се вгледаш по-внимателно, ще забележиш, че врагът не отстъпва панически. Разбира се — бягат, но придвижването им е внимателно преценено и дисциплинирано. Виждаш ли как не нарушават редиците си? И щом някой падне, веднага излиза друг, за да заеме мястото му. Нашите войни, от друга страна — добави с отвращение, — изглеждат като полудели.
	Забелязали отстъплението на рицарите, елфите напълно бяха изоставили всякаква идея за формирование и налитаха с убийствена ярост, без да обръщат внимание на виковете на своите командири. Над крясъците на ранените и умиращите се издигаха призивите на тръбите и роговете — водещи своя собствена битка. Силваношей забеляза, че рицарите внимателно се вслушват в зова на собствените си тръби и откликват стегнато и без бавене, докато подлудените от кръвта елфи не чуваха нито своите, нито чуждите.
	— И все пак — каза той — не ни остава нищо друго, освен да победим. Превъзхождаме ги значително. Единственият възможен начин да загубим е като обърнем оръжие срещу себе си. Веднага щом се върнем, ще разговарям по този въпрос с генерала. Самар никога не би позволил подобна липса на дисциплинираност.
	— Ваше величество! — зададе се в галоп един от съгледвачите. — Открихме офицерите им!
	Силван обърна главата на коня си и препусна след съгледвача. Не изминаха много и се натъкнаха на друг съгледвач, останал, за да държи нещата под око.
	Той посочи напред.
	— Там, Ваше величество. На възвишението. Веднага се забелязват.
	Наистина беше така. На възвишението се издигаше огромен минотавър — първият, който Силван виждаше през живота си. Създанието носеше отличителните знаци на Рицарите на Нерака. На кръста му бе препасан масивен меч. Минотавърът наблюдаваше развитието на битката изключително внимателно. Близо до него стояха дванайсетина рицари на коне, които също следяха сражението. Зад тях знаменосецът държеше високо флаг, който в миналото може и да бе изглеждал бял, но сега беше по-скоро мръснокафяв, като напоен със засъхнала кръв. Точно до него един ординарец търпеливо държеше юздите на великолепен червеникав жребец.
	— Дали пък в крайна сметка предводителят им не е минотавърът? — обади се Силван. — Трябва да сме се объркали.
	— Не, Ваше величество — отвърна съгледвачът. — Виждате ли ето там, зад него? Това е водачката, различава се лесно по кървавочервения шарф.
	Младият крал се загледа, но не успя да я види, след което минотавърът отстъпи встрани, за да обсъди нещо с един от рицарите. Зад него, стъпила на невисоко възвишение, стоеше слабо, деликатно човешко момиче, което също следеше ставащото на бойното поле с не по-малък интерес от този на останалите рицари. Под едната си ръка държеше шлем. На колана й висеше утринна звезда.
	— _Това_ ли е тяхната водачка? — попита изумено младежът. — Не изглежда достатъчно голяма дори за първия си танц, да не говорим за толкова отговорна длъжност!
	Дали защото го чу, въпреки че беше невъзможно, понеже се намираха на повече от сто и двайсет крачки от тях, или поради някаква друга причина, момичето обърна очи право към него. Силван внезапно се почувства изложен и напълно открит пред тези очи и побърза да отстъпи сред по-гъсто израслите дървета.
	Водачката остана загледана в тяхна посока в продължение на дълги мигове. Младият крал вече можеше да се обзаложи, че ги е забелязала и тъкмо се канеше да нареди отстъпление, когато момичето отмести взор. Очевидно даде някакви нареждания на минотавъра, защото той прекрати разговора си и се приближи до нея. Дори от толкова далече се забелязваше, че огромното създание се отнася с респект и нескривано уважение към водачката. Минотавърът изслуша заповедите й, погледна през рамо към бойното поле и кимна с рогатата си глава.
	Сетне се обърна, даде знак на рицарите да го последват и с рев се затича надолу по склона. Рицарите пришпориха конете си подире му, но макар всичко да се разиграваше пред очите му, Силван все още не можеше да бъде сигурен каква е целта на действията им. Вероятно подготвяха контраатака.
	— Сега е нашият шанс, Ваше величество! — извика развълнувано командирът. — Остана съвсем сама.
	Възможността изглеждаше толкова примамлива, че чак му се струваше прекалена. Може би беше капан. Силван се колебаеше.
	— Ваше величество! — подкани го отново командирът. — Какво чакате?
	Младият крал просто се взираше напред. Не се виждаше никаква засада. Рицарите все така се отдалечаваха в див галоп.
	Силван пришпори коня си и препусна напред. Войниците го последваха. Отрядът полетя напред като стрела — с краля като неин сребърен връх, — насочена право към сърцето на врага. Преди изобщо някой да е успял да ги забележи, вече бяха преполовили пътя пред себе си. Момичето не откъсваше очи от своите войни. Пръв ги съзря нейният знаменосец. Той изкрещя и посочи към тях. Червеникавият жребец вдигна глава и изцвили достатъчно високо, за да се чуе гласът му над тръбите и бойните рогове.
	Минотавърът се закова на място и погледна назад.
	Без да го изпуска от ъгълчето на очите си, Силван заби още по-безмилостно шпори в корема на коня, за да го накара да ускори ход. Бясното препускане го въодушевяваше. Беше умел ездач и скоро излезе далеч пред останалите. Вече се намираше съвсем близо до водачката, която навярно чуваше тропота на копита, но все още не се обръщаше.
	Над бойното поле се разнесе чудовищен рев. Рев, побрал в себе си скръб, гняв и настървение — тъй ужасен, че накара стомаха на младежа да се свие, а по челото му да избият капчици студена пот. Минотавърът вече се носеше към него, издигнал огромния си меч, за да го посече на две. Силван заскърца със зъби и принуди коня да полети още по-бързо. Ако успееше да се добере до момичето, можеше да я използва едновременно като щит и заложник.
	Минотавърът се движеше с невероятна бързина и макар единият да тичаше, а другият да яздеше кон, изглеждаше така, сякаш създанието ще го достигне много преди да е заловил водачката. Младежът прехвърли вниманието си към момичето. Явно още не подозираше за приближаването му и оставаше в пълно неведение за връхлитащата опасност. Сега наблюдаваше минотавъра.
	— Галдар! — извика внезапно тя. Гласът й бе красив и звънък, и необяснимо дълбок. — Помни клетвата си.
	Думите й отекнаха над писъците и трясъка на стомана в стомана. И като че се забиха право в гърдите на подивялото създание. Минотавърът спря лудешкия си бяг и се втренчи умолително в нея.
	Тя не трепна, или поне така изглеждаше. Водачката отмести очи от него и ги насочи към небесата. Минотавърът нададе яростен рев и разгневено заби меча си в царевичното поле. Острието на оръжието потъна наполовина до дръжката в земята.
	Силван препусна по склона на невисокото възвишение. Момичето най-сетне го погледна.
	Очи с цвят на кехлибар. Младият крал никога не беше виждал такива. Очите й не го отблъскваха, а по-скоро привличаха. Яздеше право към нея, но не виждаше нищо друго, освен тях. Струваше му се, че препуска към самите им дълбини.
	Тя откачи утринната звезда, подхвърли оръжието в ръка, за да усети тежестта му и зачака без страх.
	Конят на Силван изкачи последните няколко крачки до билото на възвишението и се изравни с нея. Водачката замахна с бойния чук срещу младежа, но той отби удара й с лекота, като изрита оръжието с крак. Още един ритник изби чука от ръката й и я накара да политне назад, да изгуби напълно равновесие и да падне на земята. В същия миг отрядът на краля я обкръжи напълно. Знаменосецът падна посечен. Елфите направиха опит да уловят коня, но бяха принудени да отстъпят пред копитата му. Животното се освободи от безжизнената ръка на убития и се впусна към бойното поле, сякаш възнамеряваше да вземе участие в битката дори и без ездач.
	Момичето лежеше зашеметено на земята. Беше покрита с кръв, но не можеше да се разбере дали е нейна или на обезглавения знаменосец.
	Силван разярено нареди на елфите да се отдръпнат, за да не я стъпчат. Той скочи от седлото, изтича до нея и я вдигна на ръце. Тя простена. Очите й потрепнаха. Младият крал облекчено си пое дъх. Беше жива.
	— Дайте я на мен, Ваше величество — предложи командирът.
	Силван се възпротиви. Той сложи момичето на седлото и сам се метна зад нея. Обви я здраво с една ръка и улови юздите с другата. Главата й лежеше отпуснато на сребърния му нагръдник. Никога през живота си не бе виждал лице с толкова деликатни, тъй съвършено оформени черти. Той я прегърна нежно и загрижено.
	— Тръгвайте! — нареди на останалите и сам препусна към гората.
	Пътьом подминаха минотавъра, който стоеше на колене до забития си в земята меч и скръбно бе свел глава.
	— Какво си мислите, че правите? — извика младежът към неколцина от елфите, които се канеха да тръгнат към създанието с измъкнати мечове. — Вече не представлява заплаха. Оставете го.
	— Той е минотавър, Ваше величество. Минотаврите винаги са заплаха — запротестира командирът.
	— Значи възнамеряваш да го убиеш невъоръжен и без да е оказал съпротива? — попита остро Силван.
	— На наше място той нямаше да изпита угризения — отвърна мрачно командирът.
	— Значи така. Вече заприличваме на животни — каза студено младежът. — Мисля, че чухте заповедта ми, командир. Постигнахме основната си цел. Да се махаме оттук, преди да са ни прегазили.
	Последното наистина изглеждаше повече от възможно. Сега армията на Рицарите на Нерака отстъпваше още по-бързо. Бягаха организирано и без да нарушават линиите си.
	Силван и елфите пришпориха безмилостно конете и напуснаха бойното поле. Кралят гордо носеше наградата си на ръце.
	Скоро достигнаха сенките под дърветата. Момичето простена отново, размърда се и отвори очи.
	Силван се вгледа в тях и съзря себе си, уловен в капана на кехлибара.


	Момичето се оказа послушен заложник. Не причиняваше никакви неприятности и приемаше съдбата си без да се оплаква. Щом пристигнаха обратно в лагера и той понечи да й помогне да слезе, тя отказа и го направи сама. Плъзна се грациозно от седлото и с готовност се предаде. Елфите сложиха железни окови на китките и глезените й и я отведоха в палатка, в която нямаше нищо друго освен сламеник и одеяло.
	Силван я последва. Не можеше да я изостави.
	— Ранена ли си? Да изпратя ли да повикат лечителите?
	Тя поклати глава. Не беше обелила и дума — нито на него, нито на когото и да било. Отказа и когато й предложи храна или вода.
	Младежът стоеше на входа на затворническата палатка, чувствайки се безпомощен и глупав в царствената си броня. В пълна противоположност, макар и окървавена и окована, тя оставаше напълно спокойна и хладнокръвна. Беше седнала с кръстосани крака върху одеялото и се взираше невиждащо в тъмнината. Силван напусна палатката със смущаващото усещане, че не тя, а той е бил взет в плен.
	— Къде е Глокъс? — попита. — Искаше да я разпита.
	Ала никой не знаеше къде е съветникът. Не го бяха виждали още от началото на битката.
	— Уведомете ме, когато се появи — заповяда младежът и се прибра в собствената си палатка, за да свали бронята.
	Този път, додето оръженосецът му разкопчаваше безбройните каишки и сваляше парче по парче бронята от него, Силван остана безмълвен и неподвижен.
	— Поздравления, братовчеде! — каза Кайрин, докато се навеждаше, за да влезе в палатката. — Вече си герой! В края на краищата, няма да става нужда да пиша песента за теб. Народът вече я пее! — Зачака смеха в отговор на шегата си, но когато не получи такъв, огледа внимателно младия крал. — Братовчеде? Какво има? Не изглеждаш добре. Ранен ли си?
	— Видя ли я, Кайрин? — попита Силван. — Махай се! — извика раздразнено на оръженосеца. — Вън. Мога да довърша и сам.
	Елфът се поклони и излезе. Кралят се отпусна на походното легло. Единият от ботушите му все още не беше свален.
	— Дали съм видял затворничката? Едва я зърнах — каза Кайрин. — Защо?
	— Какво мислиш за нея?
	— Тя е първото човешко същество, което виждам, и трябва да призная, че не ми се стори чак толкова грозна, колкото очаквах. И все пак я намирам за изключително странна. Омайваща. Обезпокоително свръхестествена. — Той се намръщи. — И да не би да има някакъв обичай сред човеците, който задължава жените да си бръснат главите?
	— Какво? О, не. Може да е нещо, свързано с Рицарите на Нерака. — Младежът стоеше с ботуш в ръка, взираше се в мрака и виждаше очите с цвят на кехлибар. — Стори ми се красива. Най-красивата жена, която някога съм виждал.
	Кайрин седна до братовчед си.
	— Силван, тя е наш враг. Тя е причината стотици от нашите да лежат мъртви или умиращи по пропитата с кръвта им земя.
	— Зная. Зная! — извика краля и се изправи. Той хвърли ботуша си в единия ъгъл. После отново седна и раздразнено се зае с другия. — Не пожела да ми каже и дума. Не пожела да ми каже името си. Просто ме гледаше с онези свои странни очи.
	— Ваше величество — един офицер се появи на входа на палатката. — Генерал Конал поиска да ви предадем новините. Спечелихме. Победата е наша.
	Силван не отговори. Беше престанал да се бори с ботуша и отново гледаше в нищото.
	Кайрин стана и излезе навън.
	— Негово величество не се чувства добре — каза той. — Но съм уверен, че вестта го е зарадвала.
	— Тогава сигурно е единствен — отвърна кисело офицерът.
	Победата наистина принадлежеше на елфите, ала тази нощ малцина в лагера се радваха. Бяха успели да пресекат напредването на врага и да го изтласкат надалеч от Силваност, но не и да го унищожат. Веднага след битката преброиха едва трийсет човешки трупа, а не четиристотин, както очакваха. Обвиняваха за всичко странната мъгла, надигнала се откъм реката — влажна, ледена и сива, увиснала ниско над земята; смущаваща мъгла, която скриваше враг от врага и другар от другаря. Така противниците им просто се бяха стопили, изчезнаха безследно, сякаш окървавената земя бе разтворила паст и ги бе погълнала.
	— И сигурно точно това се е случило — казваше генерал Конал на своите офицери. — Предварително са уточнили начина си на бягство. Отстъпиха, а щом мъглата се спусна, са побягнали към скривалището си. Сигурно сега се спотайват в някоя пещера наблизо.
	— Но с каква цел, генерале? — попита нетърпеливо Силван.
	Кралят беше умърлушен и леко раздразнен, неспокоен и притеснен. Беше напуснал палатката си, която изведнъж му се бе сторила празна и задушаваща, за да поговори с офицерите. Куражът на краля се обсъждаше и хвалеше на висок глас. Без съмнение младежът беше героят на деня, както дори самият Конал бе принуден да признае. Силван не се вълнуваше от хвалебствията им. Погледът му постоянно се местеше към палатката, където държаха в плен момичето.
	— Човеците нямат нито храна, нито снаряжение — продължи той. — Нито пък начин да се сдобият с такива. Чувстват се изолирани. Знаят, че сега няма да успеят да превземат Силваност. Със сигурност обаче, ако не друго, то поне ще се опитат да се изтеглят към границата.
	— Знаят, че ще пресечем пътя им, веднага щом опитат нещо такова — каза генералът. — И все пак имате право, Ваше величество, не могат да се крият вечно. Рано или късно ще изпълзят на открито и ще ги заловим. Просто ми се иска да знаех — добави повече на себе си, отколкото на останалите, — какво ли са намислили. Понеже съм сигурен, че в действията им имаше замисъл, както съм сигурен, че сега съм тук пред вас.
	Офицерите започнаха да подхвърлят различни теории: човеците са се изплашили и сега са пръснати без никаква връзка помежду си; човеците са се спуснали под земята с надеждата да открият тунели, които да ги отведат обратно в северна посока и така нататък, и така нататък. Всяка теория намираше своите противници, докато не се увлякоха в спор, който постепенно започна да уморява Силваношей. Той рязко им обърна гръб и тръгна в нощта.
	— Само един знае истината — каза си той. — И тя ще проговори. Тя _ще_ говори с мен.
	Младежът нарочно се насочи към палатката й, минавайки покрай лагерните огньове, край които елфите седяха неутешими и си припомняха битката. Войниците изпитваха огорчение и раздразнение от неуспеха си да унищожат омразните нашественици. Кълняха се, че щом слънцето изгрее, ще преобърнат всеки камък, додето не открият страхливите човеци, побягнали точно когато поражението им щеше да бъде пълно.
	Силван откри, че очевидно не само той се интересуваше от пленницата. Стражът пред входа на палатката й тъкмо пропускаше Глокъс на влизане. Младежът вече се канеше да пристъпи на светло и да спре съветника, когато осъзна, че Глокъс не го е забелязал.
	Внезапно в него се пробуди интерес към онова, което регентът щеше да я попита. Той заобиколи откъм гърба на затворническата палатка. Нощта бе мрачна. Никъде не се виждаше пазач. Силван пропълзя близо до платнището, като внимаваше да не вдига шум. Затаи дори дъха си.
	Единствената свещ на пода пробуждаше към живот два тъмни силуета — този на момичето, с гладката й глава и дълга, грациозна шия, и на елфа — висок, изправен, с бяла мантия, която светлината правеше черна. Двамата останаха задълго вгледани един в друг, след което сянката на Глокъс внезапно се отдръпна. Отскочи назад, макар момичето да не му бе сторило нищо. Нито помръдна, нито вдигна ръка или каза дума.
	— _Коя_ си ти? — попита той, а в гласа му се четеше страх.
	— Наричат ме Мина — отговори тя.
	— Аз съм…
	— Не е нужно да ми казваш. Зная името ти.
	— Но откъде? — попита изумено съветникът. — Не би могла да го знаеш. Никога досега не си ме виждала.
	— Но го зная — отговори студено тя.
	Глокъс бе успял да възвърне хладнокръвието си.
	— Отговори ми само на един въпрос, вещице. Как премина през моя щит? С помощта на каква магия? Кое заклинание използва?
	— Нямаше магия — отвърна момичето. — Нямаше заклинания. Ръката на Бога се спусна и щитът бе вдигнат.
	— Каква ръка? — попита гневно Глокъс, мислейки, че го подиграва. — Какъв бог. Няма богове! Вече не!
	— Има Един Бог — заяви Мина.
	— И кое е името му?
	— Богът няма име. Богът не се нуждае от име. Богът е Единият Бог, Истинният и Единствен Бог.
	— Лъжи! Кажи ми онова, което искам да знам — вдигна ръка съветникът.
	Силваношей очакваше Глокъс, както и в неговия случай, да използва изпитанието на истината.
	— Чувстваш как гърлото ти започва да се затваря — произнесе регентът. — Давиш се за глътка въздух, но не можеш да я поемеш. Започваш да се задушаваш.
	— Това не е изпитанието на истината — каза си младежът. — Какво прави той?
	— Дробовете ти горят и сякаш са на път да се пръснат — продължаваше Глокъс. — Магията се затяга, затяга, додето ти губиш съзнание. Ще престана да те измъчвам, ако се съгласиш да ми кажеш истината.
	Той започна да напява странни думи, чието значение убягваше на Силван, но които трябва да бяха част от някакво заклинание. Разтревожен за безопасността й, той се накани да влети вътре, за да я спаси, ако трябва даже да разкъса платнището със собствените си ръце, но да я защити.
	Мина продължаваше да седи спокойно на сламеника. Не се задъхваше. Не се давеше. Продължаваше да диша нормално.
	Глокъс прекрати напева. Той се взря удивено в нея.
	— Ти ми се противопоставяш! Как?
	— Магията ти няма ефект върху мен — сви рамене тя. Оковите й иззвъняха като сребърни звънчета. Тя вдигна очи към него. — Познавам те. Зная истината.
	Съветникът мълчаливо я загледа и макар Силван да виждаше единствено сянката му, усещаше, че чародеят е разгневен, но и уплашен.
	Глокъс се обърна и бързо напусна палатката.
	Разтревожен и едновременно с това очарован, младият крал заобиколи отпред. Почака в мрака, докато Глокъс най-сетне не се скри в палатката на генерал Конал, след което приближи до стражите.
	— Искам да говоря с пленницата — каза на единия.
	— Да, Ваше величество. — Пазачът се поклони и понечи да го придружи.
	— Сам — каза Силван. — Можеш да останеш навън.
	Пазачът не помръдна.
	— Не ме грози опасност. Та тя е окована! Отиди да хапнеш нещо. Ще поема смяната ти.
	— Ваше величество, имам заповеди да…
	— Отменям ги! — извика младежът, мислейки колко ли жалка е фигурката му в очите с цвят на кехлибар. — Тръгвай. И вземи другия от твоята смяна заедно с теб.
	Стражът се поколеба още един миг, ала кралят му бе дал пряко нареждане. Не смееше да прояви неподчинение.
	Двамата пазачи се отдалечиха по посока на лагерните огньове. Силван влезе в палатката. Застана, вгледан в своята затворница. Стоеше, заключен в очите й, чувствайки топлината и чистотата край себе си.
	— Исках да зная… дали… дали се отнасят добре с теб…
	„Ама че глупости говоря!“ — помисли си, още докато думите неуверено напускаха устата му.
	— Благодаря ти, Силваношей Каладон — каза момичето. — Не се нуждая от нищо. Сега съм в ръцете на моя Бог.
	— Знаеш кой съм? — поинтересува се младежът.
	— Разбира се. Ти си Силваношей, син на Алхана Звезден Бриз, дъщеря на Лорак Каладон и на Портиос от Дома на Солостаран.
	— А ти си…?
	— Мина.
	— Просто Мина?
	Тя отново сви рамене. Оковите още веднъж прозвънтяха.
	— Просто Мина.
	Кехлибарът започваше да се втвърдява около него. Усети, че въздухът вече не му достига, сякаш сам беше онзи, който се задушаваше вследствие от заклинанието на Глокъс. Той се приближи и клекна редом с нея, за да се вгледа по-добре в прекрасните очи.
	— Спомена твоя бог. Бих искал да те попитам нещо. Щом Рицарите на Нерака го следват, значи е зъл бог. Защо някой толкова млад и толкова красив като теб, би следвал пътеките на мрака?
	Мина му се усмихна по такъв начин, сякаш виждаше пред себе си слепец или слабоумен.
	— Няма добро и зло. Няма светлина и няма мрак. Има само едно. Една истина. Всичко друго е лъжа.
	— Но този бог трябва да е зъл — настоя Силван. — Иначе защо му е да напада народа ми? Ние обичаме мира. И не сме сторили нищо, за да провокираме тази война. И все пак, сега хората ми са мъртви от ръцете на врага.
	— Не съм дошла тук, за да завладявам — каза Мина. — Дойдох, за да те освободя. Теб и твоята страна. Ако някой умира, то е само защото безброй други ще живеят. Мъртвите разбират саможертвата си.
	— _Възможно_ е — поклати иронично глава той. — Но признавам, че аз не разбирам тази саможертва. Как би могла ти — един човек и съвсем сама — да спасиш народа на елфите?
	Мина замълча дълго, толкова дълго, че дори оковите й не издаваха звук. Очите с цвят на кехлибар го изоставиха и се насочиха към светлината на свещта. Нямаше нищо против да стои и да я наблюдава. Никога не беше виждал жена от расата на човеците с толкова деликатни черти, такава фина костна структура, с тъй гладка кожа. Всяко нейно движение бе плавно и изпълнено с грация. Откри, че погледът му неудържимо е привлечен от обръснатата й глава. Формата на черепа бе съвършена, кожата сияеше леко, покрита с мек червен пух, който навярно бе също тъй приятен и на пипане…
	— Позволено ми е да ти издам една тайна, Силваношей — каза Мина.
	Изгубен в нея, той трепна при звука от гласа й.
	— Кой ти дава това позволение?
	— Трябва да ми се закълнеш, че няма да кажеш никому.
	— Заклевам се — каза младежът.
	— Закълни се наистина — поиска тя.
	— Кълна се — произнесе бавно Силван — в гроба на майка си.
	— Клетва, която не мога да приема — отвърна Мина. — Майка ти не е мъртва.
	— Какво? — олюля се от учудване той. — Какви ги говориш?
	— И майка ти, и баща ти са живи. Великаните не са убили нея и нейните следовници, както се боеше. Стоманеният легион им се е притекъл на помощ. Но историята на родителите ти сега е минало, за да започне твоята, Силваношей Каладон.
	Тя протегна ръка сред звъна на оковите си и докосна бузата му. Упражни лек натиск и го накара да се приближи.
	— Закълни се в Единия Истинен Бог, че няма да разкриеш никому онова, което ще ти кажа.
	— Но аз не вярвам в този бог — заекна Силван. Докосването й беше като гръм от ясно небе, караше го да настръхва и запращаше вълни от желание през жилите му.
	— Единият Бог вярва в _теб_, Силваношей — каза му Мина. — Само това има значение. Единият Бог ще приеме клетвата ти.
	— Тогава… кълна се в… Единия Бог. — Думите звучаха непривично и почувства известно неудобство, докато произнасяше клетвата. Наистина не вярваше в този бог, но имаше странното и тревожно усещане, че клетвата му е била записана от нечия безсмъртна ръка и ще му бъде поискана сметка за нея.
	— Знаеш ли как си преодолял щита? — попита тя.
	— Глокъс го е вдигнал, за да мога да… — започна Силван, но спря, щом забеляза, че тя се усмихва. — Какво? Да не би да го е направил твоят Бог, както каза на съветника?
	— Казах му онова, което искаше да чуе. В действителност ти не си проникнал през щита. А щитът те е заловил, докато си бил напълно безпомощен.
	— Разбирам какво искаш да кажеш — припомни си Нощта на бурята младежът. — Бях в безсъзнание. Припаднах от едната му страна, а когато се събудих, бях от другата. Но _не съм_ се местил сам. Щитът се е преместил, за да ме скрие! Това обяснява всичко!
	— Бариерата ще издържи на всяка атака, но ще разпростре влиянието си върху безпомощните, или поне така ми бе дадено да узная. Аз и войниците ми заспахме. На сутринта бяхме във вътрешността.
	— Но ако щитът закриля елфите — възрази Силван, — как тогава е допуснал враговете ни?
	— Щитът не закриля вас — отговори Мина, — а пречи на онези, които искат да ви помогнат, да го сторят. Истината е, че той е ваш затвор. Не само затвор, но и палач.
	Младият крал се отдръпна от ръката й. Близостта й го объркваше, пречеше му да разсъждава.
	— Какво искаш да кажеш?
	— Народът ти страда от пагубна болест — рече тя. — Всеки ден загиват нови и нови елфи. Някои вярват, че за болестта е отговорна бариерата. И отчасти са прави. Онова, което не подозират, е, че щитът бавно източва живота им, за да се поддържа. Елфите умират бавно, а бариерата остава на място. Вие се намирате в затвор. Скоро този затвор ще се превърне във ваша гробница.
	Силван се отпусна на земята.
	— Не ти вярвам.
	— Имам доказателство — произнесе Мина. — Говоря единствено истината. Кълна се в своя Бог.
	— Тогава ми дай това свое доказателство — подкани я той. — Убеди ме.
	— Ще ти го дам, Силваношей, и то с удоволствие. Моят Бог ме изпрати тук тъкмо с тази цел. Глокъс…
	— Ваше величество — повика нечий твърд глас отвън.
	Силван изруга под нос и бързо се обърна.
	— Помни, нито дума! — предупреди го Мина.
	Младият крал отметна с трепереща ръка платнището на входа и застана лице в лице с генерал Конал, придружен от двамината стражи.
	— Ваше величество — повтори Конал, а в гласа му се съдържаше определена покровителствена нотка, която накара Силван да изскърца със зъби, — дори и един крал не бива да освобождава от задължението им пазачите на толкова важен пленник. Негово величество се е изложил на огромна опасност. Това е недопустимо. Заемете местата си! — нареди на стражите той.
	Елфите бързо застанаха пред входа на палатката.
	Обясненията се трупаха едно след друго на върха на езика на младежа, ала откри, че не може да изрече нито едно от тях. Би могъл да каже, че е дошъл, за да разпита пленницата как е успяла да проникне през щита, но това щеше да приближи разговора твърде много до нейната тайна, а се страхуваше, че не би могъл да говори за едното, без да му се наложи да разкрие другото.
	— Ще придружа Ваше величество до палатката му — каза генералът. — Дори героите се нуждаят от сън.
	Силван запази мълчание, надявайки се, че ще бъде взето за наранена гордост и зле разтълкувани намерения. Той тръгна редом с Конал и двамата минаха покрай лагерните огньове, които вече бяха оставени да изтлеят. Онези от елфите, които не караха караула си или не участваха в издирването на човеците, отдавна се бяха увили в одеялата си и спяха дълбоко. Лечителите се грижеха за ранените. Лагерът бе потънал в тишина.
	— Лека нощ, генерале — произнесе студено младият крал. — Поздравявам ви за днешната победа. — С това Силван се накани да влезе в палатката си.
	— Съветвам Негово величество направо да си ляга — предупреди го Конал. — Утре трябва да сте отпочинали. За да ръководите екзекуцията.
	— Какво? — възкликна младежът. Наложи се да се хване за едно от подпорните въжета. — Каква екзекуция? Чия?
	— Утре по обяд, щом великото слънце се издигне високо, за да бъде свидетел на делото ни, ще екзекутираме жената — отговори генералът. Докато говореше, не го погледна. Вместо това се взираше в нощта. — Глокъс лично го препоръча, и поне в това съм съгласен с него.
	— Глокъс! — повтори Силван.
	Припомни си съветника в палатката й, спомни си и страха, който бе доловил в него. Мина щеше да му каже нещо за Глокъс, когато ги бяха прекъснали.
	— Не можете да я убиете! — каза твърдо той. — И няма да го направите. Забранявам.
	— Страхувам се, Ваше величество, че нямате думата по този въпрос — рече Конал. — Водачите на Дома бяха уведомени за настоящата ситуация. Резултатът от гласуването е единодушен.
	— Как ще бъде умъртвена тя? — попита Силван.
	Генералът положи приятелска десница на рамото му:
	— Зная, че за вас това е тежка задача, Ваше величество. Не е необходимо да оставате до самия край. Просто излезте и произнесете няколко думи, след което можете да се оттеглите в палатката си.
	— Отговори ми, проклет да си! — изкрещя кралят, като отблъсна ръката му.
	Лицето на Конал се вкамени.
	— Жената ще бъде отведена на полето, което е напоено с кръвта ни. Ще бъде завързана за стълб. Ще изберем седмина от най-добрите си стрелци с лък. Когато слънцето изгрее директно над главата й и сянката й вече не се вижда, стрелите ще я пронижат.
	Силван вече не виждаше лицето на генерала — толкова заслепяваща бе яростта му в този миг. Той стисна юмруци, додето ноктите му не издълбаха кървави резки в плътта. Болката му помогна да изрече малко по-уверено:
	— Защо Глокъс иска тя да умре?
	— Доводите му са разумни. Докато водачката им е жива, човеците ще останат наблизо, с желанието да я спасят. Екзекуцията ще сложи край на всичките им надежди и ще ги деморализира. Така ще можем да ги открием и унищожим още по-лесно.
	Младежът усети как му се повдига. Боеше се, че съвсем скоро ще повърне, така че побърза да приведе последния аргумент, с който разполагаше:
	— Ние, елфите, почитаме живота. И никой наш закон не позволява да го отнемаме, независимо колко ужасно престъпление е извършил някой. Вярно е, че между нас съществуват и наемни убийци, но те винаги остават извън закона.
	— Не отнемаме живота на елф — отговори Конал, — а на човек. Лека нощ, Ваше величество. Преди зазоряване ще изпратя да ви повикат.
	Силван влезе в палатката си и спусна входното платнище. Прислужниците вече го очакваха.
	— Оставете ме — нареди им раздразнено той и изчака, докато забързано напускаха.
	Той се хвърли на леглото, но почти незабавно скочи отново. Тръшна се в едно кресло и загледа потиснато пред себе си. Не можеше да позволи това момиче да умре. Обичаше я. Обожаваше я. Беше се влюбил в нея още от момента, в който я видя да се възправя храбро и безстрашно сред войните си. Ето, че бе пристъпил над бездната на разума, за да се хвърли към острите скали на любовта. Сблъсъкът го беше разкъсал на парчета. А сега се къпеше в морето от болка и жадуваше за още.
	В ума му започваше да се оформя план. Може би щеше да извърши нещо нередно и да постави народа си в опасност, но — възпротиви се сам на себе си той — те също постъпваха неправилно, а тяхната неправда бе далеч по-голяма от неговата. В известен смисъл щеше да ги спаси от самите тях.
	Силван даде достатъчно време на генерала, за да стигне до палатката си, след което се уви в една тъмна наметка, а в ботуша си напъха дълъг, остър нож. Надникна през входа на палатката и се увери, че наоколо не се забелязва никой. После излезе в нощта и се прокрадна през дремещия лагер с недоловими стъпки.
	Пред палатката на Мина стояха двама пазачи — бдителни и готови да вдигнат тревога при най-малкия сигнал за опасност. Младият крал се промъкна откъм задната страна, откъдето бе подслушал разговора на водачката с Глокъс. Огледа се внимателно. Гората беше само на няколко крачки от него. Щяха да се доберат до дърветата без проблеми. Трябваше да намерят някоя пещера. Там щеше да я остави в безопасност, а нощно време щеше да се връща, за да й носи храна, вода, любовта си…
	Той извади ножа и като прободе платнището с острия му връх, започна предпазливо да разрязва цепнатина близо до земята. Сетне се промуши през отвора и пропълзя във вътрешността.
	Свещта продължаваше да гори. Внимаваше да не минава пред светлината й, за да не забележат пазачите сянката му.
	Мина спеше върху сламеника. Лежеше на една страна с присвити крака. Все така окованите си ръце бе вдигнала до гръдта си. Изглеждаше крехка. Сънят й навярно бе спокоен и без сънища. Дъхът излизаше леко през носа и едва-едва раздалечените й устни.
	Силван сложи ръка през устата й, за да предотврати стреснатия й вик.
	— Мина! — прошепна настойчиво. — Мина.
	Очите й се отвориха. Не издаде нито звук. Очите с цвят на кехлибар се фокусираха върху него, сякаш отдавна беше наясно със заобикалящата я обстановка.
	— Не се страхувай — каза той, ала още докато го произнасяше, си даде сметка, че момичето никога през живота си не бе изпитвало страх. Нито пък в този момент се боеше. — Дойдох да те спася. — Опитваше се да говори спокойно, ала гласът и ръцете му трепереха неудържимо. Можем да избягаме отзад към гората. Първо обаче трябва да свалим оковите ти. — Той махна ръка от устата й. — Повикай стражата. Ключът е в тях. Кажи им, че се чувстваш зле. Ще се притая в сенките и…
	Мина постави пръсти на устните му и го накара да замълчи.
	— Не — произнесе тя. — Благодаря ти, но ще остана.
	— Какво беше това? — попита единият пазач отвън. — Чу ли нещо?
	— Дойде от вътрешността.
	Силван вдигна ножа. Момичето улови лакътя му. И започна да пее.
P>
	Спи сън всевечен, спи.
	Нощта Над тебе бди.
	В дълбоки мрачини
	спи сън всевечен, спи.
P$
	Гласовете на пазачите замлъкнаха.
	— Ето — каза тя на младия крал. — Сега спят. Можем да говорим спокойно.
	— Заспали… — Силван вдигна платнището на входа. Стражите стояха прави, ала главите им бяха клюмнали, а брадичките им почиваха на гърдите. Очите им бяха затворени. — Да не би да си магьосница? — попита я, щом се върна.
	— Не. Просто верен последовател — отговори Мина. — Дарбите ми са от Бога.
	— Позволи на твоя Бог да те опази жива. Побързай! Оттук. Наблизо минава пътека. Минава през… — Той замълча.
	Тя клатеше глава.
	— Мина — произнесе отчаяно, — трябва да избягаме! Утре по обяд ще те екзекутират. Щом слънцето се издигне в най-високата си точка. Глокъс е успял да ги убеди да го сторят. Той се страхува от теб, Мина.
	— И има добра причина за това — отвърна сурово тя.
	— Защо, Мина? — попита младежът. — Канеше се да ми кажеш нещо за него. Какво е то?
	— Само това, че не е, каквото изглежда и че само благодарение на неговата магия народът ти погива. Кажи ми — сложи ръка на бузата му тя, — имаш ли желание да накажеш Глокъс? Да разкриеш мотивите му пред хората и по този начин да разкриеш пагубния му план?
	— Да, разбира се, но какво…
	— Тогава изпълни заръката ми — изрече Мина. — Следвай инструкциите ми съвсем точно. Животът ми е в ръцете ти. Ако ме провалиш…
	— Няма да те проваля, Мина — прошепна Силван. Той взе ръката й и я притисна до устните си. — Готов съм да ти се подчиня.
	— Ще присъстваш на екзекуцията ми… Шшш! Не говори. Вече обеща. Погрижи се да носиш оръжие. И застани близо до Глокъс. Нека около теб има достатъчно телохранители. Ще го направиш ли?
	— Да, но после какво? Трябва да те гледам как умираш ли?
	— Когато моментът настъпи, ще разбереш. Не се тревожи. Единият Бог е с нас. Сега трябва да вървиш, Силваношей. Генералът ще проводи някой при палатката ти, за да те провери. Не бива да открива отсъствието ти.
	Да я напусне, значеше да напусне част от себе си. Силван протегна ръка и я прокара през главата й, почувства с пръстите си топлината на кожата й, мекотата на подобната на пух коса, твърдостта на костите под нея. Мина остана абсолютно неподвижна. Не се приближи, но и не се отдръпна.
	— Как изглеждаше косата ти, Мина? — попита младежът.
	— Беше с цвета на пламъка. Дълга и гъста. Кичурите й щяха да се увият около пръстите ти и да уловят сърцето ти като бебешка ръка.
	— Навярно е била красива — рече той. — Болест ли те накара да се разделиш с нея?
	— Отрязах я — отговори момичето. — Взех един нож и я отрязах от корен.
	— Защо? — възкликна Силван.
	— Моят Бог го пожела. Твърде много се интересувах от външния си вид — отвърна Мина. — Обичах да ме глезят, да ми се възхищават и да ме обичат. Косата бе в дъното на суетата и гордостта ми. Пожертвах я, за да докажа своята вяра. Имам една-единствена любов. Една-единствена преданост. Сега трябва да ме оставиш, Силваношей.
	Той се изправи. Обърна се и, не без вътрешна борба, тръгна към изхода.
	— Ти си моята любов, Мина — произнесе тихо на излизане.
	— Не мен обичаш — отговори му тя. — А Бога в мен.
	— Силван не си спомняше да е напускал палатката, но откри, че стои в мрака навън и се взира в нощта.


>	30
>	За твое здраве!

	Нощта се спускаше над бойното поле в Силванести и забулваше с мрачния си покров телата на убитите, които елфите се канеха да погребат съгласно повелите на традицията. Съвсем същата нощ обгръщаше в дългия си шарф и елфическата столица Квалинести.
	Вечерта навяваше мисли за гибел, или поне така му се струваше. Джерард крачеше из смрачените улици на града с ръка на дръжката на меча, нащрек за блясък на стомана или стаени сенки във всеки тъмен ъгъл и всяка чернееща врата. Той пресече улицата, за да не му се налага да минава в непосредствена близост с една напречна алея. От бдителния му поглед не убягваха дори прозорците на вторите етажи и неподвижните им завеси, за да успее да реагира навреме, в случай, че го дебнеше стрела.
	Изпитваше мъчителното усещане, че отвсякъде го наблюдават очи. Чувството бе така силно, че дори веднъж се извърна с изваден меч, готов да посрещне ножа на нападателя си. Така и не бе видял никого, но можеше да се закълне, че е доловил присъствие. Вероятно убиецът навреме бе съобразил, че няма шанс срещу тежката броня и бляскавия меч на рицаря и просто се беше стопил в нощта.
	За съжаление, тревогите му едва ли щяха да свършат, даже и след като се добра до сградата на щаба. Опасността вече не се промъкваше незабелязано зад гърба му. Сега тя стоеше точно пред него.
	Когато влезе, откри, че вътре имаше само един дежурен офицер. Драконидът спеше на пода.
	— Нося отговора на наместник Медан до Берил — каза Джерард и отдаде чест.
	— Крайно време беше! — изръмжа офицерът. — Нямаш си представа колко шумно хърка това чудо!
	Младият рицар отиде при драконида. Създанието помръдваше в съня си и издаваше странни гърлени звуци.
	— Граул — каза Джерард и посегна да го разтърси.
	Разнесе се съскане, проблеснаха зъби, размахаха се крила и драконидът бе скочил на крака. Ноктестите ръце сграбчиха рицаря за гърлото.
	— Ей! — извика Джерард, докато се бранеше с мъка от него. — Успокой се, става ли?
	Граул се втренчи в него през присвитите си гущерови очи. Езикът му се показа и скри. Той свали ръце от гърлото на рицаря и отстъпи назад.
	— Съжалявам — измърмори. — Стресна ме.
	Белезите от лапите му щипеха и пареха.
	— Вината е моя — отвърна сковано Джерард. — Не биваше да те будя толкова внезапно. — Той му подаде цилиндричния калъф. — Ето отговора на наместника.
	Драконидът огледа добре печата, за да е сигурен, че е непокътнат. Пъхна го удовлетворено в колана си, обърна се със сумтене и се насочи към вратата. Създанието не носеше броня или каквато и да е ризница, отбеляза навъсено Джерард, а и не му трябваше. Дебелата, люспеста кожа го предпазваше напълно.
	Рицарят си пое дълбоко дъх, въздъхна тихо и последва драконида на улицата.
	Граул се обърна.
	— Какво правиш, нераканецо?
	— Намираш се на враждебна територия посред нощ. Имам нареждания да те ескортирам до границата, за да сме сигурни, че си в пълна безопасност — каза Джерард.
	— Ти ще защитаваш мен? — Нещо, което може би трябваше да наподобява смях, изгъргори в гърлото на драконида. — Ха! Връщай се обратно под топлите завивки, нераканецо. Не ме заплашва нищо. Зная как да се разправям с елфическата сган.
	— Имам съвсем ясна заповед — повтори упорито рицарят. — Ако ти се случи нещо, наместникът ще стори съвсем същото с мен.
	Гущеровите очи на Граул проблеснаха гневно.
	— Пък и съм взел една дреболия, която може би ще направи пътуването ни далеч по-кратко — вметна Джерард. Той отхвърли наметалото си настрана и показа на драконида плоската бутилка в пояса си.
	Гневният блясък се превърна във внезапен копнеж, който създанието бързо прикри.
	— Какво има в бутилчицата, нераканецо? — Езикът на Граул се стрелна бързо между зъбите му.
	— Джуджешка ракия — отговори младият воин. — Личен подарък от наместника. Заедно с личната му молба веднага щом излезем от Квалинести да пием за негово здраве и гибелта на проклетите елфи.
	Драконидът повече не протестира срещу компанията му. Двамата тръгнаха по пустите улици на Квалиност. Джерард и този път имаше усещането, че ги следят нечии очи, ала никой не посмя да ги приближи. Това не го изненадваше. Драконидите можеха да бъдат жестоки противници.
	Щом най-сетне излязоха от очертанията на града, Граул пое по една пътека, водеща към гората. Сетне напълно изненадващо тръгна направо между дърветата, следвайки посока, известна само нему. Драконидът имаше невероятно добро нощно зрение, ако се съдеше по скоростта, с която се промъкваше из оплетените клони и коренища. Луната бледнееше, ала светлините на заспалата столица и звездите осигуряваха достатъчно светлина. Движеха се сред високи храсти и пълзящи растения. Рицарят откри, че тежестта на бронята затруднява значително движенията му, така че когато най-сетне предложи на Граул да си починат, нямаше нужда да се преструва на уморен.
	— Не е необходимо да се самоубиваме — рече задъхано. — Какво ще кажеш да поспрем?
	— Човеци! — изръмжа подигравателно драконидът. Изглеждаше готов да извърви още сто пъти по толкова, но спря и се обърна към Джерард. И по-точно погледна към бутилката. — Но пътят не беше чак толкова кратък, че да откажа една глътка.
	Рицарят се поколеба.
	— Заповедите ми…
	— Да вървят в Бездната всички заповеди на света! — озъби се Граул.
	— Е, предполагам, че съвсем мъничко ще ни е от полза — сви рамене Джерард и измъкна бутилката от пояса си. Издърпа запушалката и помириса съдържанието. Острата, дива, мускусна миризма едва не изгори ноздрите му. Той изсумтя и дръпна гърлото на бутилката далеч от носа си. — Добра година — рече с насълзени очи.
	Драконидът издърпа ракията от ръката му и я вдигна към устата си. Отпи огромна глътка и въздъхна доволно.
	— Добра е — рече пресипнало и изхълца.
	— За твое здраве — отвърна Джерард и също надигна бутилката. Притисна език към гърлото и се престори, че отпива. — Това е — каза с привидно нежелание, връщайки корковата тапа на мястото й, — стига толкова. Да тръгваме.
	— Нямаме бърза работа! — Граул му отне ракията, отпуши я и безгрижно хвърли тапата. — Сядай, нераканецо.
	— Но мисията ти…
	— Берил няма да ми избяга — настани се с гръб към дънера на едно дърво драконидът. — А дали ще получи отговора на наместника утре или след година, няма никакво значение. Плановете й за елфите вече са в ход.
	Сърцето на Джерард прескочи.
	— Какво искаш да кажеш? — попита, като се стараеше да звучи възможно най-незаинтересовано. Настани се до създанието и посегна за бутилката.
	Граул му я връчи с явно неодобрение. Проследи злобно всяка глътка, която предполагаемо се изливаше в гърлото на рицаря и я грабна в мига, в който Джерард я отдели от устните си.
	Течността забълбука надолу по гърлото на драконида. Младият войн разтревожено отбеляза количеството алкохол, което съществото успяваше да побере в себе си, и се запита дали една бутилка нямаше да се окаже недостатъчна.
	Граул отново въздъхна, оригна се и избърса уста с гърба на ноктестата си лапа.
	— Тъкмо ми разказваше за Берил — напомни му рицарят.
	— А, да! — Драконидът вдигна бутилката към луната. — Пия за моята мила драконеса Берил. И за смъртта на всички елфи.
	Той отпи. Джерард се престори, че отпива.
	— Да — рече след малко на създанието. — Наместникът ми каза. Дала е на елфите шест дни да…
	— Ха-ха! Шест дни ли! — смехът на Граул избълбука в гърлото му. — Елфите нямат и шест минути! Сигурно докато двамата с теб си бъбрим, армията на Берил пресича границата! Най-голямата армия, виждана по лицето на Ансалон от Войната на Хаоса насам. Дракониди, гоблини, хобгоблини, великани, човешка редовна войска… Ние нападаме Квалиност отвън. Вие, Рицарите на Нерака, нападате елфите отвътре. Така ще бъдат хванати в капан. Няма да имат къде да бягат. Най-сетне доживях деня, когато зората ще се пукне и няма да е останал нито един от противните остроухи.
	Стомахът на Джерард се бе свил на топка. Армията на Берил пресича границата! Вероятно им оставаше по-малко от ден път до столицата!
	— Ще дойде ли самата драконеса, за да се увери в победата си? — попита, като се надяваше, че създанието ще свърже задавянето в гърлото му с последиците от огнения алкохол.
	— Не, не — изкиска се Граул. — Оставя елфите на нас. В този момент Берил пътува към така наречената Цитадела на светлината в Скелсий. Там щяла да залови някаква отрепка, която нарича себе си магьосник. Дай насам, нераканецо, стига си се лигавил с тази бутилка.
	Драконидът я грабна от ръката му и плъзна език по ръба на гърлото.
	Джерард сключи десница около дръжката на ножа си. Започна съвсем бавно да изтегля оръжието. Изчака, докато Граул надигне ракията за пореден път. Бутилката беше почти празна. Създанието отметна глава назад, за да всмуче и последната капчица.
	Рицарят го промуши през ребрата с цялата сила, на която беше способен, надявайки се да достигне право до сърцето.
	И наистина щеше да постигне успех, но с човек, понеже явно сърцето на създанията се намираше на друго място. Или беше това, или драконидите нямаха дори сърца, което пък не би го изненадало.
	Осъзнал, че не го е убил, той измъкна окървавения нож, изтърколи се настрана и извади меча си.
	Граул бе ранен, но не смъртоносно. Той изгрухтя страховито, докато се надигаше разярен от болка, изрева и ноктестата му ръка посегна за меча. Острието изсвистя към главата на Джерард.
	Рицарят парира и успя да избие меча. Оръжието издрънча из ниските храсти в краката им. Той го изрита обезумяло, за да попречи на драконида да го докопа. Почти веднага заби ботуш в брадата на Граул, но само го отблъсна назад.
	Създанието разпери криле и се хвърли във въздуха. В ръката му блесна закривена кама и се стрелна към рицаря в момента, в който Граул връхлетя върху него с цялото си тяло.
	Тежестта на драконида и силата на сблъсъка събориха Джерард на земята. Стовари се тежко по гръб. Лигавата зъбата уста на Граул беше само на милиметри от лицето му, а камата отчаяно се опитваше да го прободе. Крилете на драконида биеха неистово, вдигайки облаци задушаващ прах. Рицарят отчаяно се забори, като едновременно опитваше да го прониже със собствения си нож и се стараеше да държи камата на разстояние.
	Започнаха да се търкалят. Острието на Джерард на няколко пъти се заби на месо. Беше покрит с кръв, но не знаеше чия. Независимо от всичко, врагът оставаше жив, а неговите сили отслабваха с всеки изминал миг. В този момент го движеше единствено приливът на адреналин, но дори той започваше да отслабва.
	Неочаквано Граул изхърка и започна да се дави. Кръвта изригна от устата му и обля лицето на Джерард, като почти го заслепи. Драконидът започна да трепери и да се зъби от безсилна ярост. Надигна се и замахна с камата. Сетне оръжието се изплъзна от пръстите му, а гущероподобното създание се стовари върху рицаря и повече не помръдна. Беше мъртъв.
	Джерард реши да остане неподвижен само за миг, колкото да си поеме дъх и това се оказа грешката му. Твърде късно си беше припомнил предупреждението на Медан. Мъртвият драконид е също толкова опасен, колкото и живият. Преди Джерард да бе успял да отхвърли тялото на Граул, баазът се бе превърнал в твърд камък. Почувства се така, сякаш върху му се бе стоварила цяла гробница. Трупът го притискаше към земята. Не можеше да си поеме дъх. Започваше съвсем бавно да се задушава. Забори се, за да го отхвърли, ала тежестта бе непоносима. С невероятно усилие вдиша, решен да изцеди и последните си сили.
	Каменната статуя се разпадна на прах.
	Джерард олюляващо се изправи и рухна в основата на едно дърво. Изтри кръвта на Граул от очите си, плю и повръща, додето не престана да я чувства и в устата си. Почака още малко, докато сърцето му биеше като чук и яростта от битката постепенно отшумяваше. Щом най-сетне отново бе в състояние да вижда нещата наоколо, започна да рови в колана на създанието, намери цилиндричния калъф и го взе.
	Хвърли един последен поглед към купчината прах, която някога бе наричала себе си Граул. После й обърна гръб и като продължаваше да плюе, за да се отърве от противния вкус в устата, тръгна уморено през мрака към блещукащите светлини на Квалиност. Светлини, които тъкмо избледняваха с настъпването на зората.


	През кристалните прозорци на Двореца на Говорителя на Слънцето навлизаха потоци слънчева светлина. Гилтас седеше окъпан в тях и работеше. Пишеше съвсем нова поема, в която се разказваше за баща му и неговите приключения по време на Войната на Копието. Освен всичко друго поемата съдържаше и шифровани съобщения към две елфически семейства, набедени, че симпатизират на бунтовниците.
	Тъкмо я довършваше и се канеше да натовари Планшет с разпращането й до онези, които проявяваха интерес към литературните му занимания, когато видимо потрепери. Пръстите, стиснали пачето перо, се затресоха. По ръкописа тутакси започна да се разширява голямо мастилено петно. Кралят забързано остави перото и посегна към обляното си в студена пот чело.
	— Ваше величество! — извика разтревожено Планшет. — Какво има? Добре ли сте? — Прислужникът изостави сортирането на кралските документи и изтича до него. — Ваше величество? — повтори загрижено.
	— Току-що ме връхлетя най-странното усещане — произнесе с удебелен глас Гилтас. — Сякаш през гроба ми мина гъска.
	— Гъска ли, Ваше величество? — попита озадачено Планшет.
	— Това е човешки израз, приятелю — усмихна се кралят. — Никога ли не си го чувал? Баща ми често го използваше. Описва начина, по който се чувстваш, щом през тялото ти преминат необясними ледени тръпки и косата ти настръхне. Точно това усетих преди няколко секунди. Но което е още по-странното, за момент ми се стори, че видях пред себе си лицето на братовчеда Силваношей. Видях го толкова ясно, както сега виждам теб.
	— Силваношей е мъртъв, Ваше величество — напомни му Планшет. — Погубили са го великаните. Може пък гъската да е минала през неговия гроб.
	— Чудно — произнесе замислено Гилтас. — Братовчед ми в никой случай не изглеждаше мъртъв, уверявам те. Носеше сребърната броня на войн от Силванести. Видях дим и кръв, а навсякъде наоколо сражаващи се фигури, но нито драскотина по него. Стоеше на ръба на пропаст. Посегнах, ала дали исках да го издърпам или блъсна — нямам представа.
	— Сигурен съм, че сте щели да го издърпате, Ваше величество — каза прислужникът с лек шок в гласа.
	— Аз също, Планшет. — Гилтас се намръщи и поклати глава. — Спомням си още, че бях наистина разгневен и изплашен. Странно. — Той сви рамене. — Каквото и да значи, чувството отмина.
	— Ваше величество навярно е задрямал. Напоследък не спите добре…
	Прислужникът замълча рязко. Той даде знак на Гилтас да пази тишина, прокрадна се до вратата и се заслуша.
	— Някой идва, Ваше величество — докладва на общия език.
	— Толкова рано сутрин? Не очаквах никого. Надявам се, че не е Палтейнон — каза кралят. — Трябва да довърша поемата. Кажи му, че не искам да ме безпокоят.
	— Пуснете ме! — каза на елфически един глас пред вратата. Беше спокоен, но в него се долавяше стаена напрегнатост. — Нося съобщение за краля от неговата майка.
	Някой от стражите почука. Планшет хвърли предупредителен поглед на Гилтас, който отново зае мястото си и продължи да пише.
	— Скрий тези дрехи! — прошепна и му ги показа.
	Пътническите одежди на Гилтас стояха спретнато подредени върху един сандък, готови за поредното от нощните му пътешествия. Планшет ги прибра в сандъка, след което го заключи. Пусна ключа на дъното на голяма ваза, пълна с прясно набрани рози. Чак след като свърши всичко това, той отиде при вратата и отвори.
	Гилтас започна да си играе с перото със замислено изражение. Той се излегна в креслото, вдигна крака на една мека възглавничка и се вгледа в тавана.
	— Вестоносецът Келевандрос — обяви пазачът. — Търси Негово величество.
	— Нека влезе — махна отегчено с ръка кралят.
	Келевандрос буквално влетя в стаята. Качулката на наметалото покриваше почти изцяло лицето му. Планшет затвори вратата зад гърба му. Пратеникът отхвърли качулката си. Беше смъртно пребледнял.
	Гилтас несъзнателно се изправи.
	— Какво…
	— Ваше величество не бива да се вълнува — запротестира Планшет, като погледна многозначително към вратата, за да му напомни, че могат да ги чуят.
	— Какво се е случило, Келевандрос? — попита отпуснато кралят. — Изглеждаш така, сякаш току-що си се сблъскал с призрак.
	— Ваше величество! — изрече тихо и разтреперано вестоносецът. — Арестуваха Кралицата-майка!
	— Арестувана? — повтори изумено Гилтас. — От кого? Кой е посмял? И защо? По какви обвинения?
	— Наместник Медан, Ваше величество. — Келевандрос преглътна. — Не зная как да ви го кажа, но…
	— Говори! — нареди строго кралят.
	— Миналата нощ наместникът дойде, за да я отведе. Разполагаше със заповед от драконесата Берил да… да умъртви кралицата.
	Гилтас се втренчи безмълвно в него. Кръвта се оттегли от лицето му, сякаш някой му бе прерязал гърлото. Пребледня и затрепери така силно, че Планшет панически изостави вратата и се приближи, за да постави ръка на рамото му.
	— Опитах да го спра, Ваше величество — изрече нещастно Келевандрос. — Не успях.
	— Миналата нощ! — извика изтерзано кралят. — Защо веднага не дойде при мен?
	— Направих всичко възможно, Ваше величество. Но стражите не искаха да му допуснат без заповед от префекта.
	— Къде е отведена Кралицата-майка? — попита Планшет. — Какво е обвинението срещу нея?
	— Обвиняват я в даване на подслон на чародея Палин и съдействие в бягството му заедно с магическото устройство, донесено от кендера. Не зная къде е господарката. Веднага отидох до щаба на рицарите, но дори и да е там, никой не пожела да ми каже. Хората ни я търсиха цяла нощ. Разбрахме се да докладват на Калиндас, който остана доброволно у дома, в случай, че пристигнат новини. Накрая успях да склоня един от пазачите ви, който симпатизира на каузата ни, да ме допусне до вас… Значи нищо не сте чули? — попита той, като гледаше разтревожено краля.
	— Не — отговори Гилтас, ала от побелелите му устни не излезе и звук.
	— Струва ми се, че съвсем скоро ще научим нещо повече — обади се Планшет, наострил уши. — Чувам тежките стъпки на Медан по стълбището, разтърсват цялата сграда. Приближава бързо.
	И тримата чуха как стражата застана мирно, а пиките им се удариха в пода. Един от пазачите понечи да почука, ала така и не успя да довърши. Медан, придружен от един рицар в пълно бойно снаряжение, шумно разтвори вратите и влетя в стаята с широки крачки.
	— Ваше величество…
	Гилтас се хвърли от стола си. Кралят преодоля разстоянието помежду им на два огромни скока и улови стъписания наместник за гърлото. Блъсна го в стената, докато Планшет се занимаваше с телохранителя. Прислужникът изви ръката на човека зад гърба и допря ножа си в ухото му.
	— Какво си сторил на майка ми? — поиска да узнае с мрачен и твърд глас Гилтас. — Кажи ми! — Той затегна хватката си около шията на Медан. — Кажи ми!
	Внезапното нападение бе изненадало напълно наместника. Медан не мърдаше. Пръстите на краля бяха невероятно силни. И очевидно знаеше съвсем точно какво прави.
	Наместникът ни най-малко не бе изплашен. Ръката му почиваше на дръжката на кортика и можеше във всеки един момент да забие острието в корема на краля. Все пак обаче, не това бе целта на посещението му.
	Той дълго се взира в Гилтас, след което, доколкото му позволяваше липсата на въздух, каза:
	— Или палето се е превърнало във вълк, или се намирам в присъствието на ненадминат актьор. — Отбелязвайки безстрашната решителност в очите на краля, напрегнатата брадичка, силата на пръстите и умелата им хватка, той сякаш си отговори сам. — По-скоро второто, струва ми се — произнесе задавено.
	— Моята майка, сър! — изрече през стиснати зъби младежът. — Къде е тя?
	— Тук съм, Гилтас — отговори Лорана. Гласът й отекваше откъм шлема на рицаря на Нерака.
	— Кралице! — възкликна Планшет. Той изпусна ножа и падна на колене. — Простете ми! Нямах най-малка представа…
	— Нито се предполагаше да имаш, Планшет — отвърна тя, докато сваляше шлема. — Можеш да пуснеш наместника, Гилтас. В безопасност съм. Поне за момента. И доколкото някой от нас може да бъде.
	Кралят освободи Медан, който отстъпи от стената и започна да разтрива натъртеното си гърло.
	— Майко, добре ли сте? — попита младежът. — Наранил ли ви е? Ако е, то кълна се, че…
	— Не, сине, не! — увери го Лорана. — Наместникът се отнесе с мен с най-голямо уважение. Добрината му дори ме изненада. Миналата нощ ме отведе в дома си. А тази сутрин ме снабди с тази дегизировка. Според собствените му думи се бои, че животът ми може би е изложен на риск. Ето защо, заради личната ми безопасност, ме взе под своя закрила.
	Гилтас се намръщи, сякаш му бе трудно да повярва.
	— Майко, седнете. Изглеждате изтощена. Планшет, донеси на майка ми малко вино.
	Докато прислужникът наливаше вино на кралицата, Медан отиде при вратата и като откри, че е отворена, излезе навън в коридора. Пазачите побързаха да застанат мирно.
	— Стража, силите на бунтовниците са навлезли в границите на града. Негово величество е в опасност. Изпразнете двореца. Прислугата да се разотиде по домовете си. До един. В двореца не бива да остава никой. Ясно ли се изразих? Искам да поставите охрана на всички входове. Не допускайте никого с изключение на моя ординарец. Веднага щом се появи, го изпратете в покоите на краля. Действайте!
	Пазачите се отдалечиха. Скоро дворецът закънтя от заповедите им. Чуваха се и обърканите и ужасени гласове на слугите. Беше ранна утрин, закуската беше готова, но още не я бяха сервирали, предстоеше почистване и на коридорите. Стражите изпълняваха дадените им нареждания безпрекословно. Докато прислугата спореше с пазачите, настана объркана врява; разнесе се женски писък. Най-сетне изтласкаха всички навън и войниците заеха позиции пред входа.
	Само след няколко минути палатът потъна в странна, неестествена тишина.
	Медан се върна в стаята.
	— Къде си мислиш, че отиваш? — попита той, забелязал, че Келевандрос се кани да излезе.
	— Трябва да отнеса новините на брат си, милорд — отговори прислужникът. — Поболял се е от тревога.
	— Няма да носиш никакви новини, нито на него, нито на когото и да било друг. А сега сядай и мълчи.
	Лорана бързо вдигна поглед при тези думи. Келевандрос потърси очите й, след което изпълни заповедта на наместника.
	Медан остави вратата отворена.
	— Искам да чуваме какво става отвън. Добре ли сте, мадам?
	— Да, благодаря ви, наместник. Ще се присъедините ли към мен на чаша вино?
	— С разрешението на Негово величество — отговори Медан и се поклони.
	— Планшет — каза Гилтас, — налей вино на наместника. — Кралят продължаваше да стои близо до майка си и да наблюдава рицаря със съмнение.
	Медан вдигна чашата си:
	— Моите поздравления, Ваше величество. За пръв и последен път в живота ми някой успява да ме заблуди напълно. Слабостта, нерешителността и склонността към поезия свършиха чудесна работа. Отдавна си задавах въпроса защо някои от най-добрите ми кроежи неизменно удрят на камък. Смятам, че най-сетне намерих търсения отговор. Пия за ваше здраве.
	Медан отпи от виното си. Кралят му обърна гръб.
	— Майко, какво става тук?
	— Седни, Гилтас. Ще ти обясня всичко — каза Лорана. — Или може би ще бъде най-добре, ако го прочетеш сам.
	Тя погледна Медан. Наместникът бръкна под бронята си и извади оттам свитъка на дракона. Подаде го на младежа с ясно забележим респект.
	Гилтас приближи до прозореца и разви пергамента. Вдигна го към светлината и зачете внимателно.
	— Драконесата не може да го мисли сериозно — произнесе след малко с напрегнат глас.
	— Мисли го — отвърна мрачно Медан. — Оставете всякакви съмнения, Ваше величество. Берил отдавна си търси извинение да унищожи Квалинести. Нападенията на бунтовниците напоследък ставаха все по-дръзки. Освен това подозира, че елфите съзнателно крият Кулата Уейрит от нея. Случайният факт, че Палин Маджере е бил забелязан в дома на Кралицата-майка, просто потвърждава подозренията на драконесата, че елфите и чародеите са се съюзили, за да откраднат магията й.
	— Плащаме нейните налози… — започна кралят.
	— Ха! Какво значат парите за нея? Иска данъци, просто защото й харесва да мисли, че по този начин прави живота ви още по-труден. Интересува я единствено магията на стария свят и на боговете. Колко жалко, че проклетото устройство изобщо се появи в земите ви. Колко жалко, че решихте да укриете този факт от мен, мадам… — Гласът му бе станал неумолим. — Ако ми го бяхте предали, тази трагедия никога нямаше да ни застигне.
	Лорана отпи от виното си и не отговори.
	Наместникът сви рамене.
	— Но вие не го направихте. Разляно пиво, както казват. Сега трябва да намерите това устройство и да си го върнете. Налага се, мадам — наблегна той. — Направих каквото можах, за да спечеля малко време, но се боя, че откупих едва няколко дни отсрочка. Изпратете грифон до Цитаделата. Наредете на Палин Маджере да ми предаде устройството и кендера, който го притежава. Ще ги предам лично на драконесата. Само така бихме могли да отклоним гибелта, която ви грози…
	— Нас? — извика разгневено Гилтас. — Наместник, човекът, който държи брадвата на екзекутора, сте _вие_! Заложени са нашите глави, не вашата!
	— Простете ми, Ваше величество — отвърна с дълбок поклон Медан. — Живях в тази страна толкова дълго, че съм започнал да я чувствам като свой дом.
	— Вие сте наш поробител — каза кралят, като произнасяше думите отчетливо и наблягаше на всяка една от тях. — Вие сте наш господар и тъмничар. Квалинести никога няма да бъде ваш дом, сър.
	— Предполагам, че е така, Ваше величество — произнесе наместникът след моментен размисъл. — Но ми се иска да ви припомня, че ескортирах вашата майка до двореца, вместо до дръвника. И дойдох да ви известя за намеренията на дракона, макар нищо да не ми пречеше сега да карам затворници към градския пазар, за да се поупражнят войниците ми в точна стрелба с лък.
	— И какво ще ни струва тази невероятна щедрост? — поиска да узнае Гилтас с хладен тон. — Каква цена сте поставили на живота ни, наместник?
	Медан се усмихна едва-едва.
	— Бих искал да умра в собствената си градина, Ваше величество. На стари години, стига да е възможно. — Той си наля още една чаша вино.
	— Не му се доверявайте, Ваше величество — изрече тихо Планшет, докато се приближаваше да налее вино и за краля.
	— Не се тревожи — отвърна Гилтас, като извиваше крехкото стъбло на чашата в ръцете си.
	— А сега, мадам, нямаме никакво време — произнесе наместникът. — Ето ви мастило и хартия. Напишете писмо на Палин Маджере.
	— Не — отговори твърдо Лорана. — Обмислих добре всичко. Берил не бива да се добира до устройството. Предпочитам да умра сто пъти, отколкото да позволя това да се случи.
	— Дори и да умрете сто пъти, мадам — рече мрачно рицарят, — давате ли си сметка колко хиляди още ще загинат?
	Ами народът ви? Нима сте готова да пожертвате елфите заради някаква магическа играчка?
	Лорана беше пребледняла. Тя отвърна решително:
	— Не става дума за играчка, наместник. Ако Палин Маджере е прав, това може да се окаже най-могъщият магически артефакт, с който разполагаме. И да, дори страната да бъде изравнена със земята, пак не бих предала устройството на Берил.
	— Обяснете ми природата на артефакта — каза Медан.
	— Не бих могла, наместник — отговори кралицата. — Достатъчно зле стана, че Берил научи за него. Не би следвало да я осветлявам с по-пълни сведения по въпроса. — Тя спокойно вдигна сините си очи, за да срещне раздразнения му поглед. — Виждате ли, сър, имам причини да вярвам, че някой шпионира действията ми.
	Лицето на Медан пламна. Явно се канеше да произнесе нещо, сетне размисли и рязко се обърна към краля.
	— Мнението ви, Ваше величество?
	— Съгласен съм с майка си. Тя ми разказа за устройството. Вече съм наясно с неговите свойства. Аз също не бих го предал доброволно на драконесата.
	— Осъзнавате ли какво говорите? Обричате цяла една нация на сигурна смърт! Никой магически артефакт не си заслужава такава жертва — запротестира гневно рицарят.
	— Този си заслужава, наместник — каза Лорана. — Повярвайте ми.
	Медан се вгледа внимателно в нея.
	Тя посрещна взора му и го издържа, без дори да мигне.
	— Тихо! — предупреди ги Планшет. — Някой идва.
	Всички се вслушаха в звука от трополящи ботуши. Някой взимаше стълбите за нагоре по две наведнъж.
	— Ординарецът ми — успокои ги Медан.
	— Може ли да му се вярва? — попита кралицата.
	Наместникът се усмихна накриво.
	— Отсъдете сама, мадам.
	В стаята влезе рицар. Черната му броня бе покрита с кръв и сива прах. За момент остана на вратата с наведена глава, сякаш изкачването по стълбището бе изцедило и последните му капки енергия. Накрая се изправи и подаде на наместника един свитък.
	— Взех го, сър. Граул е мъртъв.
	— Добра работа, сър Джерард — кимна Медан, докато взимаше съобщението. Той огледа кръвта по бронята на рицаря. — Ранен ли сте?
	— Честно казано, милорд, нямам представа — отвърна намръщено Джерард. — Боли ме всяка костица. Но дори и да съм, едва ли е сериозно, понеже иначе щях да лежа мъртъв някъде в гората.
	Лорана се взираше изумено в него.
	— Кралице — поклони се младият рицар.
	Тя се канеше да каже нещо, ала погледът й попадна върху Медан.
	— Не вярвам досега да сме се срещали, сър — произнесе студено.
	Кървавата маска върху лицето на Джерард се разля в слаба усмивка.
	— Благодаря ви, мадам, задето се опитвате да ме защитите, но наместникът вече знае, че съм рицар на Соламния. Всъщност сега съм негов пленник.
	— Соламниец? — попита стреснато Гилтас.
	— Онзи, за когото ти разказах — обади се Лорана. — Рицарят, който придружаваше Палин и кендера.
	— Разбирам. Значи сега сте пленник на наместника. Той ли ви стори това? — изрече разгневено кралят.
	— Не, Ваше величество — отвърна Джерард. — Причини ми го един драконид. Пратеникът на Берил или по-скоро, бившият пратеник на Берил. — Той се отпусна в едно кресло, въздъхна и затвори очи.
	— Още вино — нареди Медан. — Драконесата вече няма да получава писма от Квалинести — допълни удовлетворено. — Берил ще изчака поне ден, за да получи потвърждението ми. Когато това не стане, ще бъде принудена да изпрати друг вестоносец. Така ще имаме поне малко време.
	Той подаде чашата с вино на Джерард.
	— Не, милорд — произнесе младият рицар, като прие виното, но не отпи от него. — Точно обратното. Драконът ни е измамил. Силите на Берил са потеглили. Граул смяташе, че е възможно вече да прекосяват границата. Най-голямата армия, събирана след края на Войната на Хаоса, вече нахлува в страната ви.
	Над стаята се спусна гробно мълчание. Всички стояха втрещено, опитвайки да осъзнаят новината. Избягваха погледите си. Никой не искаше да види отражението на собствения си страх в очите на другия.
	Наместник Медан се усмихна печално и поклати глава.
	— Изглежда, в края на краищата няма да умра на преклонна възраст — каза и си наля още една чаша вино.


>	31
>	Бледната река на мъртвите

	През същата тази нощ Златна Луна напусна болницата, без да обръща внимание на молбите на лечителите и лейди Камила.
	— Добре съм — каза тя, като се бранеше от опитите им да я задържат на леглото. — Просто се нуждая от почивка, това е всичко. Но почивка тук няма да намеря!
	„Не и с мъртвите.“
	Тя бързо прекоси градините и вътрешните дворове на ярко осветения комплекс на Цитаделата. Не поглеждаше нито наляво, нито надясно. Не отвръщаше на поздравите на хората, които подминаваше. Гледаше право пред себе си. Защото, ако дори за миг отместеше взор, щеше да ги види отново. Следваха я.
	Чуваше шепота и молбите им. Усещаше докосването им — меко като пух — по ръцете и лицето си. Обгръщаха я като фини копринени шалове. Боеше се, че ако се вгледа в тях, ще забележи Речен Вятър. Сетне й хрумна, че вероятно това бе причината духът му да не я посещава вече. Сега той също бе изгубен, потопен в тази река, отнесен надалече. Никога нямаше да го открие отново.
	Тя достигна Големия лицей и изтича нагоре по стълбите към покоите си. За пръв път отправи благодарност за това младо тяло, което не само не се изморяваше, но и с готовност посрещаше всяко изпитание. Щом най-сетне се видя притисната, Златна Луна се обърна и се изправи лице в лице с тях.
	— Махайте се. Нямам нищо за вас.
	Мъртвите се приближиха още. Един стар, много стар мъж… Сетне крадец, войн, сакато дете… Просяци с протегнати ръце. После внезапно изчезнаха, сякаш някакъв глас, но не нейният, им бе наредил да напуснат.
	Златна Луна затвори вратата.
	Покоите й бяха празни. Беше сама, истински сама. Може би след като бе отказала да им даде онова, което търсеха, бяха отишли на друго място, в търсене на друга жертва. Тя се облегна на вратата, надмогната от видението си. В мрака картината на мъртъвците, протягащи ръце, за да изсмучат силите на нейните последователи, се завърна още веднъж и с още по-голяма сила. Ето защо лечителите жънеха единствено неуспехи по света. Мъртвите ограбваха живите. Но защо? Защо им бе на мъртвите мистичната сила на сърцето? Какво ги принуждаваше към това? Кое изискваше от тях подобна настоятелност?
	— И защо ми бе дадено да ги виждам? — измърмори Златна Луна.
	На вратата се почука. Тя не отговори. Вместо това протегна ръка, за да се увери, че е заключено. Почукването се повтори на няколко пъти. Гласове — гласовете на живите — я викаха. Когато отново не отговори, хората отвън замълчаха объркано. Сетне чу как започнаха да разговарят озадачено помежду си.
	— Махайте се! — нареди им уморено най-накрая. — Махайте се и ме оставете на мира.
	Също като мъртвите, и живите постояха известно време, след което си тръгнаха.
	Златна Луна прекоси стаята си, изправи се пред големите прозорци, откъдето се разкриваше изглед към морето, и ги разтвори широко.
	Бледнеещата луна хвърляше мъртвешката си светлина над океана. Морето изглеждаше странно. Водата сякаш бе покрита с фин маслен слой, който беше гладък и спокоен.
	Въздухът не помръдваше. Някаква противна миризма се носеше в него, навярно от маслото над водата. Нощта бе съвсем ясна. Звездите — ярки. Небето — празно.
	В морето излизаха кораби, чиито силуети изглеждаха бездънно черни на фона на лунната светлина. Във въздуха се носеше и друг мирис — този на далечна гръмотевична буря. Обветрените моряци безпогрешно бяха доловили приближаващото вълнение и бързаха да извадят корабите си в открито море, на безопасно разстояние от убийствения прибой и острите островни скали. Златна Луна остана вгледана в тези подобни на играчки, плъзгащи се над черното огледало кораби.
	И там, точно над океана, видя мъртвите.
	Тя се отпусна на колене, без да откъсва поглед от невероятната картина. Положи ръце на перваза и отпусна брадичка върху тях. Луната залязваше като удавник. Звездите искряха студени и празни. Светлината им също се отразяваше във водата, която бе толкова спокойна, че Златна Луна не успяваше да разбере къде свършва небето и откъде започва океанът. В брега се блъскаха съвсем леки вълнички, подобно на ръцете на болно, капризно дете, което се опитва да привлече вниманието. Мъртвите пътуваха в северна посока, като гигантски блед поток, без да обръщат внимание на нищо друго освен на призива, който звучеше единствено за тях.
	А може би не само за тях.
	Златна Луна чуваше песента. Пеещият глас бе развълнуван, заповеден и я разтърсваше до дъното на душата.
	— Ще го намериш — каза гласът. — Сега той служи на мен. Ще бъдете едно.
	Коленичила пред прозореца, с наведена глава и трепереща от благоговение и страх, и възторг, тя нададе вик, изпълнен с копнеж и протегна ръце към онзи, който пееше, както мъртвите бяха протягали ръцете си към нея. Прекара по-голямата част от нощта без да помръдне, вслушана в песента с нещо, което бе едновременно болка и удоволствие, загледана към реката от мъртъвци, попиваща призива, додето леките вълни на неподвижното море се плъзгаха по брега и отстъпваха, оставяйки пясъка след себе си гладък и пуст.
	Денят изгря. Слънцето се изплъзна от маслените води, ала и неговата светлина изглеждаше полепена със съвсем фин маслен слой, понеже в нея имаше нещо зелено. Дишаше се трудно. В небето не се виждаше и най-малкото облаче.
	Златна Луна се изправи. Беше се схванала от дългото стоене пред прозореца, ала движението започваше да отпуска мускулите й. Тя намери някаква дебела наметка и се загърна плътно в нея, макар сутринта още отсега да обещаваше знойна горещина.
	Отвори вратата и откри, че пред нея стои Палин, вдигнал ръка, за да почука.
	— Първа учителко — каза той. — Тревожехме се за теб…
	Мъртвите бяха навсякъде край него. Дърпаха ръкавите на мантията му, притискаха устни към изкривените му пръсти, неясните им ръце посягаха към магическия пръстен, който носеше и се опитваха да го издърпат — неуспешно, ако се съдеше по разочарования им вой.
	— Какво? — прекъсна насред дума магьосникът, разтревожен от изражението на лицето й. — Какво има, Първа учителко? Защо ме гледаш така?
	Тя мина край него, като го изблъска с такава сила, че Палин политна назад. Сетне Златна Луна събра около себе си белите поли на мантията си и затича надолу по стълбите, следвана от издуващото се наметало. Появата й в залата долу стресна и учители, и ученици. Стражите се взираха изумено в нея. Без да погледне никого, Първата учителка подмина и тях и продължи да тича.
	Покрай кристалните куполи, покрай градините и фонтаните, лабиринтът от жив плет и сребърното стълбище, покрай рицарите и стражите, посетителите, учениците, покрай мъртвите… Тичаше към пристанището. Тичаше към неподвижното, гладко море.


	Тас и гномът картографираха лабиринта от жив плет — и имаха успех, който навярно можеше да се приеме за първия такъв в дългата и безславна история на гномската наука.
	— Как смяташ, дали се приближаваме? — попита кендерът. — Понеже ми се струва, че вече не си усещам левия крак.
	— Задръж! — нареди Гатанко. — Не мърдай. Почти е готово. Проклет вятър — добави раздразнено. — Иска ми се да беше спрял. Непрекъснато ми издухва картата.
	Тасълхоф положи всички усилия да изпълни нареждането, макар немърдането да си беше доста трудна работа. Стоеше в средата на пътеката и балансираше несигурно върху левия си крак, докато десният бе вдигнат по възможно най-неудобния начин във въздуха, увиснал в края на нишката на разплетения чорап. Самият чорап беше намалял значително, понеже кремавата нишка се извиваше почти през целия път до входа на лабиринта.
	Планът на гнома да използва чорапи при картографирането бе пожънал невероятен успех, макар Гатанко вътрешно да въздишаше пред факта, че финалният му успех в крайна сметка щеше да се дължи на тях, а не на бутоните, предавките, ръчките, осите и колелата, от които всеки научен ум има толкова сериозна зависимост.
	Самочувствието му щеше да понесе сериозен удар, ако се наложеше да опише чудодейния механизъм, помогнал му да постигне Целта на Живота си, като „два чорапа, вълнени“. Дори бе прекарал цялата предна нощ в кроежи за добавяне на поне мъничко парна сила, което обаче го бе довело единствено до изобретяването на чифт снегоходки, които не само помагаха на притежателя си да тича по снега, но и пазеха краката топли. Но така или иначе, последното не беше от особена полза за облагородяването на Целта на Живота му.
	В крайна сметка Гатанко се принуди да продължи с основния план. Винаги, успокояваше се той, можеше да доукраси нещата, преди да е представил финалния си доклад. Започнаха рано сутринта, още преди изгрев-слънце. Гатанко разположи Тасълхоф при входа на лабиринта, завърза един от чорапите му за началото на разклонението и го проводи напред. Чорапът започна да се разнищва точно според очакваното, оставяйки след себе си ясно различима кремава нишка. Щом кендерът вземеше погрешен завой и достигнеше до задънено разклонение, той навиваше нишката и се връщаше обратно по стъпките си, докато не попаднеше на правилния завой, който да го отведе още по-навътре към центъра на лабиринта от жив плет.
	При всеки правилен завой Гатанко се просваше по корем и отбелязваше маршрута на картата. По този начин бяха достигнали много по-навътре, отколкото някога му се бе удавало. Ако всичко беше наред и чорапите на Тас не ги предадяха, гномчето беше напълно сигурно, че до края на деня ще успее да картографира целия лабиринт.
	Колкото до Тасълхоф, той не се чувстваше чак толкова бодър и развеселен от факта, че е на ръба на прекрасно научно откритие, колкото би си помислил страничният наблюдател. Всеки път, щом пъхнеше ръка в някой от джобовете си, пръстите му докосваха студената повърхност и острите ръбове на скъпоценните камъни по Устройството за Пътуване във времето. Вече започваше да подозира, че устройството го дразни и нарочно се появява в джобове, за които беше абсолютно сигурен, че са били празни само пет минути по-рано. В който и джоб да пъхнеше ръка, то неизменно се оказваше там и започваше да го ръга.
	Но най-лошото бе, че това му напомняше за Физбан. Имаше чувството, че го мушкат не острите скъпоценни камъни, а кокалестият пръст на стария магьосник, сякаш му напомняше за даденото обещание да се върне възможно най-бързо.
	Разбира се, кендерите по традиция смятат дадените обещания за поне толкова обвързващи, колкото и една паяжина например — добра за ловене на пеперуди, но нищо повече. Обикновено смятат онзи, който възлага големи надежди на обещание дадено от кендер, за чалнат, нестабилен, незапознат или просто глупав и Физбан наистина отговаряше на всички тези определения чак до върха на шапката си. А и Тасълхоф едва ли би се главоболил с неспазването на обещание, което на първо място така и не бе имал намерение да изпълни, и във връзка с което дори Физбан би помислил отново, преди да очаква някакво сериозно отношение, но ето че Палин бе споменал за речта на погребението му.
	Тази реч очевидно навеждаше на мисълта, че Физбан е очаквал от Тасълхоф да изпълни обещанието си. А Физбан очакваше от него да изпълни това обещание, понеже Тасълхоф беше необикновен кендер. Храбър, благороден и — тази ужасна дума — _достоен_ кендер.
	Той прехвърли думата няколко пъти из ума си, ала независимо дали я гледаше отгоре, отдолу, отвътре или отвън, тя значеше все едно и също. Достойните хора спазваха обещанията си. Дори ужасните обещания, чието изпълнение значи да се върнеш обратно във времето, за да те настъпи гигант и да умреш.
	— Точно така! Това е! — каза живо гномът. — Можеш да си свалиш крака. А сега отскочи до онзи завой. Вдясно. Не, ляво. Не, дясно…
	Тасълхоф заподскача, чувствайки как чорапът се разплита около крака му. Щом заобиколи зад ъгъла, кендерът внезапно се озова изправен пред стълбище. Спираловидно стълбище. Спираловидно стълбище, изработено от сребро. Сребърно спираловидно стълбище в центъра на лабиринта от жив плет.
	— Успяхме! — извика в екстаз гномът.
	— Наистина? — попита Тас, втренчен в стълбището. — Какво сме успели?
	— Достигнахме центъра на лабиринта! — подскачаше около себе си гномът и пръскаше мастило в четирите посоки на света.
	— Колко е красиво! — рече Тасълхоф и тръгна напред.
	— Спри! Твърде бързо разплиташ! — извика Гатанко. — Още не сме картографирали изхода.
	В този момент десният чорап на кендера най-сетне се предаде. Той почти не обърна внимание на това — толкова бе заинтригуван от гледката пред очите си. Стълбата нямаше подпори. Вместо това просто висеше във въздуха. Беше толкова лъскава, че приличаше на направена от живак. Извиваше се около себе си отново и отново, без да спира да се изкачва. Щом достигна в основата, кендерът вдигна глава с надеждата да види върха.
	Гледаше нагоре и нагоре и виждаше единствено небе, синьо небе, което продължаваме до безкрай като в най-хубавия летен ден, толкова светъл и прекрасен, че не ти се иска да свършва. Копнееш единствено да не настъпва краят му, и все пак знаеш, казваше небето, че нощта трябва да дойде, иначе може да няма утре. А и нощта също таи в себе си красота и щастие.
	Тасълхоф започна да се катери по стълбата.
	Гатанко го следваше на едно-две стъпала разстояние.
	— Интересна конструкция — отбеляза той. — Няма пилони, няма коси подпори, не виждам нитове, балюстради или парапет… Проблем със сигурността. Някой трябва да уведоми властите. — Гномът изкачи още десетина стъпала и се огледа. — Леле, какъв изглед. Виждам чак до пристанището…
	От устата му излетя писък, който лесно можеше да бъде сбъркан с парна свирка.
	— Корабът ми!
	Картите в ръцете му изпопадаха, мастилото се разля. Той се стрелна надолу по стълбата с развяна коса, спъна се в завързания за края на живия плет чорап на Тасълхоф, стана и отново се втурна към пристанището с такава скорост, че дори задвижваните с пара снегоходки доста биха се потрудили, за да го настигнат.
	— Крадец, спри! — изрева гномът. — Това е моят кораб!
	Кендерът хвърли разсеян поглед надолу, за да разбере каква е тази олелия, видя, че става дума за Гатанко и напълно го забрави. Гномите винаги се вълнуваха от нещо.
	Тасълхоф седна на едно от стъпалата, подпря брадичка с ръка и се замисли за обещанията.


	Палин отчаяно се опитваше да догони Златна Луна, ала внезапното схващане в крака го караше да примира от болка. Той започна да масажира схванатия мускул. Тръгна отново надолу по стълбите. Когато се добра до залата, откри, че е попаднал в центъра на невероятна суматоха. Златна Луна бе минала оттук като полудяла. Първата учителка беше излязла, още преди някой да е успял да я спре. Преподавателите и лечителите — поразени от изненадващата гледка — едва по-късно си бяха дали сметка, че някой би следвало да я догони. Дотогава Златна Луна беше изчезнала, а понастоящем обръщаха цялата Цитадела наопаки, за да я намерят.
	Магьосникът не спомена пред никого какво се бе случило пред вратата й. Хората и бездруго вече шепнеха помежду си какви ли не истории за мъртъвци, които се хранят от силата ти. Необичайното й поведение единствено щеше да затвърди мнението им — както в неговия случай, — че необичайната трансформация напълно е отнела разсъдъка на клетата жена. Все още виждаше пред себе си ужасените й очи, все още чувстваше силата, с която го бе изблъскала встрани от пътя си. Предложи услугите си за издирването й, но лейди Камила рязко му заяви, че рицарите и стражниците от Цитаделата вече са предприели търсене и са напълно способни да се справят с възникналата ситуация.
	Без да знае какво повече може да стори, магьосникът реши да се върне в покоите си, като настоя пред жената-рицар, щом Първата учителка се върне, незабавно да бъде уведомен.
	— А междувременно — каза си той с въздишка, — може би ще бъде най-добре ако напусна Скелсий. Всичко се обърка. Тас вече не иска дори да се доближи до мен, а и мога ли да го виня? Тук съм единствено в тежест при и бездруго предостатъчното грижи, които си имат. Дали пък не съм виновен и за тази нейна внезапна лудост?
	Покоите му в Цитаделата бяха сравнително просторни и се намираха на втория етаж. Разполагаше с малка спалня, кабинет и всекидневна. Една от стените на всекидневната — западната — беше направена изцяло от кристал и от нея се откриваше великолепна гледка над морето в западна посока. Неспокоен, изтощен, но твърде напрегнат, за да заспи, магьосникът се побави, загледан към океана. Водата приличаше на зелено огледало, отразяващо в себе си небето. Ако не беше сиво-зелената ивица на хоризонта, човек едва ли би могъл да каже къде започваше едното и къде свършваше другото. Изгледът му се стори странно обезпокоителен.
	Палин влезе в кабинета, седна зад писалището и се замисли дали да не изпрати писмо на Джена. Вдигна перото, ала осъзна, че думите са се превърнали в объркано кълбо и не може да стигне до нищо смислено. Потърка пламналите си очи. През изминалата нощ така и не бе успял да поспи. Всеки път, щом започваше да се унася, му се струваше, че някой го вика, но неизменно се събуждаше, за да открие, че в спалнята няма никой.
	Той отпусна глава върху ръцете си. Затвори очи. Гладкото кристално море го заля. Водата беше топла и мрачна.
	— Палин! — каза нечий празен, шепнещ глас. — Палин! Събуди се!
	— Още малко, татко. — Магьосникът отново сънуваше, че е дете. — Само още…
	Карамон се възправяше над него. Все тъй огромен и на ръст, и по душа, какъвто го помнеше от последния път, когато го бе видял, с тази разлика, че сега образът му потрепваше и изглеждаше невеществен като дим от изгасващи въглени. Баща му не беше сам. Наоколо му се виждаха и други призраци, които протягаха алчно пръсти към ръцете на Палин.
	— Татко! — извика магьосникът. Той рязко вдигна глава. Втренчи се невярващо. Не можеше да отрони и дума. Просто се взираше във фантастичните фигури, които се тълпяха край него и сякаш опитваха да го сграбчат.
	— Назад! — изкрещя с все същия смразяващ шепот Карамон. Той хвърли гибелен поглед край себе си и призраците отстъпиха, но не достатъчно далече. Очите им гладно следяха всяко движение на магьосника.
	— Татко — каза Палин, или поне опита да го направи. Гърлото му бе така пресъхнало, че думите накъсваха плътта. — Татко, какво…
	— Търсих те! — изрече отчаяно баща му. — Слушай ме внимателно! Рейстлин не е тук! Не мога да го открия! Нещо не е наред…
	В кабинета се появиха още призраци. Телата им се вълнуваха около, над и през Карамон. Мъртвите нямаха покой, не можеха да останат на едно място задълго. Те уловиха Карамон и започнаха да го теглят след себе си, както беснеещата тълпа влачи невнимателните към сигурна смърт.
	Баща му се напрегна до крайност, отметна яростния поток от мъртъвци и се хвърли към магьосника.
	— Палин! — извика безгласно. — Не убивай Тас! Той е…
	Внезапно Карамон изчезна. Нереалните форми край него се завихриха и разкъсаха, като че нечия ръка бе преминала през дим. Вледеняващият душата вятър издуха и последните остатъци от дима.
	— Татко? Не разбирам! Татко!
	Беше го събудил звукът на собствения му глас. Изправи се рязко и си пое шумно дъх, сякаш го бяха облели със студена вода. Озърна се подивяло.
	— Татко?
	Стаята беше празна. През отворения прозорец нахлуваха слънчеви лъчи. Въздухът бе горещ и зловонен.
	— Сън — измърмори замаяно магьосникът.
	Но съвсем реален. Споменът за стълпените наоколо му мъртъвци го накара да усети как по тялото му отново преминават ледени тръпки. Струваше му се, че все още усеща как призраците дърпат ръцете му, как теглят дрехите от гърба му, шепнат и умоляват. Той прокара пръсти през лицето си, за да премахне усещането за полепнала по кожата му паяжина.
	Казаното от Златна Луна…
	— Глупости — изрече високо, най-малкото за да чуе нечий жив глас след ужасния шепот на виденията от съня си. — Просто съм се вживял в думите й, това е всичко. Нищо чудно, че имам кошмари. Довечера ще взема отвара за сън.
	Някой натисна дръжката на вратата само за да открие, че вратата е заключена. Сърцето на Палин подскочи в гърлото му.
	Разнесе се звук от метал — навярно шперц, — опитващ да завърти ключалката.
	Не призраци. Просто кендер.
	Той въздъхна. Отиде при вратата и я отвори.
	— Добро утро, Тас — каза магьосникът.
	— Ъм? Здрасти — отговори Тасълхоф. В ръката си държеше шперц и се взираше внимателно към мястото, където само до преди секунда се бе намирала ключалката на вратата. Кендерът се изправи и бързо пъхна шперца обратно в предния си джоб.
	— Помислих, че може да си заспал. Не исках да те тревожа. Да ти се намира нещо за хапване? — Той влезе в стаята, очевидно започнал да се чувства като у дома си.
	— Виж, Тас — произнесе Палин, като полагаше невероятни усилия да остане спокоен, — моментът не е подходящ. Много съм изморен. Не спах добре…
	— Аз също — заяви кендерът, докато се хвърляше в едно кресло. — Май не ти се намира нищо за хапване. Всичко е наред. И бездруго не бях много гладен.
	Той остана смълчан, заклати крака напред-назад и се загледа към морето и небето. Мълчанието му се проточи в продължение на няколко цели минути взети заедно.
	Осъзнал, че току-що е станал свидетел на изключително необичайно явление, Палин си придърпа един стол и седна до него.
	— Какво има, Тас? — попита внимателно.
	— Реших да се върна — каза кендерът, без да отмества очи от празното небе. — Дадох обещание. Никога досега не бях мислил по този въпрос, но обещанието не е нещо, което правиш с устата си. Даваш обещание със сърцето. И всеки път, когато нарушиш някое, в сърцето ти се появява мъничка пукнатина. Много неспазени обещания — много пукнатини. Мисля, че в сравнение с това е далеч по-добре да те стъпче гигант.
	— Говориш мъдро, Тас — изрече Палин, чувствайки срам от самия себе си. — Ти си далеч по-мъдър от мен.
	Той замълча. Все още чуваше вика на баща си. _Не убивай Тас_! Видението беше реално, по-реално от всеки сън. Един магьосник е длъжен да се доверява на инстинктите си, да се вслушва във вътрешните гласове на сърцето и душата си, понеже те са езика на магията. Зачуди се дали сънят не е следствие от тези вътрешни гласове, които го предупреждаваха да забави темпото, да помисли, преди да предприеме някакви драстични мерки, да проучи нещата в дълбочина.
	— Тас — каза Палин бавно. — Размислих. Не мога да искам от теб да се върнеш. Поне не още.
	Тасълхоф скочи на крака.
	— Какво? Не трябва да умирам? Наистина? Ама наистина?
	— Казах само, че все още не е необходимо да се връщаш — смъмри го магьосникът. — Естествено, все някога ще ти се наложи.
	Развълнуваният кендер не го слушаше. Тас подскачаше из стаята, ръсейки навсякъде съдържанието на кесиите си.
	— Колко хубаво! Можем ли да се приберем с лодка, като Златна Луна?
	— Тя е заминала с лодка? — повтори изумено Палин.
	— Да — отвърна бодро кендерът. — Заедно с гномчето. Поне се надявам Гатанко да е успял да я догони. Плуваше ужасно бързо. Не знаех, че гномите умеят да плуват така добре.
	— Да не се е побъркала? — извика магьосникът. Той се упъти към вратата. — Отивам да уведомя стражите. Някой трябва да я догони и да я спаси.
	— О, вече тръгнаха — подметна между другото Тас, — но едва ли ще ги намерят. Нали разбираш, Гатанко ми каза, че _Разрушимият_ може да се гмурка под вода също като делфините. Наричало се под… пот… пуд… как-там-го-рече. Лодка, която се движи под водата. Гатанко ми я показа вчера. Прилича на гигантска стоманена риба. Ей, чудя се дали не можем да ги зърнем оттук?
	Тасълхоф изтича до прозореца. Залепи нос на кристалната стена и затърси някаква следа от кораба. В цялото си смайване Палин напълно забрави за видението си. Сега му оставаше единствено да се надява, че това е поредната от налудничавите истории на кендера и че в действителност Златна Луна въобще не е отплавала на борда на някаква гномска измишльотина.
	Вече се канеше да слезе долу, за да разбере повече подробности и се бе насочил към вратата, когато утринната неподвижност се процепи от тръбен звук. Забиха камбани — високо и настоятелно. В коридора отвън се чуваха гласове, които настояваха да разберат какво става. Други гласове им отговаряха с паническа нотка.
	— Какво е това? — осведоми се Тасълхоф, без да откъсва нос от прозореца.
	— Звучи ми като бойна тревога — отвърна Палин. — Чудя се защо…
	— Може да има нещо общо с драконите — предположи кендерът и посочи.
	Очертани на сутрешното небе, право към Цитаделата летяха големи крилати фигури. Една от тях — тази в средата — беше доста по-голяма от останалите. Толкова голяма, че зелените оттенъци по небето ти се струваха като отражението на слънцето от люспите на дракона. Палин се вгледа продължително към приближаващите създания. Сетне се дръпна ужасено в средата на стаята и се скри сред сенките, сякаш червеникавите очи на дракона можеха да го видят дори от това огромно разстояние.
	— Това е Берил! — произнесе със свито гърло. — Берил и нейните слуги!
	Очите на Тас бяха станали кръгли като паници.
	— Мислех си, че се чувствам странно, понеже не трябва да се връщам и да умирам. Но е проклятието, нали? — Той се втренчи в магьосника. — Защо идва тя тук?
	Добър въпрос. Разбира се, драконесата можеше да е решила да нападне Цитаделата на светлината просто така, но Палин се съмняваше силно в това. Цитаделата се намираше на територията на Келендрос, синият дракон, управляващ тези части от света. Берил не би нахлула в земите на Синия, освен ако нещо не я бе принудило да го стори. А той много добре знаеше какво може да е това нещо.
	— Иска устройството — отговори магьосникът.
	— Магическото устройство? — Тасълхоф го измъкна от джоба си. — Уф! — Той прокара ръка през лицето си. — Сигурно имаш паяци тук. Целият съм се оплел. — Кендерът упорито стисна устройството, сякаш искаше да го предпази. — Може ли драконесата да го подуши, Палин? Откъде е разбрала, че сме тук?
	— Не зная — отвърна мрачно магьосникът. Сега всичко му беше ясно. — Няма значение. — Той протегна ръка. — Дай ми го.
	— Какво ще правиш? — попита колебливо Тас. Явно все още му нямаше доверие.
	— Ще се измъкнем оттук. Магическото устройство не бива да попада в нея.
	Палин можеше единствено да предполага какво би сторила с устройството Берил. Магията му би я направила неоспоримата владетелка на цял Ансалон. Дори и миналото да не съществуваше, драконесата лесно можеше да се върне до която и да е точка от времето след Войната на Хаоса, когато великите дракони за пръв път се бяха появили над континента, и да променя събитията така, че неизменно да излиза победителка от всяка битка. В най-добрия случай, с помощта на устройството Берил лесно можеше да прехвърля огромното си разплуто тяло до която и да е точка на света. По този начин едва ли някой повече щеше да се чувства в безопасност от грабителските й набези.
	— Дай ми го — повтори бързо той и посегна да го вземе. — Трябва да тръгваме. Бързо, Тас!
	— И аз ли идвам с теб? — попита кендерът, като не го пускаше.
	— Да! — почти изкрещя Палин. Понечи да добави, че нямат никакво време, ала му хрумна, че поне времето бе единственото нещо, с което разполагаха в изобилие. — Просто… ми дай устройството.
	Тас му го връчи.
	— Къде ще отидем? — попита нетърпеливо.
	Още един добър въпрос. В цялото объркване магьосникът така и не бе имал време да обмисли възможностите.
	— Утеха — каза той. — Ще се върнем в Утеха. Ще известим за случващото се рицарите. Соламнийците в тамошния гарнизон разполагат със сребърни дракони и ще могат да се притекат на помощ на хората тук.
	Драконите вече бяха по-близо — много по-близо. Слънчевите лъчи се отразяваха в червени и зелени люспи. Огромните им криле хвърляха сенки, които се плъзгаха безшумно по омаслената морска повърхност. Навън камбаните биеха неистово, подканяйки хората да потърсят убежище, да се изтеглят към хълмовете или околните гори. Тръбите свиреха бойна тревога. Тичаха крака, дрънчеше стомана и се разнасяха отсечени заповеди и команди.
	Той вдигна устройството пред очите си. Магията му действаше сгряващо като голяма глътка от най-хубавото бренди. Магьосникът затвори очи и призова в ума си думите на заклинанието и необходимите манипулации за активирането на устройството.
	— Не се отделяй от мен! — нареди той на Тас.
	Кендерът послушно увисна на ръкава му.
	Палин започна да рецитира заклинанието.
	— „Твойто време си е твое…“
	Опита се да обърне покритото със скъпоценни камъни лице на медальона нагоре. Нещо не беше точно както трябва. Изглежда в механизма имаше някаква засечка. Палин натисна малко по-силно от обичайното и предната плочка се плъзна.
	— „Макар да си го изоставил…“
	Магьосникът я придвижи отдясно наляво. Почувства как нещо остърга, но плочката все пак се измести.
	— „Въртящи се безспир…“
	Сега се очакваше, че задната пластина трябва да падне и да оформи две съединени помежду си сфери. За негово изумление обаче задната пластина просто се откачи и изтрака на пода.
	— Опа — рече Тас и се загледа как сферичната пластина се върти като полудяла около себе си на пода. — Нарочно ли го направи?
	— Не! — възкликна Палин. В ръцете си държеше другата половина на пластината и се взираше ужасено към онази на пода.
	— Ето, аз ще я поправя! — Тас услужливо вдигна счупената част.
	— Дай ми я! — отне му я магьосникът. Той се втренчи безпомощно в пластината и опита да я напасне в необходимото положение. Лостчетата не влизаха. Усети как го връхлита замъгляващото усещане за страх. Произнесе последния стих още веднъж, почти панически: — „Въртящи се безспир!“ — Разтърси цялото устройство и изкрещя гневно и заповедно: — Работи! Работи, проклето да си!
	Веригата изпадна и се изплъзна през опитващите да я задържат пръсти, за да остане на земята като проблясваща сребърна змия. Основният лост все така не успяваше да влезе обратно в сферата. Скъпоценните камъни намигаха и искряха в слънчевите лъчи. След което стаята потъна в мрак, а светлината от скъпоценностите изчезна. Драконовите криле бяха погълнали слънцето.
	Палин Маджере стоеше в Цитаделата на светлината и държеше в осакатените си ръце останките от Устройството за Пътуване във времето.
	„Мъртвите! — бе казала Златна Луна. — Мъртвите ни пресушават, те крадат силата и магията ни!“
	Отново видя баща си и реката от души, която протичаше край него. Сън. Не, не сън, а самата реалност. Златна Луна бе опитала да ги предупреди.
	— Ето какво не е наред с магията! Ето защо заклинанията ми не се получават. Те изсмукват магическите ми сили. Те са навсякъде край нас. Докосват ме с ръце и устни…
	Усещаше ги съвсем ясно. Докосването им бе като паяжина, която полепва по кожата ти. Или като крила на насекоми, както му се бе сторило в дома на Лорана. Поне вече бе наясно. Загубата на магията. Не той бе изгубил магията си. Мъртвите я изсмукваха от него.
	— Е — каза Тас. — Сега поне драконесата няма да получи артефакта.
	— Не — съгласи се тихо Палин. — Ще получи нас.
	И макар да не ги виждаше, можеше да усети присъствието на мъртвите навсякъде около себе си, които се хранеха.


>	32
>	Екзекуцията

	Свещта, която отброяваше часовете до екзекуцията, гореше до леглото на Силван. Младежът лежеше по корем и наблюдаваше как часовете отлитат заедно с топящия се восък. Отбелязаните върху свещта линии изчезваха, додето остана една-единствена. Свещта беше изработена така, че да гори дванайсет часа. Силваношей я запали в полунощ и ето че пламъкът бе погълнал единайсет от тях. Беше почти пладне — времето, отредено за екзекуцията на Мина.
	Дъхът му накара пламъчето на свещта да изгасне. Той се изправи и облече най-хубавите си дрехи, одеждите, които бе взел със себе си, за да може да се завърне в Силваност като победител. Перленосивият жакет беше поръбен със сребърна нишка. Прилепналите по тялото панталони и ботушите също бяха сиви. Ръкавите и яката бяха обшити с бяла дантела.
	— Ваше величество? — повика някой отвън. — Аз съм, Кайрин. Може ли да вляза?
	— Ако искаш — отговори Силван. — Но само ти.
	— Идвах преди малко — каза братовчед му, след като влезе в палатката. — Но не ми отговори. Сигурно още си спял.
	— Не успях да мигна — отвърна студено кралят, докато нагласяше яката си.
	Кайрин замълча смутено.
	— Закуси ли вече? — попита той.
	Силван му хвърли поглед, който би повалил всеки друг на негово място. Дори не си направи труда да отговори.
	— Братовчеде, зная как се чувстваш — каза Кайрин. — Замисленото от тях е чудовищно. Наистина чудовищно. Спорих с чичо си и останалите, докато не прегракнах, но нищо от онова, което казах, не успя да промени решението им. Глокъс подхранва страховете им неуморно. Преизпълнени са с ужас.
	— Не яде ли вече с тях? — попита младият крал през рамо.
	— Не, братовчеде! Разбира се, че не! — Кайрин беше изумен. — Как си могъл да помислиш, че бих направил нещо подобно? Това е най-обикновено убийство. Наричат го „екзекуция“ и се опитват да му придадат благопристоен вид, но не могат да скрият грозната истина. Не ме е грижа дали тази жена е най-лошият, най-невероятно злият и опасен човек, който се е раждал някога. Кръвта й ще опетни земята ни и ще ни преследва векове наред. — Гласът му заглъхна. Той угрижено надникна навън. — Глокъс вече говори пред всички за „предателите“ и че всеки непокорен елф щял да срещне съвсем същото наказание. Чичо ми и Водачите на Дома бяха ужасени от тези подмятания, но се боя, че съвсем скоро ще престанат да се хранят със страха и ще започнат да се изяждат един друг.
	— Глокъс — произнесе Силван замислено. Можеше да добави едно-друго, но си спомни, че е дал думата си на Мина. — Подай ми нагръдника, братовчеде. И меча. Ще ми помогнеш ли да ги сложа?
	— Бих могъл да извикам прислугата — предложи Кайрин.
	— Не — поклати глава кралят и стисна юмрук. — Ако дори само един от тях изпусне и дума срещу нея е възможно… възможно е да постъпя с него така, че после да съжалявам.
	Кайрин му помогна да закопчае каишите.
	— Чух, че била възхитителна. За човек — отбеляза той.
	Силван му хвърли остър, изпълнен с подозрения поглед. Братовчед му не вдигна очи. Той си замърмори, като се преструваше, че не успява да затегне добре твърдите кожени закопчалки.
	Кралят се отпусна.
	— Тя е най-красивата жена, която някога съм срещал, Кайрин! Тъй нежна и деликатна. А очите й! Никога не съм виждал такива очи!
	— И все пак — укори го Кайрин — тя е Рицар на Нерака. Една от онези, които пожелаха унищожението ни.
	— В резултат на грешка! — извика пламенно Силван, преобразявайки се в миг. — Сигурен съм! Рицарите са я омагьосали или… или държат семейството й и я заплашват или… може да има хиляди причини! В действителност тя е тук, за да ни спаси.
	— Но доведе със себе си армия въоръжени до зъби човеци — отвърна сухо братовчед му.
	— Ще се убедиш и сам — предсказа младият крал. — И ще видиш, че съм бил прав. Ще ти го докажа. — Той се обърна към него. — Знаеш ли какво направих? През нощта отидох да я освободя. Да! Изрязах дупка в палатката й. Исках да отключа оковите й, но тя отказа.
	— Направил си какво? — възкликна ужасено Кайрин. — Братовчеде…
	— Няма значение — каза Силван, като отново се извърна. Пламъкът бе изчезнал и ледът отново владееше държанието му. — Не искам да го обсъждаме. Пък и не трябваше да ти казвам. И ти си като останалите. Вън! Остави ме сам.
	Кайрин реши, че ще бъде най-добре да се подчини. Почти бе излязъл, когато почувства как Силван го улавя грубо за рамото, за да го накара да спре.
	— Да не би да се каниш да изтичаш при Конал и да му разкажеш за разговора ни? Защото ако това е…
	— Няма, братовчеде — отвърна тихо Кайрин. — Ще запазя думите ти в тайна. Не е необходимо да ме заплашваш.
	Младежът го погледна засрамено. Измърмори нещо, пусна го и му обърна гръб.
	Натъжен, разтревожен и изплашен едновременно за хората и своя братовчед, Кайрин остана пред палатката, като се опитваше да измисли някакъв план за действие. Нямаше доверие на момичето. Не знаеше много за нравите на Рицарите на Нерака, но не можеше да повярва, че биха произвели в команден чин някой против волята му. И макар елфите по правило да не обичат да говорят добре за човеците, войниците с нежелание признаваха колко храбро и дисциплинирано са се държали рицарите по време на битката. Дори генерал Конал, който презираше расата им, приемаше, че са се сражавали добре и че, макар да бяха отстъпили, в отстъплението им е имало ред и здрав разум. Освен това бяха последвали момичето през щита в страна, в която вероятно не ги очакваше друго освен смърт. Не, тези мъже не служеха на офицер, който е попаднал случайно или по принуда сред тях.
	Не момичето бе омагьосано. То омагьосваше хората около себе си. Силван определено бе очарован от нея. А и младият крал беше във възрастта, когато мъжете на елфите за пръв път започват да усещат страстта във вените си и често се влюбват в самото понятие за любовта. Възраст, когато е лесно да се опиеш от самата идея за обожанието. „Обичам да обичам обичта си“, беше припевът на една популярна елфическа песен. Колко жалко, че съдбата буквално бе хвърлила в ръцете на Силван това екзотично и красиво момиче от расата на човеците.
	Братовчед му със сигурност замисляше нещо, в това нямаше съмнение. Кайрин не знаеше какво, но предчувствието стягаше душата му. Той харесваше Силван и вярваше, че в него има достатъчно добри качества, за да бъде добър крал. Подобно безразсъдство можеше да го погуби. Само фактът, че бе направил опит да я освободи — нея, техния смъртен враг, — би могъл завинаги да опетни името му като предател. Водачите на Дома никога нямаше да му простят. Щяха да го обявят за „мрачен елф“ и да го прокудят, както бяха сторили с майка му и баща му. Генерал Конал си търсеше тъкмо такова извинение.
	Кайрин дори за миг не можеше да допусне, че е способен да наруши клетвата си пред краля. Не възнамеряваше да разгласява разговора им пред никого. Но му се искаше Силван никога да не е отварял дума. Запита се какво ли крои братовчед му и как да го предпази, преди да е извършил нещо глупаво, неразумно и импулсивно. Може би най-добрият вариант беше да не се отделя от него и да бъде готов да го спре.


	Слънцето висеше точно над главите им. Окото му яростно се взираше през прозирния щит, сякаш недоволно от факта, че не може да направи нищо повече, за да проясни гледката, натежало от сълзи над окървавеното поле, което тепърва очакваше следващата си жертва. Сеячите на смъртта обхождаха това поле и засаждаха тела вместо семена. През целия предишен ден водите на реката бяха протичали кървавочервени, без никой да се осмели да пие от тях.
	Елфите претърсиха околните гори, за да открият подходящо мъртво дърво, което да използват като стълб. Горските градинари се потрудиха, за да го изгладят и оформят. После с дружни усилия го побиха дълбоко в земята — толкова дълбоко, че вече не успяха да го помръднат.
	Конал се появи на бойното поле, приведен в пълно бойно снаряжение и придружен от Глокъс. Лицето на генерала изглеждаше мрачно. От своя страна Глокъс пък бе доволен и тържествуваше. Офицерите строиха армията на елфите и дадоха команда мирно. Още войни обграждаха полето, образувайки защитна стена, в случай, че рицарите се опитат да атакуват, за да спасят водачката си. Водачите на Дома също присъстваха. Бяха дошли и онези от ранените, които бяха успели да се доберат до мястото без чужда помощ.
	Кайрин стоеше до чичо си. Младежът изглеждаше тъй пребледнял, че Конал го посъветва да се върне обратно в палатката. Кайрин просто поклати глава.
	Отрядът, който трябваше да изпълни екзекуцията, се състоеше от седмина стрелци, подредени в редица на около двайсет стъпки от стълба. Елфите запънаха стрели в лъковете си и вдигнаха оръжията.
	Тръбен звук извести появата и на Негово величество, Говорителя на Звездите. Силваношей крачеше съвсем сам, без охрана. Беше изключително бледен — толкова бледен, че Водачите на Дома смутено започнаха да си шепнат, че по време на битката кралят е получил нараняване, което го е изтощило напълно.
	Силван спря в края на полето. Той огледа първо разположението на войниците, после стълба, Водачите на Дома, генерал Конал и накрая Глокъс. На безопасно разстояние от мястото, откъдето затворничката трябваше да мине за последно, бяха поставили кресло за него. Той му хвърли незаинтересован взор и го подмина, за да заеме мястото си между Конал и съветника.
	Генералът очевидно не остана доволен.
	— Донесохме кресло за вас, Ваше величество. Там ще бъдете в безопасност.
	— Но сега съм до вас, генерале — втренчи се сериозно в него младежът. — Не мога да се сетя за по-безопасно място от това. А вие?
	Лицето на Конал пламна объркано. Той обърна очи към Глокъс, който просто сви рамене, сякаш искаше да каже: „Не си губи времето в безсмислени спорове. Какво значение има?“
	— Доведете я! — нареди генералът.
	Силван се изправи в цял ръст, положил длан върху дръжката на меча си. Лицето му бе напълно безизразно и не издаваше абсолютно нищо от онова, което ставаше в този момент в главата му.
	Шестимата пехотинци с извадени оръжия, по чиито остриета слънцето хвърляше белите си отблясъци, поведоха затворничката през полето. Стражите бяха високи и облечени в плътни брони. Момичето носеше бяла риза и съвсем обикновена, неукрасена дълга дреха, прилична на детска нощница. Ръцете и краката й бяха оковани. Изглеждаше дребна, деликатна и крехка — дете, заобиколено от навъсени възрастни. Жестоки възрастни.
	Сред Водачите на Дома се надигна разтревожен и жалостив ропот. Съмнението бе хвърлено в сърцата им. Това ли беше страховитата водачка? Това момиче? Това дете? Ропотът им бе удавен в разгневеното мърморене на войниците. Тя е човек. Тя е наш враг.
	Конал рязко обърна глава. В миг съмненията и ядът угаснаха пред гибелния му поглед.
	— Доведете я при мен — нареди той. — Нека научи обвиненията, заради които ще изгуби живота си.
	Стражите я придружиха до генерала. Затворничката крачеше бавно с окованите си крака, ала при все това в походката й имаше нещо царствено — гърбът й бе изправен, главата вдигната, а на устните й играеше странна, вледеняваща усмивка. В пълен контраст с нея, пазачите й изглеждаха объркани и несигурни. Краката на водачката сякаш почти не докосваха земята. Пазачите се тътреха по отъпканата пръст. По времето, по което най-сетне достигнаха Конал, лицата им бяха отпуснати и едва ли не ужасени. Очите им неспокойно отскачаха към пленницата, която дори не ги поглеждаше.
	Мина сякаш не забелязваше Силваношей. Младежът я наблюдаваше със сърце и душа, в очакване на един-единствен знак, готов, ако се наложи, да се изправи и срещу цялата армия на елфите. В този момент очите с цвят на кехлибар поглъщаха генерала и макар Конал за момент да се опита да им се противопостави, силата им се оказа непреодолима. Той също се присъедини към колекцията от насекоми, уловени в капана им.
	Генералът подхвана реч, в която обясняваше защо е необходимо да нарушат елфическата традиция и да лишат тази личност от най-ценното й — нейния живот. Речта бе добра и въздействаща, но щеше да бъде далеч по-резултатна, ако я бе изнесъл преди появата на пленницата. Вместо това сега изглеждаше като брутален баща, който наказва детето си по най-дивашки начин. Скоро откри, че е започнал да губи публиката си; мнозина от присъстващите отдавна бяха започнали да изпитват неудобство от взетото решение. Последното принуди Конал да приключи с речта бързо, ако не дори и ненадейно.
	— Как е името ти? — излая той на общия език. Неестествено високият му глас отекна обратно от околните възвишения.
	— Мина — отвърна тя. Тонът й бе спокоен като окървавените води на Тон-Талас и със съвсем същия металически привкус.
	— А второто ти име? — попита той. — За протокола.
	— Мина е единственото име, което нося — изрече тя.
	— Мина — произнесе неумолимо генералът, — ти поведе в нашите земи тежковъоръжена армия. Не те бяхме предизвикали с нищо. Ние сме миролюбив народ. И понеже до този момент не съществува формално обявена война между нас и Рицарите на Нерака, те смятаме за обикновена престъпница, водачка на бандити и убийца. Следователно те осъждаме на смърт. Имаш ли какво да кажеш в отговор на тези обвинения?
	— Да — отговори сериозно и честно тя. — Не дойдох тук в търсене на война срещу жителите на Силванести. Дойдох да ги избавя.
	Конал се изсмя злобно и гневно:
	— Много добре ни е известно, че за Рицарите на Нерака думата „избавление“ е равнозначна на завладяване и поробване.
	— Дойдох да спася народа ви — каза тихо и внимателно тя. — И смятам да го сторя.
	— Присмива ти се — прошепна настоятелно в лявото му ухо Глокъс. — Да свършваме по-бързо!
	Конал не му обърна внимание. Той го отблъсна от себе си и отстъпи крачка встрани.
	— Имам само един въпрос към теб — продължи със зловещ тон. — Отговорът няма да отмени смъртното ти наказание, но може да накара стрелите да полетят малко по-бързо и краят ти да настъпи малко по-леко. Стига да ни сътрудничиш. Как успя да проникнеш през щита?
	— Ще ти кажа и ще го направя с радост — отвърна веднага Мина. — Ръката на Бога, който следвам, ръката на Единия Истинен Бог за света и всичките му народи, се протегна от небесата и вдигна щита, за да можем аз и онези, които са с мен, да преминем.
	Шепот като леден повей насред слънчев летен ден премина през редиците на елфите. Повтаряха и преповтаряха думите й, въпреки че не беше необходимо. Всички я бяха чули.
	— Говориш лъжи — произнесе глухо и вбесено Конал. — Боговете си отидоха и никога повече няма да се върнат.
	— Предупредих те — въздъхна Глокъс и се обърна към Мина. — Екзекутирайте я! Веднага!
	— Не аз говоря лъжи — каза Мина. — Не аз ще умра днес. Не моят живот ще свърши. Чуйте думите на Единия Истинен Бог. — Тя се обърна директно към съветника. — Алчен и амбициозен, ти се съюзи с враговете ми, за да ограбиш онова, което е мое по право. Наказанието за вероломството ти е смърт.
	Водачката издигна ръце към небесата. Над тях не се мяркаше дори облаче, ала оковите на китките й се разцепиха на две като ударени от гръм и паднаха на земята със звън. Веригите й се стопиха и изчезнаха. Най-сетне свободна, тя посочи право към гърдите на Глокъс:
	— Заклинанието ти е разрушено! С илюзията е свършено! Вече не можеш да криеш тялото си в магическото измерение, докато душата ти се разхожда наоколо в друга форма. Нека те видят, Циан Кръволока! Нека елфите видят своя „спасител“.
	От гърдите на елфа, известен като Глокъс, избликна ярка светлина. Той изкрещя от болка и посегна към амулета си, ала сребърната му верижка вече се бе скъсала, а заедно с това се бе нарушило и заклинанието, което го поддържаше.
	Пред очите на присъстващите се откри изумителна гледка. Очертанията на Глокъс се разраснаха в миг, за един удар на сърцето, тялото му се разду, противно и разкривено. От гърба му изникнаха зелени крила. Извитите му в омраза устни се покриха със зелени люспи. Същите люспи израстваха и по бързо издължаващия се нос. Устата му едновременно се разтягаше, пълнеше се с остри змийски зъби и сипеше отвратителни проклятия, които на свой ред изригваха като отровни пари. Ръцете му се превърнаха в крака, завършващи с изхвърчащи напред нокти. Краката му — вече задни — наедряха и се покриха с мускули. Накрая опашката му се нави и приготви да замахне със смъртоносната сила на камшик или атакуваща змия.
	— Циан! — завикаха ужасено елфите. — Циан! Циан!
	Никой не помръдна, нито можеше да го направи. Драконовият страх парализираше крайниците им, караше ръцете и сърцето да се смръзват, улавяше ги и ги разтърсваше, както вълкът разтърсва заека за врата, за да пречупи гръбнака му.
	И все пак, Циан Кръволока все още не се бе трансформирал напълно. Душата и тялото му тепърва трябваше да се открият и съединят. Намираше се в средата на фазата, беше уязвим и го знаеше. Трябваха му само още няколко секунди, за да завърши превъплъщението си, но това бяха ценни и незаменими секунди.
	За да се домогне до необходимото му време, той използваше драконовия страх. По този начин всяваше сред елфите безпомощност, довеждайки някои от тях до пълно безумие и отчаяние. Генерал Конал, замаян от ужаса и унищожението, които сам бе навлякъл върху народа си, изглеждаше като ударен от гръм. Направи неумел опит да измъкне меча си, ала откри, че дясната му ръка не желае да се подчини.
	Циан не обръщаше внимание на генерала. Щеше да се разправи с нещастника по-късно. Драконът се съсредоточи върху истинската опасност, създанието, което бе свалило маската му. Създанието, което по някакъв незнаен начин беше сполучило да разруши могъщата магия на амулета, даден му от неговия бивш господар, опозорения магьосник Рейстлин Маджере.
	Мина потръпна от драконовия страх. Дори вярата й не можеше да я предпази от него. Беше невъоръжена и безпомощна. Циан издиша отровни пари, които, също като челюстите му, все още бяха твърде слаби. Смъртоносният газ най-малкото щеше да замае хилавото човешко същество, а през това време челюстите му щяха да заякнат достатъчно, за да изтръгне сърцето от гърдите и да откъсне главата от смъртното й тяло.
	Силван също бе изгубен в надмогващата вълна от драконов страх — страх и изумление, и ужас от осъзнаването, че Циан Кръволока, драконът, проклятието на дядо му, отново се беше превърнал в такова, само че сега за него самия. Той потрепери при мисълта какво ли щеше да стори под внушение на Глокъс, ако Мина не бе отворила очите му навреме.
	Мина! Той потърси с очи и я намери в мига, когато момичето политна с посегнали към гърлото си ръце и падна в безсъзнание на земята точно пред дракона, чиито разлигавени челюсти тъкмо се разтваряха широко.
	Страхът за Мина — силен и далеч по-могъщ от всеки драконов страх — се стрелна като огън през вените му. Той измъкна меча си и с един скок се озова между нея и чудовището.
	Циан не искаше този Каладон да умре толкова бързо. От години чакаше възможността да си поиграе с него така, както и с дядо му. Беше леко разочарован, но не можеше да направи нищо повече. Издиша отровен газ и срещу него.
	Силван започна да кашля задавено. Парите се издигаха край тялото му и заплашваха да го погълнат напълно. Все пак, въпреки обзелата го слабост, успя да замахне веднъж с меча си по посока на отвратителната глава на дракона.
	Острието потъна в меката плът под челюстта, без да нанесе сериозни поражения, но независимо от всичко сполучи да причини на дракона търсената болка. Циан рязко дръпна глава, като заедно с това изтръгна оръжието от изтръпналата ръка на младежа. Мечът остана забит в челюстта му, но само докато чудовището разтърси глава, запращайки навсякъде пръски кръв и оръжието на Силван.
	Драконът най-сетне бе завършил трансформацията си. Беше цял. Беше могъщ. Омразата към елфите бълбукаше в корема му. Смяташе да изплюе тази отрова върху тях и да ги гледа как умират в адски гърчове и мъки. Циан разпери криле и се понесе във въздуха.
	— Погледни ме! — изрева той. — Виж ме, Силваношей! Виж моето могъщество и силата ми и посрещни собствената си гибел.
	Генерал Конал най-сетне видя заблудата, в която бе живял толкова дълги години. Осъзна, че през цялото време е бил пионка в ръцете на Циан Кръволока, подобно на онзи, когото сам беше презирал — Лорак Каладон. В този миг Конал прозря истината. Щитът не ги пазеше, а ги убиваше. Неспособен да помръдне от ужасяващата мисъл за участта, която бе навлякъл на народа си, той се втренчи нагоре към дракона, който тъй дълго бе пил от кръвта на елфите. Генералът отвори уста, за да нареди да открият стрелба, ала в същия миг сърцето му, преизпълнено с бяс и вина, се пръсна в гърдите му и той падна ничком.
	Кайрин се спусна към чичо си. Конал беше мъртъв.
	Драконът се издигна още по-високо и закръжи, удряйки въздуха с огромните си криле, за да позволи на драконовия страх да се разпростре над всички елфи като гъста, заслепяваща мъгла.
	Силван се отпусна обезсилен до Мина. Не виждаше почти нищо край себе си, ала дори докато падаше, опита да защити тялото й със своето.
	— Мина — прошепна последните слова, които му бе съдено да произнесе. — Обичам те.
	Той рухна. Мракът го обгърна изцяло.
	Момичето чу думите му. Кехлибарените й очи се отвориха и откриха неподвижния Силван до себе си. Младежът не дишаше. Тя се огледа. Драконът се виеше в мързеливи кръгове над бойното поле и се готвеше да нападне. Елфите не можеха да се защитят, парализирани от драконовия страх, който извиваше вътрешностите ти и притискаше сърцето, докато откриеха, че не могат да дишат, нито да мислят за нещо друго освен за приближаващите болка и ужас. Стрелците просто се взираха към смъртта си със запънати стрели, но твърде разтреперани ръце дори за да държат лъковете както трябва.
	Техният генерал лежеше мъртъв на земята.
	Мина се приведе над Силваношей. Целуна го и прошепна:
	— Не бива да умираш! Имам нужда от теб!
	Младежът задиша отново, но не помръдна.
	— Стрелците, Силваношей! — извика момичето. — Нареди им да стрелят! Ти си техен крал! Ще ти се подчинят! — Тя го разтърси. — Силваношей!
	Той простена. Очите му потрепнаха, ала Мина чувстваше, че времето й изтича.
	Тя скочи на крака.
	— Стрелци! — изкрещя на безупречен силванести. — Сагасто! Огън! Огън!
	Кристално ясният призив проряза мъглата на драконовия страх и накара едного от стрелците да дойде на себе си. Не знаеше кой е извикал, но бе чул една-единствена дума, която се заби в мозъка му като нажежен пирон. Той издигна лъка и се прицели в дракона.
	— Сагасто! — крещеше Мина. — Погубете го! Той ви предаде!
	И друг от стрелците излезе от унеса си, последван от още един и още един. Стрелите полетяха във въздуха и заедно с това елфите откриха, че са успели да преодолеят ужаса в себе си. Сега виждаха пред себе си само врага, разбираха, че е смъртен и това ги накара да запънат още веднъж лъковете си. Първите полетели стрели, запратени от разтрепераните им пръсти, едва ли щяха да поразят мястото, накъдето бяха прицелени, ала целта им и без друго бе тъй чудовищно голяма, че все някъде щяха да попаднат. Две от тях разкъсаха дупки в крилете на дракона. Една се заби в мятащата се опашка. Друга отскочи от зелените люспи на гърдите му и падна безобидно на земята.
	Веднъж надмогнали драконовия страх, елфите вече не можеха да бъдат засегнати от него. Сега всички се целеха към по-уязвимите части от тялото му, към нежната, незащитена от люспите плът под предните крака и близо до сърцето. Целеха се в основата на крилете и в очите.
	Ето, че елфите вече надигаха глави, в началото с десетки, а сетне със стотици — отърсваха се от ужаса, грабваха първото попаднало им оръжие и се присъединяваха към сражението с викове, в които вече нямаше страх, а възторг. Най-после имаха възможност да се изправят лице в лице с врага, който бе донесъл тъй много отчаяние, разруха и смърт на страната и народа им. Небето почерня от стрели и драконова кръв.
	Подлуден от болка, Циан Кръволока допусна грешка и прие битката. Нищо не му пречеше да се оттегли, дори и в този момент, дори ужасно ранен, и да отлети до някое от многобройните си леговища, за да се погрижи за раните си. Ала не можеше да повярва, че смъртните, които толкова дълго бе държал с желязна ръка, биха могли да отнемат живота му. Едно чудовищно отровно издихание щеше да свърши работа. Дъхът му бе достатъчен, за да сложи край на всичко.
	Циан вдиша дълбоко и отново издиша. Ала вместо убийствен облак, от гърлото му се откъсна стенание. Отровният газ беше просто лека мъгла, която тутакси бе разпръсната от лекия бриз. Вдиша още веднъж, тежко и накъсано. Усети как стрелите се впиват жилещо във вътрешностите му. Почувства как върховете им достигат все по-близо до сърцето му. Вече се забиваха в дробовете. Разкъсаните и изпотрошени крила не успяваха да поддържат огромната му тежест и драконът започна да губи височина.
	Циан се преобърна по гръб. Падаше, без да може да спре. Докато се носеше все по-надолу, отчаяно си даде сметка, че последните му гърчове са го отместили встрани от бойното поле, така че дори нямаше да успее да премаже възможно най-много елфи с тялото си. Намираше се над гората, носеше се към върховете на дърветата.
	С един последен, изпълнен с ярост крясък, Циан Кръволока се стовари върху тези дървета — същите, които с толкова голяма наслада бе измъчвал по време на епохата на сънищата. А дърветата на Силванести го очакваха. Трепетликите и дъбовете, кипарисите и боровете се издигаха твърдо и решително като дръзки копиеносци и дори не се огънаха, щом чудовищното тяло се устреми към тях с цялата си тежест. Върховете им се врязаха през люспите му, пронизаха плътта, прободоха крайниците му. И най-сетне постигнаха жадуваното отмъщение.


	Силваношей отвори очи. Мина стоеше до него, готова да го защити. Той се изправи несигурно, чувствайки как постепенно силите му се възвръщат. Момичето наблюдаваше битката с дракона. Лицето й дори не трепваше, докато гледаше как стрелите, предназначени за нея, пронизват тялото на врага й.
	Силваношей дори не обърна внимание на сражението. Мислите и очите му бяха насочени единствено към нея.
	— Ти ме върна сред живите — прошепна с одрезгавяло от отровния газ гърло. — Бях умрял. Почувствах как душата се изплъзва от тялото ми. Виждах го, проснато на земята под мен. Видях как ме целуна. А щом ме целуна, вече не можех да те изоставя! И оживях!
	— Върна те Единият Бог, Силваношей — отвърна спокойно тя. — Все още не си изпълнил целта си в плана му.
	— Не, върна ме ти! — настоя младежът. — Дължа живота си на теб! Защото ме обичаш! Сега животът ми е твой, Мина. Животът и сърцето ми.
	Момичето се усмихна, но все така следеше битката с изострен интерес.
	— Виж, Силваношей — посочи тя. — През този ден ти надви най-злия си враг, Циан Кръволока, който те въздигна на трона, смятайки те за толкова слаб колкото е бил дядо ти. Но ти му показа, че е сгрешил.
	— Дължим победата си на теб, Мина — произнесе въодушевено младият крал. Ти им даде заповед да стрелят. Чух гласа ти през тъмнината.
	— Все още не сме постигнали победата си — отвърна водачката, а погледът й бе някак отдалечен, вгледан в нещо отвъд настоящия миг. — Още не. Битката не е приключила. Народът ти е изложен на смъртна опасност. Циан Кръволока ще умре, но щитът, който той издигна над вас, остава.
	Силван едва успяваше да чува думите й през радостните възгласи на елфите и побеснелия рев на смъртно ранения дракон. Той обгърна с ръка тънката й талия и я придърпа към себе си.
	— Кажи ми отново, Мина — произнесе младежът. — Кажи ми отново онова, което ми разкри по-рано за този щит.
	— От мен няма да чуеш нищо повече от онова, което вече си чул от устата на Циан Кръволока — отвърна тя. — Той използваше страха ви от външния свят. Народът ти вярваше, че щитът ги закриля, но в действителност той ги убиваше. За да запази целостта си, щитът изцежда жизнените им сили и докато остава на мястото си, хората ще умират съвсем бавно, додето не остане никой, когото бариерата да пази. Драконът смяташе така да ви погуби до един, и през цялото време щеше да се надсмива над лековерието, с което приемахте, че собствената ви гибел в действителност е ваше спасение.
	— Ако това е истина, тогава щитът трябва да бъде унищожен — каза Силван. — Но се съмнявам, че дори най-могъщите от нашите чародеи биха могли да преодолеят силната му магия.
	— Не се нуждаеш от помощта на чародеите ви, Силваношей. Ти си внук на Лорак Каладон и пак ти можеш да довършиш онова, което е започнал той. Имаш силата да разрушиш този щит. Ела с мен. — Мина му протегна ръката си. — Ще ти покажа какво трябва да сториш.
	Младежът пое малката й нежна длан. Приближи се до нея, вгледа се в очите й и видя себе си — искряща фигурка, заключена в кехлибар.
	— Трябва да ме целунеш — каза тя.
	Силван се подчини. Устните му докоснаха нейните, търсейки сладостта, за която копнееше.


	Недалече от тях Кайрин бдеше над тялото на чичо си. Беше видял Силваношей да пада. Знаеше, че братовчед му е мъртъв, понеже едва ли някой можеше да преживее отровния дъх на дракона. Младежът скърбеше и за чичо си, и за Силван. Глокъс бе успял да измами и двамата. И двамата бяха платили цената. Сега Кайрин просто стоеше и очакваше смъртта, очакваше драконът да избие всички.
	Ето защо удивлението му бе пълно, когато видя как момичето вдига глава и отново се изправя на крака. Изглеждаше съвсем здрава и очевидно незасегната от отровата. Тя погледна към младия крал в краката си. Сетне целуна бездиханните му устни и смутеният Кайрин осъзна, че братовчед му си поема дъх.
	После Мина изкрещя на елфически призива си към изгубилите присъствие на духа елфи, а Кайрин проследи как войниците се обединиха срещу дракона и го надвиха. Видя как драконът умира.
	Всичко това той наблюдава с безкрайна радост, която извика сълзи в очите му, но и с известно смущение.
	Защо беше постъпила така? Какви бяха мотивите й? Защо веднъж наблюдаваше как армията й избива елфи, а на следващия ден помагаше на елфите да победят най-злия си враг?
	Видя как момичето прегърна Силван. Прииска му се да изтича и да издърпа братовчед си от ръцете й. Искаше да го разтърси, да върне здравия му разсъдък. Но знаеше, че Силваношей няма да го послуша.
	„А и защо да ме слуша?“ — помисли си Кайрин.
	Самият той все още не можеше да осъзнае напълно ужасните събития от този ден. Защо ли неговият братовчед трябваше да се вслушва в думите му, след като единственото доказателство, което можеше да му предложи, беше чувството, че всеки път, щом погледнеше Мина, над душата му сякаш преминаваше нечия мрачна сянка.
	Кайрин им обърна гръб. Посегна надолу и внимателно склопи очите на чичо си. Сега имаше други задължения — като племенник и към мъртвия.


	— Ела, Силван — подкани го Мина. Усещаше меките й устни до бузата си. — Направи го за народа си.
	— Правя го заради теб, Мина — прошепна той. Затвори очи и отново я целуна.
	Устните й бяха като мед и все пак жилеха. Пиеше от сладостта им и едновременно с това се свиваше от съсухряща болка. Мина го притегляше в тъмнина, която му напомняше за мрачното сърце на буреносен облак. Целувката й приличаше на мълния, заслепяваше го, изправяше го разтреперан над зейнала бездна. Той започна да пада. Не можеше да спре. После тялото му се стовари върху острите скали, а костите му станаха на парчета. Болката беше непоносима и все пак приличаше на чист екстаз. Желаеше я толкова силно, че с готовност би умрял заради нея. Искаше болката да продължи отвъд вечността.
	Устните им се разделиха и омаята на мига изчезна.
	Сякаш завръщайки се от страната на мъртвите, Силван отвори очи и изумено погледна към кървавочервеното залязващо слънце. Припомни си, че когато двамата се целунаха, бе едва обед. Къде бяха отишли всички тези часове? Изгубени и забравени в нея. Навсякъде край него цареше спокойствие и тишина. Драконът го нямаше. Армията не се виждаше никъде. Братовчед му също. Младежът съвсем бавно си даде сметка, че вече не се намира на бойното поле. Намираше се в градина, която му се струваше смътно позната под лъчите на угасващото слънце.
	„Бил съм тук — помисли си замаяно. — Вече съм виждал това място. И все пак, къде съм? И как съм се озовал тук? Мина! Мина!“ За момент паническото усещане, че я е изгубил, го заля.
	Почувства как ръката й докосва неговата и въздъхна облекчено.
	„Намирам се в Градината на Астарин — даде си сметка. — Дворцовата градина, която се вижда от прозореца на спалнята ми. Веднъж идвах тук и мястото ми се стори противно. Това място ме кара да настръхвам. Ето там — мъртво растение. И още едно, и още едно. А онова дърво умира пред очите ми, листата му се гърчат и извиват, сякаш изтерзани от мъчителна болка, посивяващи, капещи… Единствената причина, поради която тук все още има някакви растения, е, че дворцовите и Горските градинари заменят всяко мъртво цвете, всеки храст или дърво със съвсем същите от собствените си градини. Но да донесеш нещо живо тук е равнозначно на смъртна присъда…“
	„Само едно дърво оцелява в тази градина — онова в самото й сърце, което наричат Дървото на Щита, защото още при израстването си е било оградено с искряща бариера.“
	„Никой и нищо не може да проникне през тази бариера, Глокъс твърдеше, че магията на дървото поддържа щита над Силванести. И е така, но корените му не се хранят от земята, а се простират до всяко сърце из тези земи…“
	Усещаше как същите тези корени се вият и гърчат в него.
	Силваношей взе ръката на Мина и я поведе през градината към центъра, където растеше това дърво. Все още беше живо и цъфтеше, листата му бяха зелени и здрави, като драконови люспи. Стволът му бе с червеникав цвят и като че просмукан с кръв. Клоните му се кривяха и извиваха, сякаш бяха змии.
	„Трябва да го изкореня. Аз съм Внукът на Лорак. Трябва да измъкна корените от сърцето на народа си. Само така те ще бъдат свободни. И все пак самата мисъл, че трябва да се докосвам до злото, ме отвращава. Ще намеря отнякъде брадва и ще го отсека.“
	_Ако ще сто пъти да го отсечеш_, произнесе нечий глас в него, _то ще порасте отново_.
	„Ще умре. Сега Циан Кръволока е мъртъв. И то ще умре с него. Той го поддържаше живо.“
	_Ти, ти си онзи, който го поддържа живо_. Мина не бе произнесла нито дума, ала ръката й легна върху сърцето му. _Ти и твоят народ. Нима не усещаш как корените му се гърчат в душата ти? Как изсмукват силите и последните ти капки желание за живот_?
	Силван наистина усещаше как нещо изцежда сърцето му, ала дали бе злото на дървото или докосването на ръката й — не можеше да бъде сигурен.
	Той придърпа Мина и я целуна. Сетне я остави насред пътеката, сред умиращите цветя, и тръгна към дървото. То сякаш долови приближаващата опасност. Около глезените му плъзнаха сиви лози. Върху него заваляха мъртви клони, които започнаха да го удрят по гърба и раменете. Той изрита лозите и отхвърли клоните.
	Колкото повече се приближаваше до дървото, толкова по-отчетливо долавяше нарастващата слабост. Дървото искаше да го убие, както бе убивало хиляди преди него. Соковете в ствола му бяха почервенели от кръвта им. Всяко лъскаво листо бе душата на убит елф.
	Дървото на Щита бе високо, ала дънерът му бе тънък. Силван с лекота обви ръце около него. Беше слаб и замаян от остатъчния ефект на отровата и се питаше дали ще има сили да го изтръгне от земята.
	_Ти имаш силата. Само ти._
	Стволът на дървото започна да се гърчи в ръцете му като тялото на змия. Младежът потръпна от ужасното усещане.
	Той го пусна и отстъпи. „Ако щитът падне — помисли си, връхлетян от внезапни съмнения, — земите ни ще останат напълно открити.“
	_Нацията ви векове наред е устоявала гордо, защитавана от храбростта и уменията на войните ви. Тези славни дни ще се върнат. Дните, когато светът уважаваше елфите, почиташе ги и се боеше от тях. А ти ще бъдеш крал на могъща държава и могъщ народ._
	„Ще бъда крал — повтаряше си Силван. — А тя ще види в мен величието и благородството и ще ме обича.“
	Той стъпи здраво на земята. После улови гърчещия се дървесен ствол и като призова цялата сила, извираща от вълнението, любовта, амбициите и мечтите си, започна да дърпа.
	Един от корените се отплесна. Може би беше онзи корен, който черпеше живот от собственото му сърце, понеже силата и волята му се удвоиха и утроиха. Напрегна мишци и задърпа още по-ожесточено. Почувства как се изтръгват още и още корени.
	— За Мина! — произнесе тихо.
	Корените се изскубнаха толкова внезапно, че Силван падна по гръб. Дървото се стовари върху него. Беше невредим, но не виждаше нищо от листата, вейките и клоните върху лицето си.
	Ядосан и засрамен, усещайки, че отстрани навярно изглежда като пълен глупак, младежът изпълзя изпод дървото. Лицето му гореше от смущение и триумф. Той избърса калта от ръцете си.
	Слънцето сияеше ослепително. Силван вдигна очи, за да срещне огненочервения му блясък. Прозрачната завеса бе изчезнала и никакво потрепване не препречваше пътя на лъчите му. Откри, че не може да гледа право в него, нито дори в близост до него. Очите му се насълзиха от болка. Премигна, за да махне сълзите от клепките си. Сега на мястото му виждаше единствено черно петно.
	— Мина! — извика, като засенчи взор, опитвайки се да я види. — Виж, Мина! Твоят Бог беше прав. Щитът е свален!
	Силван се запрепъва по пътеката. Все още не виждаше съвсем ясно.
	— Мина? — изкрещя той. — Мина?
	Виковете му продължиха дълго. Дълго след като слънцето залезе. Дълго след падането на мрака. Викаше името й, додето не му остана глас, а после го прошепна:
	— Мина!
	Нямаше отговор.


>	33
>	От любов към Мина

	От деня на битката Галдар така и не бе успял да поспи. Пазеше по цяла нощ и се взираше в сенките пред пещерите, където нейната армия от рицари, или по-право — нейните останки, беше намерила убежище. Отказваше да отстъпи поста си на когото и да било, макар мнозина да предложиха да го отменят от това задължение. Минотавърът просто поклащаше рогатата си глава и отпращаше мъжете, додето най-сетне те се отказаха да идват.
	Войниците, които бяха преживели сражението, лежаха в пещерите — уморени и изплашени — и почти не разговаряха помежду си. Ранените полагаха усилия да заглушат стенанията си, за да не привлекат вниманието на вражеските съгледвачи. Повечето шепнеха името й, като се питаха защо ли не идва да ги спаси и утеши. Така онези, които умираха, си отиваха с нейното име на уста.
	Галдар не се интересуваше дали ще ги открият. За това следяха други. Предните разузнавателни отряди пълзяха из околността и се ослушваха за всеки съгледвач на елфите, който случайно или не попадаше в близост до пещерите. Точно това се бе случило с двама елфи рано същата сутрин. Постовите се разправиха с тях бързо и безшумно, като счупиха вратовете им и ги хвърлиха в дълбоките води на Тон-Талас.
	Галдар побесня, когато откри, че хората му всъщност са пленили елфите, преди да ги убият.
	— Исках да ги разпитам, дръвници такива! — изрева и вдигна ръка, за да удари един от съгледвачите.
	— Успокой се — смъмри го Самювал, като положи длан върху обраслото с козина рамо на минотавъра. — Какво щеше да постигнеш, ако ги беше измъчвал? Елфите просто щяха да откажат да говорят, а писъците им биха се чули на мили наоколо.
	— Щяха да ми кажат какво са й сторили — отвърна Галдар и свали ръка, но без да откъсва освирепял поглед от съгледвачите, които тутакси използваха момента, за да хукнат накъдето им видят очите. — Щяха да ми кажат къде я държат. Лично щях да се погрижа. — Той сви и отново разпусна юмрук.
	— Заповедите на Мина бяха да не взимаме никакви пленници, Галдар. Нареди ни да убиваме всеки елф, който заловим. Ти също даде клетва да не пристъпваш тези нареждания. Нима ще я нарушиш? — попита капитанът.
	— Ще спазя своята клетва — изръмжа минотавърът и отново зае мястото си пред входа. — Обещах й, че няма да предам доверието й. Нима вчера не постъпих както се очакваше от мен? Стоях там и гледах как онова недоносче, кралят на елфите, я докосва с мръсните си ръце. Заловена жива от най-злия си враг. Отведена триумфално в неизвестност. Към каква съдба? За да се подиграват с нея, за да я превърнат в робиня, да я измъчват и убият? Обещах, че няма да се намесвам и сдържах обещанието си. Но вече съжалявам, че го сторих — прибави и изруга горчиво.
	— Припомни си думите й, приятелю — каза тихо Самювал. — Припомни си ги съвсем точно. „Смятат, че ще ме направят своя пленница. Но по този начин само ще паднат в ръцете ми. До последния елф“. Не го забравяй и не губи вяра.
	През цялата сутрин Галдар не помръдна от входа на пещерата. Видя как слънцето се издигна в зенита си, видя как яростното му око се втренчи през щита и горчиво му завидя, понеже навярно съзираше там някъде Мина, а той не можеше.
	Проследи изумено битката със зеления дракон и дъжда от кръв и люспи, който се посипа от небето. Галдар не беше никак привързан към драконите, дори и към онези, които се сражаваха на тяхна страна. Старата, датираща още от времето на великия герой на минотаврите Каз, поговорка гласеше, че драконите ги е грижа само за една-единствена изгода — тяхната. А когато чу предсмъртния рев на чудовището и почувства как земята се разтърси от сблъсъка с огромното му тяло, се зачуди какво ли предзнаменование бе това за тях. И за Мина.
	Капитан Самювал също се присъедини към него, за да наблюдава битката и за да донесе на минотавъра храна — плъх, уловен в пещерата — и вода. Галдар изпи водата, но отказа месото от плъх. Мъжете и бездруго имаха съвсем малко храна. Други се нуждаеха повече от него. Капитанът сви рамене и сам изяде плъха. Минотавърът продължаваше да наблюдава.
	Часовете се търкаляха един след друг. Ранените стенеха тихо и умираха тихо. Слънцето поаленя и започна да залязва зад прозирната завеса на щита. Дискът му изглеждаше разкривен и деформиран и не приличаше на никое слънце, което Галдар някога бе виждал през живота си. Той отмести поглед от него. Не можеше да се взира дълго към това слънце, без да потръпне от вътрешна погнуса; чудеше се как го понасяха елфите.
	Колкото и да се опитваше да държи очите си отворени, те все пак се затвориха. Вече се унасяше с оклюмала глава, както си стоеше прав, когато, като експлодираща огнена топка, гласът на Самювал прозвуча точно до него:
	— Би ли погледнал това!
	Очите на минотавъра се отвориха широко. Той неуверено посегна към меча си.
	— Какво? Къде?
	— Слънцето! — отговори капитанът. — Не, не гледай право в него. Ще ослепееш! — Той засенчи взор с ръка и внимателно надникна. — Проклет да съм!
	Галдар вдигна поглед към небето. Светлината бе тъй ярка, че се насълзи и побърза да отмести очи. Той изтри сълзите от зурлата си и примижа. Слънцето беше прогорило дупка в прозрачната завеса. Лъчите му обливаха яростно света и сякаш възвестяваха ново рождение — ликуващо и могъщо. Той сведе глава полузаслепен.
	Окъпана в потоците кървавочервена светлина на новороденото слънце и точно пред тях, стоеше Мина.
	Галдар понечи да изкрещи радостно, но момичето приближи пръст до устните си, за да го накара да запази мълчание. Минотавърът се усмихна широко. Не й каза, че е благодарен да я види отново. Водачката бе обещала, че ще се върне, а той не искаше да издава пред нея съмненията си. В действителност не се бе съмнявал дори за миг. Не и в сърцето си. Той посочи хоризонта.
	— Какво значи това? — попита.
	— Щитът е свален — отвърна Мина. Беше пребледняла и изтощена до крайност. Тя политна напред, за да се улови някъде и Галдар гордо й помогна с ръка, с дясната си ръка. — Заклинанието е развалено. В този момент войните на генерал Дога прекосяват границата на Силванести.
	Минотавърът й помогна да влезе в пещерата. Щом я видяха, мъжете също се наканиха да нададат радостни възгласи, ала тя усмири и тях.
	Всички се събраха около нея и протегнаха ръце с желание да я докоснат. И макар да бе уморена, Водачката намери добра дума за всеки, наричайки всеки един по име. Не пожела и да яде, пие или спи, додето не обходи всички ранени и не отправи молитва към Бога за тяхното излекуване. Сетне се помоли над мъртъвците, като взимаше ръцете им и свеждаше глава.
	Чак тогава пи малко вода и седна. Рицарите й се събраха край нея на военен съвет.
	— Ще се крием още известно време, но не дълго — каза им тя. — Смятам да се срещнем с армията на генерал Дога и да се присъединим към похода им срещу Силваност.
	— Кога ще се появи той? — попита Самювал.
	— Сега нищо не пречи на генерала и войниците му да се придвижват с възможно най-голяма бързина — отговори Мина. — Няма да срещне никаква съпротива. Граничните патрули на елфите бяха изтеглени, за да се разправят с нас. В този момент в армията им цари пълен безпорядък. Генералът им е мъртъв. Щитът падна.
	— Как, Мина — поиска да узнае Галдар и в очите на останалите се четеше съвсем същият въпрос. — Кажи ни как успя да свалиш щита.
	— Разкрих на краля истината — изрече тя. — Разкрих му, че щитът изцежда жизнените сили на народа му. Самият той се погрижи щитът да падне.
	Рицарите се изсмяха, наслаждавайки се на иронията. Те бяха въодушевени и сърцата им се ободриха. Мина отново беше с тях, а бариерата, която от толкова дълго време им пречеше да нападнат врага, най-сетне беше свалена.
	Минотавърът се обърна, за да продължи да й задава въпроси, ала откри, че Мина е заспала. Вдигна я нежно на ръце и я понесе — беше лека като дете — до леглото, което сам бе направил за нея от борови клонки и одеяло в една ниша в стената на пещерата. Положи я върху постелята и я зави с друго одеяло. Тя дори не отвори очи.
	Галдар се настани недалече от нея и подпря широките си плещи на скалната стена, за да бди над съня й.
	Капитан Самювал също се присъедини към него. Той предложи на минотавъра още от месото от плъх и този път Галдар прие.
	— Защо кралят ще сваля сам щита? — зачуди се минотавърът, докато дъвчеше плъха заедно с хрущящите кости. — Защо би лишил елфите от единствената им защита? Не виждам никакъв смисъл. Елфите са коварни същества. Може би това е капан.
	— Не е капан — каза Самювал, докато сгъваше едно одеяло. Той го сложи под главата си вместо възглавница и се изтегна на пода на пещерата. — Ще се убедиш сам, приятелю. След седмица двамата с теб ще крачим ръка за ръка по улиците на Силваност.
	— Но защо му е да прави нещо подобно? — настоя Галдар.
	— Защо мислиш? — отвърна капитанът и се прозя толкова широко, че челюстта му изпука. — Видя как я гледаше. Видя как тя го плени. Направил го е от любов към нея, разбира се.
	Галдар се отпусна. В отговора на другаря му имаше нещо вярно. Преди да заспи, той прошепна думите му в нощта:
	— От любов към Мина.


>	Епилог

	Далече от мястото, където Мина спеше, пазена от войниците си, Гилтас наблюдаваше от Кулата на Говорителя на Слънцето как дневното светило се издига все по-високо в небето. Представи си как лъчите му позлатяват остриетата на маршируващата армия на Берил. Соламниецът Джерард бе предложил план — отчаян план, — и сега двамата с наместник Медан очакваха решението на Краля. В крайна сметка то или щеше да спаси неговия народ, или да причини пълното му унищожение. Гилтас щеше да вземе това решение. Щеше да го вземе, понеже бе техен крал. Но поне за момента му се искаше да не се налага да бъде онзи, който е. Вместо това просто гледаше как лъчите на слънцето играят по зелените листа на родните гори.
	В Скелсий Тасълхоф и Палин наблюдаваха как Берил и нейните слуги се приближават все повече и повече. Свиреха тръби. Разнасяха се ужасени викове. Викове към Златна Луна, която не се виждаше никъде. Пръснатите парчета на магическото Устройство за Пътуване във времето, лежаха на пода, а немигащата светлина на скъпоценните камъни постепенно помръкваше в сянката на драконовите криле.
	Златна Луна не виждаше нито слънцето, нито драконите. В този момент тя се намираше дълбоко под повърхността на океана, обгърната от мрак. Гномът ту идваше да я увещава за нещо, ту се стрелваше нанякъде, запотен, зает да бърше вода, да налива смазочно масло, да върти кранове и да напомпва мехове. Златна Луна не му обръщаше внимание. Мракът я бе погълнал напълно. Сега тя пътуваше на север заедно с реката на мъртвите.
	Силваношей стоеше в Градината на Астарин и гледаше как лъчите на новороденото огнено слънце попарват корените на умиращото Дърво на Щита.
	Разположил частите си на границата на Силванести, генерал Дога от Рицарите на Нерака наблюдаваше как същото това слънце просиява през кристалните отломъци на рухналия щит. А на следващата утрин, щом слънцето отново се издигна в небето и заблестя ясно и ярко, той даде заповед на войските си да потеглят.
