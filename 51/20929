P>
	Аз славя себе си, възпявам себе си.
	Това, което аз получа, и вие ще го получите,
	защото всеки атом, който ми принадлежи, и вам
	принадлежи.

	Аз бродя и зова душата си,
	аз бродя, отпускам се нехайно и гледам стръкчето трева.
	Езикът ми и всеки атом на кръвта ми са произлезли от земята и този въздух.
	Роден съм от родители, родени тука от родители, родени
	също тука, и родителите им родени също тука,
	сега започвам, на тридесет и седем съм, напълно здрав,
	и се надявам, че няма да престана до смъртта си.

	Учения и догми нека чакат настрани,
	нека отстъпят малко, нека се задоволят с това, което са —
	но да не ги забравяме,
	приемам и с доброто, и със злото цялата природа,
	позволявам й наслуки да говори,
	да говори безпрепятствено с първичната си сила…

	Тежа са всъщност мислите на всички хора от всичките
	страни и времена, не са те само мои
	собствени,
	ако не са и ваши, както са и мои, не са те нищо или
	почти нищо,
	ако не са загадки и разкриването им, те не са нищо,
	ако не са тъй близки, както са далечни, не са нищо.
	Това е тревата, която расте навсякъде, стига да има земя и влага,
	това е въздухът изобщо, който къпе земното кълбо.

	Безброй слова са изразходвани през вековете.

	А мойто слово е модерно, думата „En Masse“

	Слово на вярата, която никога не мами,
	сега или оттук нататък всичко ми е все едно, приемам
	абсолютно Времето.
	Че само то е безпогрешно, то единствено върти се и обгръща всичко,
	това тайнствено, непостижимо чудо единствено
	обгръща всичко.

	Приемам действителността, не смея да се съмнявам в нея,
	цял изпълнен с материализъм.

	Ура за положителните знания! Да живеят точните науки!
	Донесете ми бръшлян и кедър, и люлякови клончета,
	ето лексикографът, ето химикът, ето този, съставил
	граматика на древни йероглифи,
	ето мореплавателите, те са превели кораба си
	през опасни и неизвестни морета,
	ето геологът, ето този работи със скалпел, ето математикът.

	Джентълмени — на вас първите почести и поклони!
	Вашите дела са полезни, но те не са мой дом.
	Аз само преминавам през тях към пространството на моя дом.

	Време е да се разкрия! Нека да станем!
	Това, което е известно, отхвърлям го!
	Повличам хората със мен, напред към Неизвестното.
	Часовникът ни сочи един миг, ала какво ни сочи вечността?

	Дотук сме изчерпили трилиони лета и зими,
	а още трилиони са пред тях, и още трилиони са пред тях.
	Родените не дадоха богатства и разнообразие,
	и другите, които занапред ще се родят, ще ни дадат
	богатства и разнообразие.
	Не сравнявам голямото с малкото.
	Това, което заема времето и е на мястото си —
	то е равно на всичко друго.

	Нима враждебни или завистливи са били с тебе, братко мой?
	Аз те жаля, с мен никога не са били враждебни или завистливи,
	с мен всички са били добри, аз нямам от какво да се оплаквам
	(какво бих правил със оплакванията?).

	Аз съм върхът на всички извършени неща, обемам
	в себе си нещата, които отсега ще бъдат.

	Нозете ми кънтят по стълбите, все по-високо,
	към върха на върховете им,
	на всяко едно стъпало — снопове от векове, и между стъпалата — още векове,
	изминал съм под мене всичките, но още се катеря и катеря.

	Нагоре и нагоре, а зад мен се кланят призраците,
	далече долу виждам първоначалното огромно Нищо,
	зная, че съм бил и там дори,
	и чакал съм, невидим, винаги присъстващ, и съм спал във летаргическа мъгла,
	и дебнел съм реда си, и зловонният отровен въглерод не ми е действал.

	Дълго съм стоял така, обгърнат — много дълго.

	Безкрайни са били приготовленията за мен,
	верни и дружелюбни ръце, които са ме подпомагали.

	Кръговратите на световете са носили моята люлка,
	те са гребали и гребали като весели лодкари,
	за да ми отстъпят място, сами звездите са се отдръпвали
	в своите пръстени,
	изпращали са ми влиянията си, да ми осигурят поддръжка.

	Преди да напусна майка си, поколенията са сочили моя път,
	моят зародиш не е бил бездеен, нищо не е могло да го надмогне,
	заради него мъглявините са се сгъстили в планета,
	дългите пластове бавно са се трупали да го крепят,
	огромната растителност го е снабдявала с храна,
	чудовищните гущери са го пренасяли в устата си й са го полагали внимателно.
	Всички сили постоянно са били използвани, за да ме сътворят и възрадват,
	и аз сега стоя ей тук, със моята яка душа…
P$
