	Едно време — много хубаво време било то, при все че не било по мое време, нито по твое време, нито по ничие време — имало едно момиче, чиято майка умряла и баща й се оженил повторно. А мащехата я намразила, защото била много хубава.
	Много жестоко се отнасяла мащехата със заварената дъщеря — карала я да върши цялата слугинска работа и не й давала нито миг покой. Един ден мащехата решила да се отърве от момичето завинаги — дала й едно сито и казала:
	— Върви и го напълни от извора накрай света и го донеси пълно у дома, иначе няма да видиш добро. — Тя смятала, че момичето никога няма да намери извора на края на света, но и да го намери, как ще донесе сито, пълно с вода?
	Момичето тръгнало и питало всеки, когото срещнело къде е изворът на края на света. Но никой не знаел, докато една странна, дребна старица, прегърбена надве, й казала къде се намира и как да стигне до него. Тя я послушала и най-сетне стигнала до извора на края на света. Но когато потопила ситото в студената, ледена вода, щом го повдигнала, то веднага изпразнило. И пак, и пак опитвала, но всеки път ставало същото. Накрая седнала и така заплакала, че сърцето и щяло да се пръсне.
	Изведнъж чула крякащ глас, погледнала и видяла една грамадна жаба с изпъкнали очи, че я гледа и й говори:
	— Какво има, миличка?
	— О, боже, боже — казало момичето, — моята мащеха ме изпрати толкова далече да напълня това сито с вода от извора на края на света. А аз не мога да го напълня, не знам как.
	— Добре — казала жабата, — ако ми обещаеш една цяла нощ да правиш каквото те помоля, ще ти кажа как да го напълниш.
	Момичето се съгласило и тогава жабата казала:
P>
	С мъх го затъпчи, с глина измажи
	и водата бистра то ще задържи.
P$
	И скок, подскок, жабата цамбурнала в извора на края на света.
	Момичето потърсило наоколо мъх, постлало го на дъното, а отгоре го замазало с глина, потопило ситото в извора на края на света и този път водата не изтекла и то си тръгнало за дома.
	Точно тогава жабата си подала главата от извора на края на света и извикала:
	— Помни обещанието си!
	— Добре — казало момичето, защото си мислело: — Какво лошо може да ми направи една жаба?
	То се върнало при мащехата си с пълно сито от извора на края на света. Мащехата страшно се ядосала, но нищо не казала.
	Същата вечер те чули нещо да шляпа вън до вратата и един глас извикал:
P>
	Отвори ми вратата, мое сърце,
	отвори ми вратата, моя изгоро;
	спомни си добре какво си говорихме
	накрай на света тази заран.
P$
	— Какво може да е това? — извикала мащехата.
	Тогава момичето трябвало да й разкаже всичко за обещанието, което дало на жабата.
	{img:angl_prikazki21.png}
	— Момичетата трябва да държат на обещанията си — казала мащехата, която се радвала, че момичето ще трябва да се подчини на една гнусна жаба.
	— Върви и отвори веднага вратата.
	Момичето отишло и отворило, а там стояла жабата от извора на края на света. Тя скачала и подскачала, докато се доближила до момичето и казала:
P>
	Вземи ме, вдигни ме, мое сърце,
	до твойто коляно, моя изгоро;
	спомни си добре какво си говорихме
	накрай на света тази заран.
P$
	Но момичето не искало да изпълни обещанието си, докато мащехата не казала:
	— Веднага я вдигни, безсрамнице! Момичетата трябва да държат на обещанията си.
	И момичето взело жабата на коленете си, където тя удобно лежала известно време, докато накрая казала:
P>
	— Дай ми да хапна, мое сърце,
	дай ми да хапна, моя изгоро;
	спомни си добре какво си говорихме
	накрай на света тази заран.
P$
	Е, добре, тя нямала нищо против да направи това, взела една купа с мляко, надробила хляб и добре я нахранила. Но когато жабата се наяла, казала:
P>
	— Сложи ме да спя, мое сърце,
	сложи ме да спя, моя изгоро;
	спомни си добре какво си говорихме
	накрай на света тази заран.
P$
	Това момичето отказало да направи, но мащехата грубо заповядала:
	— Направи каквото си обещала. Момичетата трябва да държат на обещанията си. Направи каквото те моли, или ще се махнеш и ти, и жабата ти.
	И момичето взело жабата в леглото си, но я сложило колкото може по-далеч от себе си. Когато едва почнало да се съмва, какво, мислите, казала жабата:
P>
	— Отсечи ми главата, мое сърце,
	отсечи ми главата, моя изгоро;
	спомни си добре какво си говорихме
	накрай на света тази заран.
P$
	Отначало момичето не искало да направи това, защото помнело как жабата му помогнала при извора на края на света. Но когато жабата повторила няколко пъти молбата си с умоляващ глас, тя взела брадвата и й отсякла главата и, о, чудо, пред нея застанал красив млад принц, който й разказал как бил омагьосан от зла магьосница и магията нямало да се развали, докато някое момиче не сдържи обещанието си да изпълнява молбите му една нощ и накрая да му отсече главата.
	Мащехата много се изненадала, когато видяла младия принц вместо отвратителната жаба, и не й харесало много, можете да бъдете сигурни, когато принцът й казал, че ще се ожени за заварената й дъщеря, защото тя го спасила от магията. И те се оженили и отишли да живеят в двореца на краля, неговия баща. И единствената утеха на мащехата била, че тя станала причина заварената й дъщеря да се омъжи за принц.
