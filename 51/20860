	Веднъж едно момиче отишло на панаира, за да си търси място за прислужница. Един стар, смешен на вид мъж я наел и я завел у дома си. Там той й казал, че трябва да я научи някои неща, защото си имал свои имена за нещата.
	И я попитал:
	— Как ще ме наричаш?
	— Господарю, или господине, или както пожелаете — отговорила тя.
	Той казал:
	— Трябва да ме наричаш господар на господарите. А как ще наречеш това? — и посочил леглото си.
	— Креват или легло, или както пожелаете.
	— Не, това е моята лепка. А как наричаш това? — посочил той тесните си панталони.
	— Бричове, или панталони, или както пожелаете, господине.
	— Трябва да ги наричаш фишеци и бомбички. А как наричаш това? — посочил той котката.
	— Котка, или коте, или както пожелаете, господине.
	— Трябва да я наричаш белолика мацка. А това? — посочил той огъня. — Как го наричаш?
	— Огън, или пламък, или както пожелаете, господине.
	— Трябва да го наричаш жежко петле, а това как? — продължил той, посочвайки водата.
	— Вода, или течност, или както пожелаете, господине.
	— Не, чучур-мочур се нарича. А как наричаш това? — попитал той, сочейки къщата.
	— Къща, или дом, или както пожелаете, господине.
	— Трябва да я наричаш високовърха планина.
	Същата нощ прислужницата уплашена събудила господаря си и казала:
	— Господарю на господарите, отлепи се от лепката си и си обуй фишеците и бомбичките, защото на опашката на белоликата мацка се е закачила искра от жежкото петле и ако не вземеш от чучур-мочура да я залееш, високовърхата планина ще стане цялата на жежко петле!

	Това е то!
