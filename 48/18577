P>
D>
	На Костас
D$
	Ти не отплува по море, не взе
	вино, маслини, риба и лимони.
	И не измоли с кръв от бял козел
	попътен вятър, мир и благосклонност.
	Ти, сине на морето, прекоси
	с войнишките си скъсани обуща
	долините и всеки див масив
	на своята гореща бедна суша.
	Ти, сине на морето, опозна
	скали и пепел, ветрове и глина,
	опушените гилзи бяха знак
	в посоките, които ти премина.
	И по-далеч, все по-далеч, далеч
	остават и морето, и простора му
	и се смалява южното небе
	като далечното платно на кораб.
	И ти стоиш последен караул,
	последен пост в последните окопи,
	сам срещу оня варварин, нахлул
	да осквернява древния Акропол.
	И вече няма пътища зад теб,
	и вече няма пачки в пистолета,
	и вече няма дом, жена, дете.
	И само пада мрак във дефилето…
	И само шум на орлови крила,
	и само кръв тече от твойте рани,
	и само през планинските била
	родината отива във изгнание.

	Сега под други, чужди планини,
	под други небеса са твойте крачки
	и северните есенни слани
	светлеят на косите ти във здрача.
	И днес, когато тъпчат чужденци
	на Партенона мрамора прохладен,
	върви със теб под лаврови венци
	прокудената слънчева Елада.
	И тя е твоя с топлите ръце,
	с надеждата, с гнева, със песента,
	със древните си камъни.
	И ти я носиш и притискаш като знаме
	до своето обляно в кръв сърце.
P$
