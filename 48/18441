P>
	Отсам истината на света
	ти може да не виждаш, сине,
	цар на своя лазурен взор
	в ослепителната шир на младостта,
	че всичко трябва да загине
	под разсеяния кръгозор
	от невинност и от вина,
	преди у тебе да узрее
	едно движение на ум или сърце
	и в повиващата тъмнина
	да се сбере и разпилее
	като прах от нявгашно лице.

	Добро и зло, двете страни,
	гдето смъртта те призовава
	край морската пила към тлен,
	цар на своето сърце в слепите дни,
	литнат, сякаш дъх ги отвява,
	с плач се посят през теб и през мен
	и през всички души без мир
	право в невинния, добрия
	и в злия и виновен мрак със стръв,
	в злата и добра смърт, а подир
	и в най-последната стихия
	се преливат като звездна кръв,

	като сълзи на слънчева жар.
	като семе на месечини,
	смет и огън, крилата реч
	на небето извисено, славен цар
	на всички свои шест години.
	И прокобата — и като в сеч
	звяр и птица, небе и поля.
	падат и ето че ги нима,
	преди за пътя ти да си готов
	и твоите думи и дела.
	и всяка истина-измама
	мрат сред неосъждаща любов.
P$
