P>
	В почти опожаряващото навечерие
		на няколко близки смърти,
	когато един от твоите най-малко възлюбени
		и знайни трябва да остави
	летливия си дъх от лъвове и пламъци,
		от твоите приятели,
	които с органите на прахта пресметната
		ще те обстрелват и възпяват,
	най-гласовитият от тях сега ще е безмълвен,
		дето не може да потъне
		до безконечната си рана
	в много семейна лондонска недружелюбна скръб.

	В почти опожаряващото навечерие,
		когато по ключове и устни
	заключ-отключ убитите ти чужденци се вият,
		един, който е най-незнаен,
	слънце от друга улица, съсед полярнозвезден
		до сълзите си ще се спусне.
	Дъжда на свойта кръв той в мъжкото море ще къпе,
		който крачи за мъртвите ти,
	ще намотае глобуса си с твойта водна нишка
		и в раковините ще струпа
		всеки вик, откак светлината
	за пръв път блесна в гръмотевичните му очи.

	в почти опожаряващото навечерие
		на смърти и пришествия,
	когато по лондонски вълни близки и чужди рани
		потърсят твоя гроб отмерен,
	един враг между многото, който отдавна знае,
		че твоето сърце сияе
	в зоркия мрак пряко ключалките и пещерите
		ще дръпне гръмотевиците,
	за да затвори слънцето и с ключа да обжегне
		правдивите ездачи, докато
		най-невъзлюбленият лумне
	като последния Самсон на твоя зодиак.
P$
