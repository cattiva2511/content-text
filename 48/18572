P>
D>
	На Божидар Божилов
D$
	Ако след тебе бавната вълна
	остави върху пясъка крайбрежен
	студена пяна, сол и светлина
	и твойте стъпки по брега изчезват;
	ако зад борда в сънното море
	за миг се стрелнат едролюспи риби,
	подплашени с отблясъка горещ
	на вдигнатата котвена верига;
	ако самотни чайки загребат
	с крила покоя неподвижно светъл
	и видиш за последен път брегът,
	изрязан рязко в синьото безветрие —
	в сърцето си какво ще вземеш ти,
	какво ще вложиш в себе си завинаги?
	Седефът ли, прохладен и златист,
	в разтворената звездна раковина
	на утринта над морския простор?
	Солената целувка върху устните
	или сълзата в тъмното око,
	погълнала небе, вода и суша?
	Ти ще отплуваш и от нощ до нощ
	ще се утайва в теб морето шумно,
	пречупило в кристалната си площ
	рибарите край мъртвата лагуна
	и черните носачи на памук,
	и стачници в замрелите пристанища,
	и татуиран гневно свит юмрук,
	разплискал с удар пръстените кани.
	Ти дълго ще пътуваш и при теб
	ще се разсейва сумракът каторжен,
	и в твоето обветрено лице
	морето бронз и свобода ще сложи.
	В загадъчната смътна далнина
	зората ще се ражда и умира,
	но не забравяй бавната вълна,
	безшумно заличила твойте дири.
	Морето ще разкъса твоя флаг
	и котвата желязна ще изтръгне,
	ако не е със тебе оня бряг,
	от който ти за някъде си тръгнал.
P$
