P>
	Хвърля мрежите тихия ден
	и мечтае, облегнат на руля,
	а за него със поглед здрачен
	мисли звездната вечер на юли.

	Той се взира и тайно мечтай
	и следи на пасажите знака,
	а до всяка врата вечерта
	и до всеки прозорец го чака.

	И си спомня деня своя дом,
	и въжето солено обтегнал,
	от широкия пуст хоризонт
	с мрежа нежното слънце изтегля.

	И налегнал веслата, гребе,
	всеки удар брега приближава
	и голямото синьо море
	само ивица тясна остава.

	Той се връща и в мокрия кош
	светят меко сребристите риби,
	и я вижда разгърден и бос
	към рибарския пристан да иде.

	Тихо облаци бели цъфтят
	и небето едвам се разтваря,
	а по бузите пламва кръвта
	под горещия бронз на загара.

	Тъй е ведър и хубав денят,
	тъй прекрасна и звездната вечер.
	Разминават се те на брегът
	все тъй близки и все тъй далечни.

	И напразно замира и бий,
	и в очакване тръпне сърцето.
	Бели чайки и бели вълни
	вместо поздрав им праща морето.
P$
