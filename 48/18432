P>
	Правя това във войнствено отсъствие, когато
	всеки каменогърлен миг в часа на любовта
	приема котвения ми език зад вълнолома,
	когато гордостта и хвална от фонтан и мачта
	издуваше платна сред ръкотворен океан,
	в гордото плаващо дърво, чиито клони раснат
	през този сетен свод и кей и тази слаба къща
	към небесата върху костно-мозъчни колони

	е краеъгълна и дрипа на дъха, напразна
	глава от опиум, от врана стрък, надута, вята
	или като гърдите в прилив оградена с риф,
	или пък въжения морски хименей раздрала
	и гордостта най-сетне е сама като дете,
	от ветрите завлечено при сляпата си майка,
	такъв палат от хляб и мляко в град така беззъб.

	За мене прави тя сега копривена невинност,
	копринена вина на гълъб в горда самота,
	в опипаните канари черупка от девици,
	затворената, пряма перла, нимфени черти
	проблясват в пещери с дъги и дири на сирени,
	е дева и онзи срамен дъб и всичките поличби,
	китово ложе, танц на бик и златен храст на лъв,
	като изсмукан камък горда, снажна като пясък.

	Туй са обратностите нейни — звярът, който следва
	с гробовен крак на пастор и ръка от пет убийци
	стопеното й бягство по стълба, натъпкан с пепел,
	вика стадото огнено, но се излива в лед,
	изгубен в гладния покой на клюмнало дърво,
	изкачва градобитен хълм по хладните й стъпки,
	пада на пръстен от лета и пладнета под ключ.

	Оръжие си правя аз от скелет на осел
	и пеш край този мъртъв град по пясъка воюващ
	налагам въздуха, събарям изток, смъквам залез,
	източеното й сърце щурмувам и обвесвам
	на вените обезглавени сухата черупка.
	През челюстта надава рев разруха изкълвана
	и заради убийцата аз, тъмен от зараза,
	като прииждаща вълна в крушение се просвам.

	Крушение, простор за грешки, на гигантски разтег
	надолу в напластеното море и воден стълб
	виси в покров от камък мойта горда пирамида,
	гдето лежи повита в чист смарагд и остър вятър,
	остъргана от всеки мит, главата на героя,
	самият слънчев анатом на любовта се свежда
	и живото сърце изважда върху диамант.

	„Утробата на майка му изблизваше калта —
	провикваха се червеевите безвърхи устни
	в ясното котвище, където аз лежах повит —
	гущер, изстрелващ двойната отровна черна нишка,
	да го сгребе обратно през креватната захапка
	и белодъхата уста на семето зад було.“
	„Виж — тътнат опнатите маски, — мъртвите възлизат;
	в извивките на слабините се е вплел човек.“

	Тези очи, някога слепи, веят на видения,
	коренът на котела през безкората ръка
	се закълби като дърво и метна огън-птица;
	с гръмлив изтръгнат зъб, опашка, паяжинен тъпан
	хукнаха смачкани ята край този цъфнал дух
	и като прошка благ и тих, из облака от гордост
	светът ужасен — моят брат оголва свойта кожа.

	Сега в гръдта на облака лежат страни спокойни,
	мореродена, моята любов от гордостта си
	пристъпва тук без рана и без мълния в лицето,
	повява леко вятърът, що скубеше горите,
	когато на снега кръвта бе станала на лед.
	И нека любовта ми тегли цицките въздушни
	със сучещите гордости на утрето в очите —
	аз правя туй в прощаващо присъствие и мир.
P$
