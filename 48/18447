P>
		Това е зимна приказка по здрачина,
	в която снежна слепота пресича езерата
	и от стопанството отплаващата долина
	през сръчно сдиплени снежинки под небе без вятъри
	с блед дъх на крави в спотаените платна

		и падат рой премръзнали звезди,
	и лъха на сено снегът, и бухалът далечен
	предупреждава за безброй нечакани беди
	кошарите, изпълнени с кълба дим гъст и млечен,
	там, дето приказката речна в реч се подреди.

		Веднъж, когато този свят бе стар,
	върху звезда от чиста вяра — пряспа хляб в небето,
	храна и пламъци от сняг, скрижалите от жар
	един човек разгърна сам в ума си и в сърцето,
	самичък в селския си дом, без дума на другар,

		сред нивите. И запламтял тогаз
	на своя огнен остров, покрай който в кръг се стелят
	торища бели като вълна и под скреж и мраз
	кокошките се гушат сънни, докато петелът
	не ги прореши с лумнал зов и в утринен захлас

		народ с лопати хукне тук и там,
	разшава се добитъкът, котакът с меки крачки
	тръгне на лов, врабци заскачат, заситнят едвам
	върху небето повалено младите доячки
	и с бели грижи се захване малък и голям,

		той коленичеше, в сълзи облян,
	пред окаденото котле в зората от жарава
	и чашата и хляба срязан в здрача разлюлян
	в заглъхналия дом, нощта когато оживява,
	в часа на любовта самин със своя страх и свян.

		Той коленичеше на пода прост
	и молеше далечните забулени простори
	гладът му да препуска с вой по гола бяла кост
	покрай покритите с небе конюшни и обори
	и езерното огледало, кравешкия мост

		до прага на молитвения дом
	от огън, дето ще се спусне в облака от снежна
	сляпа любов през белите бърлоги с бесен взлом.
	Ревеше, бит от гола нужда, в болка безнадеждна,
	но в сръчно сдипления въздух не проникна стон,

		а само вятърът наниза глад
	на птици в нивите за хляба на водата, течен
	върху езичетата им в овеса още млад.
	И от безименната жарка нужда бе обречен,
	вместо да припка в долината свеж от снежен хлад —

		между реките, пълнещи нощта,
	и да потъва в преспите на нуждата си, вързан
	във вечно ненаситната централна белота
	на люлката и булчиния одър, вечно търсен
	от клетите отхвърлени чеда на радостта.

		Смили се и спаси го, викна той,
	погубвайки го в любовта, а нуждата му жива
	хвърли в поглъщащата булка и го успокой,
	така че да не цъфне нивга бяло семе в нива
	и под разчекнатата плът, която гине в зной.

		Чуй! В отпътували оттук села
	певците пеят. Славеят, изсъхналият химн на
	погребани гори, с праха на своите крила
	лети, обвява мъртъвците с приказката зимна.
	Прахът на изворна вода в съсухрени ждрела

		говори. Ручей нявга бистроструй
	със звън и заливна вода отскача. И росата
	върху брашнените листа прозвънва преди туй
	от снежен блясък. Вятърът се сучи през скалата.
	Времето пее през умряла снежна капка. Чуй!

		Ръка ли беше или само звук,
	дето в отколешна земя вратата тъмна блъсна
	и вън над хляба на земята надалеч оттук
	птица като пламтяща булка блесна и възкръсна.
	Разсъмна птица с женска гръд от снежноален пух.

		Виж! И танцуващите тропат пак
	по снежнохрастна, вече отпътувала поляна
	подобно прах на гълъби под нежен лунен зрак.
	Гробокопитните жребци се връщат през села на
	птици. Дъб мъртъв за любов отново е на крак.

		Изваяните мощи в светла вис
	въстават като при тръба. По камъка се сплитат
	черти на възрастта. На шумки танцът поривист
	кръжи. И глас на воден прах полетата облита.
	За любовта възкръсва тази древна птица. Виж!

		Крилата си тя вдигна и склони
	под тях глава, пернатият й кротък глас заплува
	през къщата като възхвала и на вси страни
	със своите стихии снегопадът възликува,
	че някой коленичи сам в шепа от долини

		под плаща на покоя в тих поклон
	пред окаденото котле в зората от жарава.
	И вдигна го гласът пернат на птичи небосклон
	и като вятър литна той след пламъка тогава
	край слепите обори на безветрения дом.

		В тези годишни полюси, кога
	запопените косове в шубрака мрат унило
	и хълмите далечни стигат чак до нас, сега
	под еднолетните дървета снежното плашило
	препускаше през преспите с еленови рога

		и през молитвите до колене
	в бърдата, с викот пряко езерата вкочанели
	през времето и племето на снежно ширине
	по дирите на птицата чак до зорите бели.
	Чуй, виж къде в морето гъше нощем и дене

		тя плава — птица, булка, облак лек
	през посадените звезди, радост отвъд полята
	със семе под разчекнатата плът на смъртен век,
	гробът и купелът пламтящ, небето, небесата.
	В отколешна земя смъртта му се разтвори с ек

		и птицата се спусна и замря.
	На хлебно-бял хълм над това стопанство в земна шепа
	и над отплаващите долини и езера,
	където той се молеше за участ най-свирепа
	в молитвения дом от огън, приказката спря.

		Загива танцът жив на радостта
	по вечно бялата поляна, мъртви са певците
	в обутите със сняг села и секва песента,
	която птици ваеше вдън хляба на нощвите
	и по стъклото езерно пронасяше ята

		летящи риби. Обредът цари
	без славей и без мъртъв кон. А изворът съвсем е
	сух, спят черти на възрастта до тръбните зори
	връз камък. Времето погребва пролетното време
	с подскоците му през роса и скрити канари.

		Защото легна птицата в покой
	в хор от крила като в ковчег или прощална люлка
	и под крилата бе охимнен и обручен той,
	и ето през бедрата на поглъщащата булка,
	птица с висока женска гръд, с глава от звезден рой,

		възплампал целият, бе повален
	на любовта връз булчиното ложе, в кръговрата
	на жаждащия център, в диплите на райски плен,
	в пъпката закръжена, на света в сърцевината.
	И с него тя възкръсна в цвят сред своя сняг стопен.
P$
