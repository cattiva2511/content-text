	В неделята щеше да се открива паметникът на Балкана. В събота вечер срещам в града автора му — известен наш скулптор.
	— Какво правиш тук по това време, нали утре ще бъде тържеството?
	— Изгониха ме.
	— Как така! Защо те изгониха?
	— Така. Повече от месец бях там — на Балкана, — работих по монтирането му и нощувах в близката туристическа хижа… Тази вечер обаче ми казаха да си събирам партушината, че щели да дойдат големци за освещаването и за мене място нямало.
	— Е, утре ще отидеш ли пак на тържеството?
	— Защо да отида? За да се надигам на пръсти и да си гледам творбата отдалече ли? Купих си билет и с вечерния влак си заминавам за София.
	— Така, значи, ти сега си един вид кросно.
	— Защо кросно?
	— Ти си кросно, а паметникът ти е платно — изтъкаха си платното и ритнаха кросното.
