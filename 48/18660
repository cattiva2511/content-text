	— Кой е онзи там отсреща, дето се влачи с двете патерици? Клетия, гледай как го е изкривил ревматизмът.
	— Не е ревматизмът, а фашизмът.
	— Кой е той?
	— Личо бе, Личо бабин Дудин, от долната махала. Къщата му е долепена до Писановия дюкян. Той сега остаря и е недъгав, но преди Девети беше здрав, прав и имаше резачка за дърва. Резачка и едно магаре да му я вози. Тогава нямаше из града такива машини и добре се препитаваше човекът. Добре, но нали си е малко дяволит, взел, че си кръстил магарето Хитлер.
	Един ден го повикали да нареже дървата на Панталея Хаджикойов, а по онова време той колеше, той бесеше по нашия край. Пристигнал Личо с цялата си механизация, отворили му голямата кована порта, та се открил един двор като райска градина, магарето за пръв път видяло такава чудесия, сепнало се, забило крака в земята, не ще да влезе и не ще. Дърпа му въжето Личо, мушка го с пръчка — не мърда. Пак дърпа, пак мушка и вика:
	— Дее… де бре, Хитлер! Де бре, шваба!
	— Ти какво плещиш там бре — избоботил зад мермерната чешма Панталей Хаджикойов.
	— Не ще бе, чорбаджи, срамува се да влезе у вас.
	— Кой се срамува?
	— Хитлер бе, чорбаджи, моят Хитлер, магарето ми.
	— Маарш! — изревал Панталей. — Марш оттука, че като дойда, ще стане само Личовци и магарета. Маарш!
	И Личо обърнал механизацията си и поел обратно за в къщи. Не се минало много, и двамата ангели-бангели от полицията го закарали в околийското, че бой, бой и оттогава се изкриви човекът, прегърби се и не можа да се изправи. После продаде резачката, половината двор продаде и преживява горе-долу.
	— А какво стана с магарето Хитлер?
	— То се изгуби още когато Личо беше арестуван, изчезна вдън земя като именника си и никаква диря не остави.
