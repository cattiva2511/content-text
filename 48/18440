P>
		Бе мойта тридесета есен към небето.
	Събуди ме шумът на близката гора и на пристанището
		и на завирения с миди и запопен
			със чапли бряг,
		  зовът на утрото —
	молитви на водата, викове на гларуси и врани,
	потропване на лодки в кея с проснатите мрежи —
		  да тръгна сам на път,
			и то веднага,
		през още спящото градче и вън от него.

		Рожденият ми ден започна с водни птици
	и птици от крилатите дървета, полетели с името ми
		навред над фермите и белите коне
			и станах аз
		  в дъждовна есен,
	и тръгнах през големия порой на всички мои дни.
	През прилива. И чаплата се гмурна, щом пресякох
		  граничната черта,
			и се събуди
		градът, и се затвориха вратите му.

		Провлаченият облак беше пълен с пролет
	от чучулиги и крайпътният шубрак преливаше
		от косове и на октомври слънцето —
			тъй лятно
		  по гърба на хълма —
	времето ме глезеше и утринни певци услаждаха
	духа ми, докато вървях и се прислушвах
		  във шибащия дъжд
			и онзи вятър
		студен в гората тъй далеч под мене.

		Блед дъжд върху смаляващото се пристанище,
	измокрената морска църквица с размер на охлюв,
		проврял рогца в мъглата, крепостта —
			жълт бухал,
			  по градините
	на пролетта и лятото цъфтяха сред измислицата
	отвъд под облака, препълнен с чучулиги.
		Рождения си ден
			там бих прекарал,
		по времето се промени внезапно.

		Сега напусна то честитите простори
	и в променената небесна синева на въздуха
		отново плисна чудото на лятото
			със ябълки
		  и френско грозде
	и на превала аз така добре видях забравените
	разходки на едно момче, поело с майка си
		  през притчи слънчеви
			и през легенди
		на зеленясали от мъх параклиси,

		през преповтаряните приказки на детството,
	че неговите сълзи парнаха нечакано страните ми.
		Край този лес, река, море едно момче
			в замрялото
			спокойно лято
	на мъртвите прошепна истинската своя радост
		на камъните, на дърветата и рибите.
			И тази и до днес
			звъняща тайна
		огласяше сега вода и птици.

		Рождения си ден там бих прекарал аз,
	но времето се промени и истинската радост на отдавна
		умрялото момче възпламна пак под слънцето.
			  Бе мойта
			  тридесета
	есен към небето в това тъй лятно пладне —
	градът под мен облистен в октомврийска кръв.
			О, истината на
			  сърцето мое
	дано оглася вечно този хълм в превала на годината.
P$
