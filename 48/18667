	За родния език е думата и за грижите по него. Разхубавявате го вие там софиянците, разкрасявате го и нали сте по-учени от нас провинциалистите, слушаме ви и ви подражаваме. И ние като вас _спускаме_ плановете, и ние се _затормозяваме_, кога направим _авария_, и даваме _обязателство_ да не се повтаря, и ние _отчитаме_ грешките си, мъчим се да се справим с _текучеството_ и снемаме от служба онези, които са си _размножили_ нуждите дотам, че посягат към държавната каса. Преди да _отпочнем_ да правим _подметка_ на стърнищата, и ние проверяваме дали е здрав гьонът и пр., и пр. Изобщо стараем се да бъдем добри ваши ученици, да ви догоним и ако е възможно, да ви надминем даже.
	Тези езикови красоти ги усвояваме най-вече от вестниците. Учат ни на тях вестникарите. Напоследък един беше употребил _рубежа_ вместо граница. Като забелязах това, рекох си: „Браво, нашенец, браво, ти достигна до последната рубежа на разхубавяване на езика!“
	Та от тях научихме тия думи, те имат грижа за езика ни. У нас в провинцията пък тази благородна служба изпълняват ораторите по разните събрания.
	— Другари — ще подхване някой, — ние трябваши _отдавна да се събиреми, да подговорими и да видими какво ша напрайми и ако не можими да решими, да се съгласими и да избирем и комисия, която…_ — и т.н.
	— Другари и другарки — ще се провикне друг, — един от най-важните сектори, значи, в нашето селско стопанство е, _значи_, животновъдството. Да задоволяваме, _значи_, нуждите на широките народни маси с продукти, както, _значи_, и индустрията със суровини. Това, _значи_, може да стане само със земеделие, значи, и високо продуктивно животновъдство…
	Стана дума за животновъдството, та ни дойде на ум за човека. Нали Горки беше казал: „Человек, това звучи гордо!“ В грижите си за езика не забравихме и него — най-висшето творение на природата. Той пък постоянно е _натоварен_ да извърши това и това, понякога е _разтоварен_, а много често е _впрегнат_, не стига това, е и политически добре _подкован_ например.
	Щом е така, защо тогава да не можем да кажем още: и архиварят А. в _ситен тръст_ обикаля канцелариите в министерството. Примадоната Б. снощи _изцвили_ прекрасно арията си. Другарят В. е добре _обезден_ в своята специалност; или най-сетне: критикът Г., достатъчно _назобен_ с чужди мисли, изнесе доклад върху задачите на новата литература. Мислим, че няма да е зле така, и тогава думата человек ще звучи още по-гордо, а?
