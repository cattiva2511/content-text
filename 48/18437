P>
E>
	(В памет на Ан Джонс)
E$
	След погребението й, магарешкия рев,
	плющенето на ушните платна, глухото хоп-
	троп, тъй щастливо, в долния сбит край
	на гроба, спуснати пердета, зъби в череп креп,
	ослюнчени очи, солени локви в сух ръкав,
	звекът на утринна лопата стряска насред сън
	момчето безутешно, дето в тъмния ковчег
	прерязва гърлото си, сронва ланшните листа,
	за да открие гола кост в саван за страшен съд,
	подир пира от сълзи и магарешки бодли
	сега аз, в нейна памет, в тази стая сам стоя
	с една натъпкана лисица, с папрат в сива прах
	в часа разциврен с мъртвата, прегърбената Ан
	чието закачулено сърце изля порой
	над жадния Уелс и всяко слънце угаси
	(макар че този образ е за нея прекален
	и недостоен — спряла капка беше тази смърт,
	тя нямаше да ме удави в святия потоп
	на своето сърце, тя иска няма да лежи
	и няма нужда от друид строшеното й тяло).
	Но аз, певецът Анин, от огнището зова
	моретата на служба, та с езика си вдървен
	достойнството й да звъни над всеки химнопой,
	лисичият и папратов гъстак да се сведе
	и любовта й да кънти в параклиса кафяв
	под благослов на четири кръстоположни птици.
	Плътта й беше млечно-мека, ала тази тук
	до небесата статуя с горд лоб и дива гръд
	е ваяна по нея зад прозорец одъжден
	в един свирепо скръбен дом в най-кривата година
	Аз знам, че нейните протрити, вкиснали ръце
	лежат смирено в своя гърч, че шепотът й вехт
	се нищи в мокра реч, умът й е надупчен цял,
	лицето й умря, събрало болката в юмрук;
	но тази Ан е от седемдесетгодишен камък.
	И тези мраморни ръце със облаците в тях,
	този с длето изсечен глас, изваян — жест и псалм —
	над гроба й ще ме връхлитат вечно дотогаз,
	дорде „Любов!“ лисичият натъпкан дроб извика
	и семе пръсне папратта по черния перваз.
P$
