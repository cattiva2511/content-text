P>
	И когато аз бях млад и радостен под ябълкови вейки
	покрай кънналия дом, щастлив, че злакът бе зелен
			и нощта над долината — звездна,
		времето ми даваше да се изкачвам
			златен във зенита на очите му
	и почитан сред талигите, бях принц на ябълковите градчета
	и по царски заповядвах на дърветата и на листата
			да отплават с маргаритките и нивите
		по реките на обрулената от небето светлина.

	И така безгрижен и зелен, и знаменит между хамбарите
	край честития ни двор, аз пеех, че стопанството ми беше дом
			и веднъж бе младо само слънцето.
		Времето ми даваше да скачам и да бъда
			златен сред охолната му щедрост.
	И зелен и златен, бях ловец и бях пастир, телетата
	пееха по свирката ми, а лисиците на хълма лаеха отсечено
			и неделята звънеше мудно
		в камъчетата на светите потоци.

	Цяло слънце беше тичане, бе приказно — сеното по ливадите
	като къщите високо, музиката над комините и въздух,
			и игри — чудесно, пълно с влага,
			а пък огънят — зелен като трева.
		И през нощите под простите звезди,
	докато препусках към съня си, бухали отнасяха стопанството
	и блажен в оборите, през цялата луна дочувах козодоите
		да летят с копите и конете
			да се врязват в мрака.

	И подир — събуждането, и стопанството подобно странник бял
	с росата, върнало се пак, с петел на рамото си — всичко
			грееше, то бе Адам и девата,
				небето се изпълваше,
	закръгляше се слънцето на този ден.
	Така ще е било след раждането на онази проста светлина
	в онази първа вихреност — конете още топли, омагьосани,
				от цвилещия си зелен обор
			поели към полетата на славата.

	И почитан сред лисиците и сред фазаните край веселата къща
	под новосъздадените облаци, честит през цялото сърце
		и под раждащото се отново и отново слънце
			тичах по безгрижните си пътища,
	желанията ми се гонеха в сеното като къщите високо
	и аз нехаех в своите небесносини занимания, че времето ни дава
	в целия си мелодичен кръговрат тъй малко песни утринни,
		докато децата златни и зелени
		не го последват в бедността.

	И нехаех в агнебелите си дни, че ще ме вземе времето
	на ръката ми за сянката в изпълнения с лястовици плевник
			под луна, която вечно ще изгрява,
				или че препускащ към съня,
		ще го чуя да отлита с окосените ливади
	и събудил се, ще видя, че стопанството си е отишло от бездетната земя.
	О, когато бях тъй млад и радостен в охолната му щедрост,
			времето ме е държало пак зелен и гаснещ,
			въпреки че пеех в букаите си като морето.
P$
