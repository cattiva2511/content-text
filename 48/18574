P>
D>
	На Никола Мавродинов
D$
	Ти често в есенните бегли дни
	стоеше тук на камъка, изгладен
	от време и вълни,
	и твоя поглед чезнеше във хоризонта.
	Безсилно слънце милваше ръката ти
	със белези и хълмчета корави от веслата,
	с тъмнеещи реки от бавна кръв.
	Зовеше твоя залив, очертан
	с гори от бронза стар,
	но ти стоеше неподвижен, слян със камъка,
	а твоя поглед чезнеше все там във хоризонта.
	Приспало кораби и ладии,
	огладило най-тънките си гънки,
	морето идваше при теб.
	То чуваше как бие тъй полека,
	съвсем полека твоето сърце
	и ти говореше, угрижено снишило глас.
	Над вас лениви гларуси
	пронизваха простора ведър,
	а ти се разговаряше с морето.
	Във дългата беседа
	изплуваше голям самотен кит,
	над мачтите притихваха пасати
	и жълти тигри дебнеха в тръстиките
	край мрачните тропически реки.
	С метална неподвижност се изрязваха
	високи палми в зноя,
	гасяха бури пламъка спокоен на южните звезди,
	в безумна лунност тънеха лагуни,
	колибри светеха —
	и трепкаха с хриле върху палубата
	сребристи влажни риби.
	О, твоя кораб беше тъй далече!
	О, тъй далеч бе твоя кораб, влюбен във безкрайността!
	И странните названия
	Баб-Ел-Мандеб, Валпарайзо, Гваделупа
	звучеха като заклинания,
	в които се откриваше света
	без разстояния, без граници!
	Как продължителен бе този разговор с морето,
	като далечно плаване,
	като завръщане в далечното отечество.
	Когато потъмнееха скалите
	и влажни сенки спираха на кея,
	с далечността във себе си —
	ти тръгваше, взел сбогом от морето.
	Морето те обичаше, но ти —
	ти повече обичаше морето
	и твойте стъпки нивга не отвеждаха
	отвъд дълбоко синята черта,
	навеки свързала сърцето ти със хоризонта.
	Крайбрежната позлата се топи.
	Нощта е близко.
	Ниско над водата
	денят се мярва за последен път
	с безжизнената чиста бледнина
	на близката си смърт.
	Трепти денят на чайките с крилата
	всред есенния безпощаден мрак
	и ти, моряк, не ще се върнеш вече.
	Последният попътен вятър вее
	и в залива небето се издува
	като огромно корабно платно,
	над твоя камък стръмно се люлее
	последната, най-тъмната вълна,
	и ти ведно със нея ще отплуваш
	в посоките на безпределността.
P$
