P>
#	I. Автопортрет

	Чернена зимна шапка над
	възсини весели очи
	глава и рамене се ширят само

	върху тясното платно
	кръстосани ръце едно ухо
	израснало отдясно се показва

	лицето леко наклонено е
	от тежко ленено палто
	с широки копчета

	достигащи яката над която е изпъкнал
	едър нос
	очите са обаче зачервени

	сигурно към много работа
	е пристрастен
	но китките са деликатни

	на човек изобщо
	никога не хващал
	ръчен труд небръснат е

	брадата руса неподстригана е
	няма време да се гу-
	би трябва да рисува


#	II. Пейзаж с падането на Икар

	Според Брьогел
	падането на Икар
	било през пролетта

	орачът обработвал
	свойта нива
	и годината събудена

	показвала си всички
	накити трептяща
	близо

	до брега крайморски
	в пълно
	безразличие

	излегнал се на слънцето
	стопило капещия
	восък на крилата

	неусетно
	край брега се
	мярнала

	почти незабелязана следа
	била е
	давещият се Икар


#	III. Ловците в снега

	Зима е навсякъде
	сред ледените планини
	на заден план завръщане

	от лов към вечерта
	отляво
	яките ловци отвеждат свойта

	хайка фирмата на кръчмата която
	е увиснала от
	счупената панта е елен разпятие

	от своите рога замръзналият
	двор на кръчмата е
	празен само пламнал е огромен

	огънят от вятъра разпалван и край него
	насъбрали се жените
	го наглеждат а отдясно

	хълмът е разкрит мотив с пързалянето
	Брьогел живописецът
	с око набито е избрал

	един-единствен храст през зимата и неговият
	преден план
	допълнил е картината


#	IV. Поклонението на влъхвите

	По Рождество
	аз вече поклоних се на
	Младенеца взет в ръце от свойта Майка

	Мъдреците в тайния си
	блясък
	Йосиф и войниците

	от свитата
	с лицата си недоверчиви
	образуват сцена вдъхновена да речем

	от Италиански майстори
	но с тази разлика че
	майсторското

	изпълнение
	е на духа духа неизчерпаем
	чийто белег тука е навсякъде

	дух жив и незадоволен от
	това което му се иска
	и което той не може да направи

	се е съгласил върху сюжета за да
	нарисува тъй блестящо
	с палитрата на очевидеца

	очите сведени на Девата
	изкуството е
	дароприношение от наше поклонение


#	V. Селска сватба

	Наливай виното съпруже
	редом до
	съпругата която властвува с коси

	над слепоочията има герб
	от зряло жито
	на стената редом до

	сътрапезниците седнали на дълги маси
	и свирачите са си на свойто място
	има ловно куче под

	масата и тукашният Кмет брадат
	представен е жените с
	шапките кососани

	си бъбрят завистливо но съпругата
	с ръце на коленете
	наблюдава мълчаливо притеснена ястия

	познати са наслагани
	и мляко квасено Бог знае на каква
	подпора дървена направена е

	от вратата на хамбара а от двамата
	прислужващи единият е по палто
	червено и с лъжица в панделка на неговата шапка


#	VI. Коситба

	Това което живо е в
	духа човешки
	произлиза

	от стремежите му тайни към
	изкуството, изкуството, изкуството!
	картината

	която Ренесансът
	се опита да си върне
	но която

	потвърди отново житните полета
	развълнувани от
	вятъра

	косачите с ботушите
	обръщат си
	сеното

	паберките вече са на работа
	тук техните блага са —
	свраките

	конете впрегнати и никой
	не можа да
	заличи това


#	VII. Жътва

	Лято е!
	картината се образува
	около млад

	жътвар намерил удоволствие
	от обедната си почивка
	и съвсем

	откъснал се
	от утринния труд
	излегнал се

	направо спи
	разгърдил се
	но гръб

	жените
	му донесли за обяд храна
	и може би

	в добавък вино
	те клюкарстват хором
	под едно дърво

	чиято сянка
	той нехайно
	не използва за да

	не пристане
	в центъра на
	тяхната вселена прозаична


#	VIII. Сватбен танц на открито

	Създадената от артиста
	да кръжи и да
	кръжи в танц

	празнично облечената
	радостна тълпа от селяни
	възбудени и техните

	мари-маргота с едри задници
	заляла е
	площада на пазара

	който е използван от жените с
	бели шапчици
	колосани

	притичват те или отправят се без неудобство
	ком окрайнината на
	гората

	повратливи с
	техните обувки груби и
	по старовремски гащи

	викащи устати
	Иха!
	тропат с токовете те


#	IX. Притча за слепците

	Ужасна но учудваща картина
	притча за слепците
	без червено

	в композицията е изобразена група
	просяци предвождани
	едни от други по диагонала който прекосява

	картината отгоре чак до долу
	след ръба
	на падане накрая в бездната

	където композицията свършва
	свършва и картината в чието дъно
	никой зрящ

	не си представя фигурите
	тъй небръснати на клет-
	ниците с жалките багажи

	някаква паница
	за миене съзира се
	колиба и издигнат връх на църква

	вдигнати лица
	като че ли към светлината
	няма никаква подробност чужда

	на композицията те едни след
	други са с тояжките в
	ръка напредват до провала.
P$
