P>
	От малки и големи стъпки дири
	остават върху пясъка златист
	и в жълтите, горещи дюни спират
	големите и малките следи.
	Стоим един до друг и не говорим,
	пустей далече каменния кей.
	Един самотен облак — златен кораб,
	закотвен в хоризонта се люлей.
	Гори брега, от залеза пронизан,
	гори небето, въздуха гори
	и чайките горят, и бавно слизат
	с крила пламтящи в сините води.
	Повява бризът лек и аз не зная
	дали сега навеки между нас
	посоки на раздялата чертаеш
	с обувки бели в пясъка шумящ.
	Пред нас морето в тъмни очертания
	с призивен звук посреща тази нощ
	и призивът му в нашето мълчание
	звучи с такава страстна дива мощ,
	че ти с усмивка ставаш. Бризът милва
	лицето ти, а моята ръка
	от рамото ти пада тъй безсилна —
	сама от рамото ти пада тя.
	И вече няма думи. С глас провлечен
	говори необятното море
	и падат върху дюните разсечени
	безмълвните ни сенки. Знам — без ред
	и без посока дълго ще замира
	шумът на стъпки в пясъка златист,
	но в мрака черен няма да прозират,
	не ще личат обратните следи.
P$
