P>
	Излиза вятър и от хълма
	ти слизаш с него, а пред вас
	шуми в студеното безмълвие
	и съхне жълтата трева.
	По цялото небе разлян е
	чер мрак и тегне върху теб
	окървавеното мълчание
	на този залез без небе.
	Къде ще спреш, къде под вятъра
	сърцето си ще подслониш?
	Вървиш и знаеш, че те чака
	тъга всред четири стени.
	Вървиш, а вече във Несебър
	прозорците горят, но там
	измежду тях един те дебне
	с дълбоката си тъмнина.
	И ти не ще се върнеш. Няма.
	И този вятър ще завей
	със пясък стъпките, и само
	остава есенния кей
	и кораба. Ти тръгваш днеска,
	а чайките ще викат тук
	и ще покрий викът им трескав
	прибоя с равния си звук.
	И може би нощта безсънна
	ни с миг не ще се удължи,
	не ще тъжат очите тъмни
	ни миг за тебе може би.
	И тъй е по-добре. Излишна е
	скръбта на този хубав бряг…
	И утре в синьото затишие
	рибарите ще пеят пак.
	Но в притъмнялото пристанище,
	в града спокойно свечерен
	една частица ще остане
	поне от твоето сърце.
	И кораба с товар от спомени
	ще отпътува с вечерта
	и ще се скрий на хоризонта
	отвъд — зад синята черта.
P$
