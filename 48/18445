P>
	Гърбушкото в парка
	самотен господин
	с дървета и вода обграден
	от отварянето на вратата
	през която те пристигат всеки ден
	до неделната камбанка преди мрака

	хапваше си хляб от вестник измърсен
	сръбваше вода от вързаната чашка
	в която пясък от децата хрупка
	под чучура дето мойто корабче се люшка
	нощем спеше в кучешка колибка
	ала никой не го върза там.

	Като птиците рано идваше
	като водата сядаше кротко
	и Господине му викаха Хей господине.
	хлапетата дошли от града на разходка
	а после хукваха, щом ги видеше
	все по-навътре

	отвъд езерото и алпинеума
	додето той тръскаше вестника си след тях
	през шумния зверилник на върбалака
	сгърбени като него на смях
	по по-далеч от пазача на парка
	с острия му прът за суха шума.

	И старият кучи жител
	сам сред бавачки и лебеди
	додето хлапаците сред върбите
	изстрелваха ревящи тигри
	из своите яростни погледи
	в гъстак посинял от моряци

	майстореше до вечерния час
	снага на жена безукорно права
	стройна като млад бряст
	от костите си криви и стари
	та там през нощта да остава
	след всички вериги и катинари

	цяла нощ в незастлания парк
	след като шубраци и огради
	птици и дървета езерото злака
	и хлапетата невинни като ягоди
	се дотътрят с този гръбльо кривокрак
	чак до кучешката му колибка в мрака.
P$
