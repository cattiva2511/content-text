P>
	За зла чест на една печална смърт
	и очакване с непламнал още феникс
	под кладата на всички мои грехове и дни
	и на жената, в сянката обвита,
	светоизваяна и чувствена сред вихър
	от мъртви, посветен завинаги на себе си,
	дори преди кавгата на целувката да дойде
	върху уста от глина, върху чело,
	със жар жигосано, та да я свърже
	за постоянно, нито с ветрите на любовта
	отнесените тронове и хор
	на зимния метох от ордена на сладострастието
	изпод живота ми, който жадува съблазнител
	сред слънчевите удари на лятото,

	в любов върху морето от вина
	честитото ми свято тяло,
	под облака о любовта притиснато с целувка,
	е смляно и изрязано насред
	залязващия ден, в мрака на лудостта ни
	по неподвижната звезда сред ордена на живите,
	но тъй блажено в тая славна рат на всяка твоя
	педя и поглед, че самата рана
	е бог и празненството на душите
	се чества там ведно с причастие между слънца.
	Аз няма никога да песнопея
	за святост в сянка, докато наустника разгръщам
	на твойта плът, на птицата под мен не ще изшъткам
	сами са двамата, живеещи в смъртта.

	Пред мен е тигръвът разплакан
	сред тази андрогинна тъмнина,
	към гибел крачи пъстрото му лунногриво племе,
	катъри, бременни със минотаври,
	и птицечовка, мътеща сред млякото на птици.
	Пред мене е светицата, изваяна в одежда
	от сенки, символ на копнеж оттатък моя час
	и грях, чатал огромен и гигантска
	въздържаност. Пред мен е незапаленият феникс,
	небесен глашатай, стрела на порива сега
	и отрицание на всички острови.
	Всяка любов, освен към единението в цвят
	на жива плът, е неестествена или безсмъртна
	и клетите й дъщери са гробът.

	Честитата ми участ, любовта
	учи, без да говори никому,
	че устремът на феникса към свода и копнежът
	подир смъртта към ваяния ти метох
	пропадат, ако не призная твойта благодат
	и тръгна през прохладата на смъртната градина
	с безсмъртието редом с мене като звезденец.
	Това научих от езика роден
	на твоите превеждащи очи, звездите млади,
	литнали към начало като младенеца.
	За зла чест трябва тя да се смири
	и птицата да спре сред полет. О, любов, крепи ме!
	В теб всяка педя, всеки поглед бликват битието
	и синовете ти са живата земя.
P$
