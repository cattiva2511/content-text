P>
	Как ще успее моето животно,
	чийто вещ образ аз напипвам в пещерния череп,
	съд на абсцеси и на шумно тържество черупка,
	да се смири погребано под буквения зид
	с булото на саван върху капака на лицето,
	което трябва да е бясно,
	пияно като гроздов охлюв, блъскан октопод,
	да се провира, бъхти, мята
	с онези ветрове отвън
	и примката природна на открити небеса
	в очите си несвестни да свлече?

	Как то ще може да магнетизира
	към нажребения самец в извит, среднощен плам,
	сплавил петата лъвска и сърдечната подкова,
	зверска земя върху прохладен връх на селски дни,
	за да препусне съешено в дълъг сенокос,
	да люби, страда и убива
	в жесток жив зрак, дорде заключената твърд покара,
	морето се разцепи с рев,
	търбуха стане костенурка
	и рачешките вени от червените телца
	изстискат яростния спечен глас?

	Рибарите-ловци на русалки
	пълзят и пеят в приливите с въдици превити
	от булчината стръв, а аз със живото кълбо
	език, ухо в конеца пускам в тези слепоочни
	къдропокрити вирчета на думи и на кости,
	извличам някакво пипало
	с око отгоре в купата от повесма и рани,
	да сграбчи земната ми ярост
	и тъй да приземи кръвта й —
	не ще се пръкне значи звяр, водите да опише
	и върху рог деня да закрепи.

	Въздишай дълго, падай в хлад, остърган,
	високо хвърлен, плиснат на хрилатата скала,
	прерязан в силата си, рухва любовта в колони
	с птица, светец и слънце в тях, прободена устата
	приписва като пламнал храст и крясъкът в окото
	подкастря жеста на дъха.
	Умирай в пурпурни пера, щом сводът е подсечен,
	връз повалената земя —
	мой звяр ограбен, сух до смърт.
	От тъмна пещера изскочил в цвилещи простори,
	ти своя гроб изрови в мойта гръд.
P$
