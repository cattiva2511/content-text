	Наш Пенчо е много речовит. Де що има партийни, профсъюзни, просветни, квартални и прочее събрания, той, макар и последен, трябва да вземе думата. И за да разкраси речта си, освен със „значи“, „именно“, „например“ напоследък започна да прибавя обилно и „родният“, „родната“, „родното“ и „народният“, „народната“, „народното“ и „народните“. Така разкрасена я поднася и при частни разговори.
	— Родните облаци, казва, тази есен са доста сухи, а трябва, значи, да се сее. И както се е застудило например, родната слана скоро ще падне.
	— Да, казвам, и родната инфлуенца може да се появи.
	— Няма, казва, такава опасност, значи, защото народната медицина е на своя стражеви пост.
	— Ти, казвам, за всеки случай нахлувай родната вълнена фланела, за да си сигурен.
	— Именно, именно, прав си, например, прав си, значи…
	Мисля си, ако все така напредва в украсата на речта си наш Пенчо, скоро ще почне да казва „родната ни родина“ и „народния народ“.
