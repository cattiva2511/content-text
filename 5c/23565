P>
	Помрачени небосклоните
	ръсят девствени цветя;
	постегнете си балтоните,
	вий почтени господа!

	Нека да буботят ледните
	вихри яростно весден;
	за това да мислят бедните
	през този сезон студен.

	С топли моди в булевардите
	мръднете за час, за два
	и в „България“ билярдите
	блъскате вий след това.

	Дойде обед, в ресторантите
	келнерите чакат вас;
	хубавичко се нахраните
	и си пийнете тогаз.

	Още сядайки край масите
	На „Панах“ и „Алказар“,
	на гърба на сиромасите
	метвате вий нов товар.

	И безгрижни като чавките
	върху някой мъртъв кон,
	вий редите си доставките
	милион след милион.

	Да, растат си милионите
	и пазарните цени,
	зер са тлъсти комисионите
	в тези спекулантски дни.

	А напразно разни властници
	ви се зъбят уж със гнев —
	ваши доблестни участници,
	те надават ялов рев.

	Не засягат в нас законите
	всички силни на деня,
	а пък вие с милионите
	винаги сте на цена.

	Даже Исус II — строгия
	съдия със тънък ум,
	кърпи свойта демагогия
	с битпазарски празен шум.

	И тъй, без да се тревожите,
	продължавайте без пот
	да одирате пак кожите
	на заспалия народ…

	Помрачени небосклоните
	ръсят девствени цветя,
	постегнете милионите,
	вий почтени господа!
P$
