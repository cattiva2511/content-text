P>
E>
	През 1980 г. се натъкнах на някои от книгите на д-р Ира Прогоф* и на чудесната му метафора за дъба и жълъда. От прочита на тези творби се роди настоящата идея.
	[* Известен американски психотерапевт от еврейски произход (1921–1998 г.), ученик и последовател на Карл Юнг. — Б.пр.]
E$

	В тишината на размишлението ми
	усещам целия си вътрешен свят
	като семенце,
	някак малко и незначително,
	но и пълно с възможности.

	И виждам в недрата му
	зародиша на чудно дърво —
	дървото на собствения ми живот,
	докато расте.

	В незначителността си всяко семе пази
	духа на дървото, което някога ще стане.

	Всяко семе знае как да израсте в дърво,
	като падне в плодородна почва,
	погълне сокове, които да го хранят,
	разпери клоните, листата си,
	отрупа се с цвят и плод,
	за да може да даде това, което му е отредено.

	Всяко семе знае
	как да израсте и стане дърво
	и толкова са семената,
	колкото са тайните мечти.

	Вътре в нас безброй мечти
	чакат да покълнат,
	да пуснат корени и видят светлината,
	да умрат като семена…
	за да се родят като дървета.

	Дървета чудни и величави,
	които със силата си ни напомнят
	да чуем вътрешния си глас;
	да се вслушаме
	в мъдростта на нашите семенца мечти.

	Мечтите ни показват пътя
	със символи и знаци всевъзможни —
	във всяка случка и момент,
	в хората и обстоятелствата,
	в болката и радостта,
	в победите и пораженията.
	Насън, наяве мечтите ни напомнят
	да се видим,
	да се чуем,
	да се разберем.
	Показват ни посоката в изплъзващите се
	предчувствия
	и в блясъка на ослепителните просветления.

	Така растем, развиваме се и вървим напред…
	И един ден, докато прекосяваме
	вечното настояще, наречено живот,
	семената на мечтите ни
	ще се превърнат в дървета,
	ще разперят клони —
	като криле огромни,
	които, порейки небето,
	ще свържат с една-едничка линия
	миналото с бъдещето ни.

	Няма от какво да се страхуват…
		С тях върви една дълбока мъдрост…
			Защото всяко семе знае
				как да стане дърво.
P$
