P>
	— Знам какво е снегоринът:
	по шосето с него ринат
	зиме преспите от сняг.
	Само че не зная как
	се приготвя снегорин. —
	Тъй ми рече Веселин.
	Аз така му обясних,
	де във проза, де във стих.
P$
	— Снегоринът, Веселине, се прави от въздух. Майсторът на снегорини отваря прозореца на работилницата си и духа отвътре навън. Гледа дали му се вижда дъхът. Ако дъхът му не се вижда, значи, никакъв снегорин още не може да се прави. Майсторът затваря прозореца и си гледа работата.
	След няколко седмици проверява отново. Ако дъхът му се вижда, той започва да мърмори, че ще трябва да се прави снегорин. Духва на ръцете си. Ти си мислиш, че духа да ги стопли. А той всъщност улавя дъха си. Слага го на струг, пили го, рендосва го, заварява го с оксижени. И на сутринта снегоринът е готов. Преминал е по улицата, преди да тръгнеш за училище, и ти е направил пъртина. Изгладил я е хубаво. Защото какво е снегоринът?
P>
	Един трактор
	и пред него една ютия.
	А след него
	радостни хлапетия.
	Кой на кънки,
	а кой на шейна се спуща.
	А Веселин направо с обуща
	се спуща
	и пее си: тин-тирин.

	Но ето
	че вън от шосето
	забива глава Веселин.
	И това също е снегорин.
	Само че там
	снегът не се рине,
	драги ми Веселине…
P$
