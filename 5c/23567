P>
	От мързел и скука нечута обзето,
	събира си дрипите знойното лето,
	като ючбунарка кокетно, превзето
	царицата Есен пристъпва напето.

	Извила стан гъвкав, царицата Есен
	танцува балети със поглед унесен —
	чаровни, вълшебни (в кавички) балети
	от летния фарсов театър заети.

	Танцува тя леко, а скоро и ние
	ще почнем балети, щом вихър завие,
	щом мярнат се ярко хроничните сметки
	за въглища, дрехи, дърва и подметки.

	А днес за днес ние, чиновници кротки,
	си правим от ъгъл на ъгъл разходки,
	унесени в мисъл за хлебец и наем
	и за преговорите на някой заем.
P$
