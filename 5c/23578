P>
	Отиде Сандо във Париж,
	поклони се веднаж и триж,
	па се изправи сред паважа
	и промърмори тихо, тихо:
	„Желая нещо да ви кажа“…

	Париж кокетно се усмихна,
	погледна го, а после кихна…
	* * *
	не се отчая мъдрий дипломат
	и не прегъна врат:

	„Към благородната Британия
	изпращам своите почитания
	и воден от добри желания,
	ще мога ли да побеседвам с вас?“

	От Лондон чу се глас:

	„Разбираме, но тук през зимата
	не ще ви понесе май климата,
	мъгла и много влага има, та
	почукайте на юг към Рим!“

	Неуморим, непобедим,
	той стигна в Рим
	и тъй великата Италия
	похвали я:

	„Родино на Хорация и Данте,
	дотегна ми, та рекох да те видя,
	че си високоблагородна, знам те
	и затова при теб направо ида.

	Във Лондон бях, но нещо ме подплаши
	и знаеш ли — стана ми много жалко! —
	дали ще могат границите наши
	да се помръднат, та макар и малко?“

	Но Рим го пресече
	и рече:
	„Дрънкаш ми ти за Хорация,
	шепнеш ми нежни слова…
	Слушай, такваз дипломация
	не е за твойта глава.“

	Запъти се тогава той към Югославия
	и още в пътя си прослави я:

	„Щастлив се считам да те зърна,
	могъща и обединена.
	Желал бих аз да те прегърна
	кат истинска сестра рождена.“

	От Белград Пашич белобради
	веднага се обади:
	„Я карай колата си, брачо, сега
	не ставай на хората с туй за шега!“

	И с вяра още неразклатена
	помисли Сандо и за Атина:
	„Кир Венизелосе,
	то май видело се,
	че с тебе ще се разберем.“

	Кир Венизелос се показа
	на беломорските врати
	и целият усмихнат, каза:
	„Със всичкия ли ум си ти?“

	Завършил мисията си отлично,
	най-мъдро и дипломатично,
	наш Сандо се изправи блед
	сред министерския съвет.

	И ето, цялата му свита,
	изтръпнала, тогаз попита:
	„Какво направи ти, всеблаги?“
	Почеса се Исус по тило,
	свали си пълните дисаги
	и промърмори им унило:
	„Къде ми стъпиха краката —
	направих дупка на водата.“
P$
