P>
#	1. Ерзац контеса Щаси

	Ний срещаме те вечер на разходка
	по „Чорбаджиен щрасе“
	с игривата и гиздава походка
	на малката контеса Щаси.

	При ритъма на леките ти стъпки,
	при странните гримаси
	по гърбовете ни полазват тръпки,
	о, мъничка контесо Щаси!

	И в сладко упоение тогава
	ний крачим за дома си
	и правим си дебати до забрава
	за селската контеса Щаси.

	За пришълците нас днес е незнайно
	коя си и каква си,
	но през завеската на тази тайна
	четем: „Ерзац контеса Щаси“.

	Ний срещаме те вечер на разходка
	по „Чорбаджиен щрасе“
	с игривата и палава походка
	на малката графиня Щаси.

#	2. Финансова грация

	Изправена до стобора, усмихваш се галантно
	и цялата ти фигура е красота и грация,
	наместо карамелки „Му“, ти гълташ елегантно
	наросените цветове на бялата акация.

	Усмихваш се галантно ти и чешеш се по тила,
	пристъпвайки едвам, едвам, потропвайки с налъмите,
	а редом с тебе до стобора, ухилено и мило,
	кат верен паж — магарето стърчи и хрупка тръните.

	Но все таки таз грация погледната от мене
	през бляскавите очила на златото и зестрите —
	е чудна и недосегаема и с нея без съмненье
	на запад бих завършил аз сред грации семестрите.

	Изправена до стобора, усмихваш се галантно
	и цялата ти фигура е красота и грация,
	Наместо карамелки „Му“ ти гълташ елегантно
	наросените цветове на бялата акация.

@@	Бяла черква, 24. V. 1919
P$
