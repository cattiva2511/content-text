P>
	— Реактивен, мамо, чу ли?
	Реактивен тъй фучи. —
	Скача Панчо и се пули,
	търка сънени очи.

	Де е мама, та я няма?
	Мама става сутрин в пет.
	Тича в кухнята при мама
	Панчо с крясък: „Самолет!“

	Мама само се подсмива,
	сочи му към млековара:
	— Туй е, Панчо, реактива:
	щом заври, свирука с пара.

	Панчо хълца с поглед влажен:
	— Ах, измамница проклета!
	— Чакай, Панчо, уред важен
	е това от самолета.

	Най-напред пилота сяда,
	уреда пред него турят.
	Наблюдава той с наслада
	алуминения уред.

	Тая ръчка после хваща.
	Руква течност бяло-жълта.
	Пара вдига се димяща.
	Течността пилотът гълта.

	Чак тогава самолета
	ще потегли, драги сине.
	Хайде, мама да си шета,
	а ти духай да изстине.
P$
