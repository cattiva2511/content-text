P>
	На полусрутената дъсчена ограда
	залепиха нов некролог —
	една душа престанала вече да страда,
	един свой раб повикал бог.

	Небрежно покрай него стара дама мина,
	след нея весел рой деца,
	и ей проточиха се подир тях мнозина
	с безгрижни, ледени лица.

	Обаче никой взор не пожела да метне,
	да спре, да прочете ред… два!
	И палавият пролетен ветрец най-сетне
	на тротоара го отвя.

	И дълго, дълго там стоя си некролога,
	незнаен и невиден пак,
	но ето мършав пес пристъпя без тревога,
	подушва го и дига крак.
P$
