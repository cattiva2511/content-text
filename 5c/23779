D>
	На Бруно Нюитен
D$


	Веднъж, бях вече на възраст, в чакалнята на някаква обществена сграда към мен се приближи мъж. Припомни ми кой е и каза: „Познавам ви открай време. Всички твърдят, че като млада сте била красива, а аз дойдох да ви кажа, че ви намирам по-красива сега, отколкото като млада, и че лицето ви на млада жена ми допадаше по-малко от сегашното ви опустошено лице.“


	Често си мисля за картината, която аз единствена помня още и за която никому не съм говорила. Тя е неизменно тук, притихнала както тогава, омайваща. Сред всички останали тя е тази, в която се харесвам, в която се познавам, която ме очарова.


	Много скоро в живота ми стана твърде късно. На осемнадесет години вече беше твърде късно. Между осемнадесет и двадесет и пет години лицето ми неочаквано прецъфтя. На осемнадесет години остарях. Не зная дали с всички е така, никога не съм питала. Струва ми се, че са ми споменавали за този напор на времето, което ви поразява, когато сте в най-младата, най-прехвалената възраст на живота. Състаряването бе брутално. Видях как обхваща чертите ми една след друга, как променя съотношението помежду им, прави очите по-големи, погледа по-тъжен, устата по-непоколебима, отпечатва върху челото дълбоки бразди.
	Вместо да се ужася, наблюдавах как се извършва състаряването на лицето ми с интереса, който изпитваме, като следим как се развива действието в някой роман. Знаех също, че не се лъжа, че някой ден то ще се забави и ще поеме нормалния си ход. Хората, които ме познаваха на седемнадесет години от времето на пътуването ми във Франция, останаха поразени, когато ме видяха две години по-късно, вече деветнадесетгодишна. Това ново лице ми остана. То бе моето лице. Състари се още, разбира се, но сравнително по-малко, отколкото би трябвало да се очаква. Лицето ми е прорязано от сухи и дълбоки бръчки, с повехнала кожа. Не се отпусна като някои лица с изфинени черти, запази си същите очертания, но веществото му е разрушено. Имам разрушено лице.


	Да ви кажа, аз съм на петнадесет години и половина.
	Плаване с шлеп по Меконг.
	Картината се запазва през цялото време, докато трае прекосяването на реката.
	Аз съм на петнадесет и половина, няма годишни времена в тази страна, пребиваваме в едно-единствено годишно време, горещо, монотонно, пребиваваме в горещия пояс на земята, няма пролет, няма обновление.


	Живея в държавен пансион в Сайгон. Спя и се храня там, но ходя на училище другаде, във френския лицей. Майка ми, начална учителка, иска дъщеричката й да има завършено гимназиално образование. За теб ще е нужно гимназиално образование. Онова, което е било достатъчно за самата нея, не стига вече за малката. Гимназия и после конкурс за преподавателка по математика в горния курс. Все тази песен слушам, още откак тръгнах на училище. Никога не съм си въобразявала, че ще избегна конкурса за преподавателка по математика в горния курс, щастлива бях, че й давам надежда. Откакто се помня, не минаваше ден майка ми да не гради бъдещето на децата си и своето собствено. Когато вече не беше в състояние да крои грандиозни планове за синовете си, тя се зае да крои други, съшити с бели конци, но така или иначе, те също си изпълняваха предназначението, като запълваха идващото време. Спомням си курсовете по счетоводство на братчето ми. Общообразователното училище, в което все ни записваше. Не трябва да изоставате, казваше майка ми. Това чудо траеше три дни, никога четири. Никога. Зарязвахме общообразователното училище, когато сменяхме местопребиваването си. На новото място всичко започваше отначало. Майка ми издържа така десет години. Нищо не се получи. Братчето ми стана дребен счетоводител в Сайгон. В колонията нямаше училище „Виоле“, та по-големият ми брат замина за Франция. Няколко години той остана във Франция, за да учи в училището „Виоле“. Така и не го завърши. Майка ми едва ли си е правила илюзии. Но нямаше избор, налагаше се да откъсне този си син от двете други деца. В течение на няколко години той престана да бъде част от семейството. В негово отсъствие майка се сдоби с концесията. Ужасяваща авантюра, но за нас, децата, които оставахме, тя беше по-малко ужасяваща, отколкото ако се бяхме срещнали очи в очи с убиеца на децата в нощта, нощта на ловеца.


	Често са ми казвали, че това се дължи на прекалено яркото слънце през цялото детство. Но аз не вярвах. Казвали са ми също, че се дължи на онази вглъбеност, към която мизерията тласка децата. Но не, и това не е. Децата старци на ендемичния глад, да, но не и ние, ние не гладувахме, ние бяхме бели деца, срамувахме се, разпродавахме покъщнината си, но не гладувахме, имахме си boy и от време на време наистина ядяхме гадости, блатни птици, малки каймани, но тези гадости биваха сготвени от нашия boy и поднесени от него, а също от време на време отказвахме да ги ядем, позволявахме си лукса да не желаем да се храним. Не, случи се нещо, когато навърших осемнадесет години, и то стана причина да се сдобия с това лице. Трябва да е било през нощта. Страхувах се от себе си, страхувах се от бога. Денем се боях по-малко и по-малко ужасна ми изглеждаше смъртта. Но не ме напускаше. Исках да извърша убийство, да убия по-големия си брат, да успея поне веднъж да го надвия, един-единствен път, и да го видя как умира. За да махна от очите на майка ми този любим син, да я накажа, задето го обича тъй силно, тъй злополучно, и най-вече за да избавя братчето си, моето братче, моята рожба, от живия живот на този по-голям брат, тегнещ върху неговия, от този черен покров върху деня, от този закон, олицетворен от него, постановен от него, човешкото същество, животински закон, който всеки миг, всеки ден всяваше страх в живота на братчето ми, а страхът порази веднъж сърцето му и то умря.


	Много съм писала за тези хора от моето семейство, но тогава те бяха все още живи, майката и братята, и написаното кръжеше около тях, около всички тези неща, без да ги докосне.


	Историята на моя живот не съществува. Такава не съществува. В него няма център. Няма път, няма водеща нишка. Има обширни места, където уж е имало някой, но не е вярно, нямаше никой. Историята на една съвсем малка част от моята младост, кажи-речи, съм я написала вече, искам да кажа в общи линии, тъкмо за нея говоря, за нея и за прекосяването на реката. Това, което правя сега, е различно — и сходно. Преди говорех за светлите страни, за онези, които бяха осветени. Сега говоря за скритите страни на същата тази младост, за някои потулени от мен факти, чувства, събития. Започнах да пиша в обкръжение, което твърде силно ме тласкаше към целомъдрие. Писането тогава беше морален акт. Писането сега като че ли често е лишено от смисъл. Понякога осъзнавам следното: че ако писането не означава домогване до суетата и преходността като съвкупност от всички неща, то няма смисъл. Че ако не означава непременно сливане на всички неща в едно-единствено, неокачествимо по своята същност нещо, писането няма друг смисъл, освен самоизтъкване. Но най-често нямам мнение, виждам, че всички полета са открити, сякаш не съществуват вече стени, сякаш написаното не знае вече къде да се дене, за да се скрие, за да се осъществи, за да се прочете, сякаш изконната му неблагопристойност не се зачита вече, но не се замислям по-дълбоко над това.


	Сега откривам, че още съвсем млада, на осемнадесет, на петнадесет години лицето ми вече предвещаваше онова лице, което прихванах от алкохола в средата на моя живот. Алкохолът се нае да изпълни онова, което бог не можа, нагърби се също със задачата да ме убие, да убива. Това алкохолно лице ме споходи още преди алкохола. Алкохолът дойде да го затвърди. Имах у себе си отредено място за това, узнах го, както всеки го узнава, но кой знае защо преждевременно. Също както имах у себе си отредено място за желанието. На петнадесет години вече бях белязана с лицето на насладата, а не познавах насладата. Това лице се набиваше на очи. Дори майка ми навярно го е виждала. Братята ми го виждаха. Всичко започна по този начин за мен, с това видимо за всички изтерзано лице, с тези сини кръгове около очите, изпреварили времето, опита.


	Петнадесет години и половина. Прекосяването на реката. Когато се връщам в Сайгон, се чувствам като на пътешествие, особено когато вземам автобуса. Онази сутрин взех автобуса в Шадек, където майка ми е директорка на девическото училище. Беше краят на учебната ваканция, не знам коя точно. Прекарах я в малката къща, дадена на майка ми за служебно ползване. И сега се прибирам в Сайгон, в пансиона. Автобусът с местни жители потегли от пазарния площад в Шадек. Както обикновено майка ми ме придружи и ме повери на шофьора, тя винаги ме поверява на автобусните шофьори от Сайгон, в случай че стане нещо — злополука, пожар, изнасилване, пиратско нападение, нещастие с шлепа. Както обикновено шофьорът ме сложи да седна до него най-отпред, на мястото, запазено за белите пътници.


	Тъкмо по време на това пътуване картината е могла да бъде отделена, да бъде извадена от общия сбор. Могла е да съществува, да бъде заснета както всяка друга, на друго място, при други обстоятелства. Но това не е станало. Обектът е бил твърде невзрачен. Кому би дошло наум да го снима? Картината е могла да бъде заснета само ако някой е бил в състояние да предугади значението на това събитие в моя живот — прекосяването на реката. Но докато то се извършваше, никой дори не е подозирал за нейното съществуване. Бог единствен е знаел за нея. Ето защо тази картина, другояче не можеше и да бъде, не съществува. Тя е била пропусната. Била е забравена. Не е била отделена, извадена от общия сбор. Тъкмо на факта, че не се е състояла, тя дължи това си свойство — да бъде абсолют, да бъде създател на самата себе си.


	И тъй, това става при прекосяването на един от ръкавите на Меконг между Винлонг и Шадек през необятната равнина от кал и оризища в Южна Кошиншина, Равнината на птиците.
	Слизам от автобуса. Отивам до парапета на палубата. Съзерцавам реката. Майка ми казва от време на време, че никога повече, докато съм жива, няма да видя такива красиви реки, толкова големи, толкова девствени като Меконг и ръкавите му, които текат към океана, тези водни предели, които не след дълго ще изчезнат в океанските глъбини. В ширналата се до хоризонта равнина те текат бързо, изливат се, сякаш земята е наклонена.
	Винаги слизам от автобуса, когато сме на шлепа, нощем също, защото винаги ме е страх, страх ме е да не се скъсат въжетата, да не бъдем отнесени към океана. В ужасното течение съзерцавам сетния миг от живота си. Течението е толкова мощно, в състояние е да помете всичко, в това число камъни, катедрала, цял град. Буря бушува в речните води. Лудее вятър.


	Облечена съм с рокля от естествена коприна, тя е износена, почти прозира. По-рано роклята беше на майка ми, един ден тя повече не я сложи, защото намираше, че е много светла, даде я на мен. Роклята е без ръкави, с дълбоко деколте. Има онзи саждив оттенък, който придобива естествената коприна при дълга употреба. Това е рокля, за която си спомням. Намирам, че ми отива. Препасала съм кожен колан на кръста, може би на някого от братята ми. Не помня какви обувки носех в онези години, помня само някои рокли. Повечето време ходя обута с платнени сандали на бос крак. Говоря за времето отпреди колежа в Сайгон. Оттогава, то се знае, ходех редовно с обувки. Онзи ден трябва да съм била с прословутите лачени обувки с висок ток. Не си представям с кои други бих могла да бъда обута в онзи ден, значи съм обута с тях. Двойно преоценени, купи ми ги майка ми. Слагам тези лачени обувки, за да отида на училище. Ходя на училище с официални обувки, украсени с мънистени фигурки. Такава е волята ми. Понасям се само с този чифт обувки и сега още ми се иска да съм с тях, тези обувки с висок ток са ми първите в живота, те са красиви, затъмниха всички обувки преди тях, онези, с които тичах и играех, белите платненки.


	Не обувките са причина за това, че има нещо необичайно, небивало в облеклото на малката този ден. По-особеното този ден е, че малката носи на главата си мека мъжка шапка от филц с плоска периферия, тъмнорозова на цвят, с широка черна панделка.
	Определящата двусмисленост на картината се дължи на тази шапка.
	Как е попаднала у мен, вече не помня. Не се сещам кой е могъл да ми я даде. Струва ми се, че ми я купи майка ми, и то по мое настояване. Сигурно е само, че беше двойно преоценена. Как да си обясним покупката? Нито една жена, нито едно младо момиче не носи мъжка филцова шапка в тази колония по това време. Както и нито една местна жителка. Ето как вероятно е станало — пробвала съм тази шапка на смях, ей така просто, погледнала съм се в огледалото на търговеца и съм установила: под мъжката шапка загрозяващата телесна слабост, този недъг на детството, се е превърнала в нещо друго. Престанала е да бъде природна даденост, нагла, съдбоносна. Превърнала се е тъкмо в обратното — в противоприроден избор, в избор на разума. Изведнъж се оказва, че е била съзнателно пожелана. Изведнъж се виждам така, сякаш съм друга, както друга би била видяна отвън, предоставена на всички, на всички погледи, въвлечена във водовъртежа на градовете, на пътищата, на желанието. Вземам шапката, не се отделям вече от нея, притежавам я, тази шапка, която изцяло ме притежава, не я свалям вече. С обувките трябва да е било горе-долу същото, само че след шапката. Те противоречат на шапката, тъй както шапката противоречи на хилавото телце. Значи ми подхождат. С тях също не се разделям, ходя навсякъде с тези обувки, с тази шапка, навън, при всякакво време, при всякакви случаи, ходя до центъра.
	Открих една снимка на сина си като двадесетгодишен. В Калифорния е с приятелките си Ерика и Елизабет Ленард. Толкова е слаб, че прилича на бял угандиец, също като мен. Стори ми се надменно усмихнат, с леко подигравателно изражение. Иска да си придаде разпасан вид на млад безделник. Харесва се така, като беден, с бедняшка външност, карикатура на измършавял юноша. Тъкмо тази снимка е най-близо до онази на младото момиче на шлепа, която не бе направена.


	Жената, която купи розовата шапка с плоска периферия и широка черна панделка, това е тя, жената от снимката, моята майка. Познавам я по-добре тук, отколкото на някои по-скорошни снимки. Двор на къща на брега на Малкото езеро в Ханой. Заедно сме, тя и ние, нейните деца. Аз съм на четири годинки. Майка ми е снимана в средата. Колко ми е позната — как непохватно е застанала, как не се усмихва, как чака да свърши снимката. По изопнатите й черти, по малко раздърпаните й дрехи, по сънливостта на погледа й съдя, че е горещо, че е изтощена, че се отегчава. Но начинът, по който сме облечени ние, нейните деца като просячета, ми спомня едно определено състояние, в което майка ми изпадаше от време на време и чиито признаци вече различавахме на възрастта, на която сме на снимката — изведнъж тя загубваше способността да ни мие, да ни облича, а понякога дори и да ни храни. Това дълбоко обезсърчение от живота я обземаше всеки ден. Понякога то траеше по-дълго, понякога изчезваше с настъпването на нощта. Падна ми се щастието да имам отчаяна майка и отчаянието й беше тъй неподправено, че дори радостта от живота, колкото и осезаема да е на моменти, не смогваше да я разсее напълно. Това, което никога няма да узная, е какви конкретни факти я принуждаваха всеки ден да ни зарязва по такъв начин. Този път може би е поради глупостта, която извърши напоследък, като купи къщата — същата от снимката, — от която нямахме никаква нужда, и то когато баща ми е вече тежко болен и много скоро ще умре, само след няколко месеца. Или може би току-що е научила, че и тя на свой ред е болна от същата болест, от която ще умре той? Датите съвпадат. Това, което не ми е известно, както и на нея навярно не й е било известно, е естеството на очевидните истини, които са я спохождали и които са ставали причина за появата на подобно обезсърчение. Дали това е била витаещата смърт на баща ми, или превалянето на деня? Съмнението в брака? В съпруга? В децата? Или изобщо в целия бит?
	Така беше всеки ден. В това съм сигурна. Трябва да е било жестоко. В определен момент на деня отчаянието се проявяваше. После идваше вцепенението или сънят, или понякога нищо, а понякога тъкмо обратното, покупката на къщи, местенето от едно жилище в друго или пък също това мрачно настроение, само това мрачно настроение, тази потиснатост; или на моменти беше същинска кралица, съгласяваше се с всяка прищявка, с всичко, което й се предлагаше — къщата на брега на Малкото езеро, без никаква причина, докато баща ми береше душа, или шапката с плоска периферия, защото малката толкова искала да я има, или лачените обувки пак по същия начин. Или нищо, да заспи, да умре.


	Никога не бях гледала на филм индианките, които носят същите шапки с плоска периферия и плитки отпред на гърдите. Този ден аз също съм с плитки, не съм ги вдигнала нагоре, както правя обикновено, но не са същите. Имам две дълги плитки отпред на гърдите си като жените от киното, които не съм виждала никога, но това са детски плитки. Откакто се сдобих с шапката, за да мога да си я сложа, не си вдигам вече косите. От известно време ги опъвам силно, прибирам ги отзад, искам да са гладки, да си личат по-малко. Всяка вечер ги сресвам и ги сплитам отново преди лягане, както ме е учила майка ми. Косите ми са тежки, гъвкави, яки, бакъреночервена маса, която ми стига до кръста. Често казват, че те са ми най-хубавото нещо, и това според мен означава, че не съм красива. Ще подстрижа тези забележителни коси на двадесет и три години в Париж, пет години след като съм напуснала майка си. Казах: Режете. Той ги сряза. Целите с един-единствен жест, за да разчисти терена, студената ножица докосна кожата на шията ми. Паднаха на пода. Попитаха ме дали ги искам, щели да ми ги увият. Отвърнах, че не. След това вече не казваха, че имам хубави коси, ще рече, никога вече не го казаха така настойчиво както по-рано, преди да ги острижа. След това по-скоро казваха: Има красив поглед. И усмивката си я бива.


	Погледнете ме, на шлепа съм още с тях. Петнадесет години и половина. Вече съм гримирана. Мажа се с крем „Токалон“, мъча се да прикрия луничките, които имам по скулите, под очите. Над крема „Токалон“ нанасям пудра в естествен цвят, марка „Убиган“. Тази пудра е на майка ми, слага си от нея, когато отива на вечеринките в главното управление. Този ден съм пак с тъмно червило както тогава, черешово на цвят. Не зная как съм се снабдила с него, може Елен Лагонел да го е откраднала от майка си за мен, не помня вече. Не съм си сложила парфюм, в дома на майка ми се употребяват само одеколон и сапун „Палмолив“.
	На шлепа до автобуса има голяма черна лимузина с шофьор в бяла памучна ливрея. Да, това е голямата погребална кола от моите книги. Марка „Морис Леон-Боле“. Черната „Ланча“ на френското посолство в Калкута още не е навлязла в литературата.


	Между шофьорите и господарите все още има плъзгащи се стъкла. Все още има седалки, които се вдигат и свалят. Все още е просторно като в стая.
	В лимузината има един много елегантен мъж, който ме гледа. Не е бял. Облечен е по европейски, носи същия светъл костюм от копринен шантунг като банкерите в Сайгон. Гледа ме. Вече съм свикнала да ме гледат. Белите жени в колониите ги гледат и белите дванадесетгодишни момиченца — също. От три години белите мъже по улиците също ме гледат и приятелите на майка ми любезно ме канят на закуска у тях следобед, когато жените им играят тенис в спортния клуб.


	Бих могла да се заблудя, да повярвам, че съм красива като красивите жени, като заглежданите жени, защото наистина ме заглеждат много. Но знам, че въпросът не е в красотата, а в нещо друго, да, в нещо друго, например в мисловната нагласа. Изглеждам каквато си поискам, красива също, ако от мен се иска да бъда такава, красива или миловидна за семейството, да речем, миловидна, не повече, всичко каквото поискат, мога да стана. И да го повярвам. Да повярвам, че съм очарователна дори. Щом го повярвам, щом това стане вярно за този, който ме вижда и иска да съм такава според вкуса му, аз също го узнавам. Така с пълно съзнание мога да бъда очарователна, дори когато съм обсебена от мисълта как да умъртвя брат си. По отношение на смъртта моят единствен съучастник е майка ми. Изричам думата очарователен, както я изричаха по повод на мен, по повод на нас, децата.


	Вече имам опит. Знам нещо. Знам, че не дрехите правят жените по-красиви или по-малко красиви, нито грижите за красотата, нито скъпите мазила, нито редките, скъпоструващи накити. Знам, че въпросът е другаде. Не знам къде точно. Знам само, че не е там, където жените си мислят. Заглеждам жените из улиците на Сайгон, в селищата на джунглата. Сред тях има много красиви, с много бяла кожа, тук те полагат изключителни грижи за красотата си, особено ако живеят в джунглата. Не правят нищо, само се пазят, пазят се за Европа, за любовниците, за почивките в Италия, за дългите шестмесечни отпуски на всеки три години, когато ще могат най-сетне да си поговорят за това, което става тук, за този толкова своеобразен колониален бит, за прислугата от местни хора, boys, толкова безупречна, за растителността, за баловете, за белите къщи, толкова просторни, че можеш да се загубиш в тях, където са настанени служителите в отдалечените селища. Те чакат. Гиздят се без нужда. Гледат се. В сянката на къщите те се гледат с мисълта за след време, вярват, че животът им е роман, дрешниците им са вече претъпкани с рокли, не знаят какво да ги правят, трупали са се с времето като дългия низ дни на очакване. Някои полудяват. Някои ги зарязват заради млада прислужница, която знае да мълчи. Зарязани. Чува се как тази дума ги улучва, шумът, който произвежда, шумът от зашлевената плесница. Някои се самоубиват.
	Това предателство на жените спрямо самите тях, дело на самите тях, ми се е струвало винаги погрешно.
	Нямаше защо да се разпалва желанието. То е у тая, която го пробужда, или не съществува. То е вече тук още от първия поглед или изобщо не го е имало. То е непосредствената връзка между половете или нищо. Също и това узнах преди опита.


	Единствена Елен Лагонел беше изключение от този закон. Останала си беше в детството.


	Дълго време нямам свои рокли. Роклите ми са с вид на чували, ушити са от стари рокли на майка ми, самите те с вид на чували. Оставям настрана тези, които майка ми заръчва на До да ми шие. До е гувернантката, която никога няма да напусне майка ми, дори когато тя се завърне във Франция, дори когато по-големият ми брат се опита да я изнасили в предоставената ни къща в Шадек, дори когато вече не й се плаща. До е била отгледана в манастир, тя бродира и изработва плисенца, шие на ръка, както не се шие вече от векове, с тънки като косъм игли. Понеже бродира, майка ми я кара да бродира чаршафи. Понеже изработва плисенца, майка ми я кара да ми шие плисирани рокли, рокли с волани, стоят ми като чували — демодирани, винаги бебешки модел, с два реда плисенца отпред и кръгла якичка или с басти на полата, или пък с волани с бие за по-кокетно. Нося тези рокли като чували с колани, от които изглеждат безформени, така те стават вечни.


	Петнадесет години и половина. Телцето е слабо, почти хилаво, все още детска гръд, бледорозов руж и червило. И онова облекло, което би могло да предизвика смях и на което никой не се смее. Виждам ясно, че всичко е тук. Всичко е тук и нищо още не е проиграно, виждам го по очите, всичко е вече в очите. Искам да пиша.
	Вече казах на майка ми: Това, което искам, е да пиша. Никакъв отговор първия път. А после пита: Да пишеш какво? Отвръщам: Книги, романи. Тя казва строго: Като спечелиш конкурса по математика, ще пишеш, ако искаш, това вече няма да ме засяга. Тя е против, не си заслужава, не е истинска работа, несериозно е — по-късно ще ми каже: детска приумица.
	Момиченцето с филцовата шапка стои сред тинестото сияние на реката, само на шлепа, облакътено на парапета. Мъжката шапка обагря в розово цялата сцена. Това е единственият цвят. В слънчевата омара над реката, в слънчевия зной бреговете са се изличили, реката сякаш се слива с хоризонта. Реката тече глухо, не издава никакъв звук, както кръвта в — тялото. Никакъв повей вън от водата. Моторът на шлепа, единственият шум посред сцената — шум от стар разнебитен мотор. От време на време прииждащи на леки талази шумове от гласове. И кучешки лай, той извира отвсякъде иззад омарата, от всички села. Малката познава лодкаря още от дете. Лодкарят й се усмихва и я разпитва за госпожа директорката. Казва, че я виждал да пътува често по реката нощем, че ходела често към концесията в Камбоджа. Майката е добре, отвръща малката. Около шлепа реката прелива, буйно течащите й води преминават над застоялите води на оризищата, не се смесват. Тя е сбрала всичко, на което се е натъкнала в камбоджанския лес от Тонлешап насам. Повлича всичко, което й се изпречи — сламени колиби, гори, изтлели пожарища, умрели птици, умрели кучета, тигри, удавени биволи, удавени хора, стръв, островчета от слепнали водорасли, всичко се е устремило към Пасифика, нищо няма време да си тече спокойно, всичко е понесено от дълбоката и шеметна буря на подводното течение, всичко е застинало на повърхността на разбунената река.
	Отговорих й, че това, което искам повече от всичко, е да пиша, само това и нищо друго, нищо. Тя ревнува. Никакъв отговор, бегъл поглед, който веднага се извръща, едва доловимото свиване на раменете, незабравимо. Аз ще си отида първа. Ще трябва да минат още няколко години, преди да ме загуби, преди да загуби дъщеричката си. За синовете нямаше защо да се опасява. Но малката един ден, тя си знаеше, щеше да замине, да успее да се измъкне. Първенец по френски. Директорът й казва: дъщеря ви, госпожо, е първенец по френски. Майка ми не отвръща нищо, нищо, недоволна, че синовете й не са първенци по френски, мръсница, моята майка, моята обич, тя пита: А по математика? Отвръщат й: Все още не е, но и това ще стане. Майка ми пита: Кога? Отговарят й: Когато тя пожелае, госпожо.
	Моята майка, моята обич, невероятната й, будеща смях външност, с памучните чорапи, изкърпени от До, дори на тропиците тя смята, че трябва да носи чорапи, за да бъде госпожа директорката на училището, с жалките си, безформени рокли, изкърпени от До, все едно идва право от родния си чифлик в Пикардия, населен с братовчедки, износва всичко до дупка, смята, че всяко нещо трябва да се заслужи, обувките й са с изтъркани подметки, тя стъпва накриво, дяволски се измъчва, косите й са опънати и свити отзад на кок като на китайка, срамуваме се от нея, срамувам се от нея на улицата пред лицея, когато пристига с таратайката си пред лицея, всички я гледат, тя, естествено, не забелязва нищо, никога, заслужава да я заключиш, да я набиеш, да я пребиеш. Гледа ме, казва: „Може би ти ще изплуваш.“ Денем и нощем все тази натрапчива мисъл. Да изплуваш, понеже си на дъното.


	Когато майка ми се поокопитва, когато се изтръгва от отчаянието, забелязва мъжката шапка и лачените обувки. Пита ме какво е това. Казвам, че не е нищо. Тя ме гледа, харесват й, усмихва се. Не е зле, казва, не ти стоят зле, правят те различна. Не пита тя ли ги е купила, знае, че е тя. Знае, че е способна на това, че по някой път, в случаите, за които говорих, човек може да й измъкне всичко, каквото поиска, че е безсилна срещу нас. Казвам й: „Не е никак скъпо, не се тревожи.“ Тя пита къде са купени. Казвам, че са купени на улица „Катина“, двойно преоценени. Гледа ме умилено. Навярно си мисли, че е окуражаващ признак това, дето малката проявява въображение, като се облича по този начин. Не само че приема тази палячовщина, тази неблагопристойност, тя, порядъчна като вдовица, облечена в сиво като захвърлила расото монахиня, но тази неблагопристойност й допада.


	Връзката с мизерията е пак тук, в мъжката шапка, тъй като ще трябва някак си парите да дойдат в къщата, все едно как, но ще трябва. Край нея е пустиня, синовете не ги бива, нищо няма да направят, солените земи също, парите ще пропаднат, свършено е. Остава малката, която расте и която ще знае може би един ден как да направи така, че парите да влязат в къщата. По тази причина — тя не го съзнава — майката позволява на малката да излиза пременена като невръстна проститутка. И пак по тази причина малката вече знае как да постъпи, за да отклони вниманието, предназначено за самата нея, към това, което поглъща собственото й внимание — парите. Майката гледа на това с усмивка.


	Майката няма да й попречи, когато тя затърси пари. Момичето ще каже: „Поисках му петстотин пиастра за връщането във Франция.“ Майката ще каже, че това е добре, че толкова е необходимо, за да се установи в Париж, ще каже: „Петстотин пиастра ще стигнат.“ Малката знае, че това, което тя върши, майката сама би я подтикнала да го върши, ако би посмяла, ако би намерила сили, ако болката, причинена от тази мисъл, не беше тук всеки ден, изнуряваща.


	Колкото до случките в книгите ми, отнасящи се до моето детство, вече не зная какво нарочно съм пропуснала да кажа, какво съм казала, мисля, че казах за обичта, която изпитвахме към майка ни, но не зная дали съм казала за омразата, която също изпитвахме към нея, и за обичта, която изпитвахме едни към други, и за омразата също, ужасяваща, в тази съвместна история за разруха и смърт, каквато беше историята на това семейство и в двата случая, с обичта, както и с омразата, и която убягва все още от разума ми, все още е недостъпна за мен, скрита дълбоко в плътта ми, сляпа като новородено. Тя е мястото, пред прага на което започва мълчанието. Онова, което се случва в нея, е именно мълчанието, това бавно съзиждане, запълващо целия ми живот. Аз съм още тук, пред тези наплашени деца, на същото разстояние от загадката. Всъщност никога не съм писала, въобразявала съм си, че го върша, никога не съм обичала, въобразявала съм си, че обичам, никога не съм правила нищо друго, освен да чакам пред затворената врата.


	Когато съм на шлепа по Меконг в деня с черната лимузина, майка ми все още не се е отказала от концесията при бента. От време на време изминаваме пътя както преди нощем, отиваме пак тримата, отиваме да прекараме там няколко дни. Стоим на верандата на бунгалото с лице към планината в Сиам. И после си тръгваме. Тя няма никаква работа тук, но все се връща. Братчето ми и аз сме до нея на верандата, с лице към гората. Сега сме твърде големи, вече не се къпем във вира, не ходим на лов за черни пантери в тресавищата при устията, вече не ходим нито в гората, нито в селата с пиперените плантации. Всичко порасна край нас. Вече няма деца, яхнали биволите, няма въобще деца. Чудачеството е обзело и нас и същата мудност като тази, която обхваща майка ми, обхвана и нас. Не сме се научили на нищо, само да съзерцаваме гората, да чакаме, да плачем. Земите в ниското са безвъзвратно загубени, слугите обработват парцелите във високите части, оставяме им нелющения ориз, стоят тук без надница, живеят си в хубавите сламени колиби, които майка ми бе поръчала да построят. Те ни обичат, сякаш сме членове на тяхното семейство, държат се така, сякаш са им поверили охраната на бунгалото и те го охраняват. Нищо не липсва в овехтялото кухненско обзавеждане. Прогнилият от дъждовете покрив се топи от ден на ден. Но мебелите са почистени. И очертанието на бунгалото е изящно като рисунка, вижда се чак от пътя. Вратите се отварят всяка сутрин, за да влиза вятърът и да суши дървото. И се затварят вечер заради скитащите кучета и контрабандистите от планината.


	Така че срещам богатия мъж с черната лимузина не в ресторанта в Реам, сами разбирате, както писах навремето, а след като се отказахме от концесията, две или три години по-късно, на шлепа, в деня, за който разказвам, сред сиянието на омарата и зноя.


	Година и половина след тази среща майка ми се връща във Франция с нас. Ще разпродаде цялата си покъщнина. И за последен път ще отиде на бента. Ще седне на верандата с лице към залеза, ще погледа още веднъж към Сиам, за последен път, никога след това, дори когато отново напусне Франция, когато отново промени намерението си и се върне повторно в Индокитай, за да се пенсионира в Сайгон, никога повече тя няма да застане пред тази планина, пред жълто-зеленото небе над гората.


	Да, ще го кажа, вече в заника на живота си тя започна, всичко отначало. Основа училище с преподаване на френски език. Новото френско училище, което ще й позволи да заплати част от моето обучение и да издържа големия си син, докато е жива.

>
	Малкото братче умря за три дни от бронхопневмония, сърцето не издържа. В този именно момент аз напуснах майка си. Беше по време на японската окупация. Всичко приключи този ден. Никога повече не я разпитвах за нашето детство, за самата нея. За мен тя умря със смъртта на братчето ми. Както и по-големият ми брат. Не можах да превъзмогна ужаса, който внезапно ми вдъхнаха. Те вече нямат значение за мен. Не зная нищо повече за тях след този ден. И досега не зная как тя успя да се разплати с кредиторите си. Един ден те повече не се появиха. Представям си ги. Седнали са в малката гостна в Шадек, облечени в бели платнени одежди, стоят тук, без да продумат, месеци, години. Чува се как майка ми плаче и ги нагрубява, тя е в стаята си, не иска да излезе оттам, крещи да я оставят на мира, те са глухи, спокойни, усмихнати, не си отиват. А после един ден никакви ги няма вече. Сега майката и двамата братя са мъртви. За спомени също е много късно. Сега не ги обичам вече. Вече не зная дали изобщо съм ги обичала. Напуснах ги. Вече не усещам в главата си мириса на кожата й, нито в очите си цвета на очите й. Не си спомням вече гласа, освен понякога, когато звучи ласкаво поради вечерната умора. И смеха й не чувам вече, нито смеха, нито крясъците. Свършено е, не си спомням вече. Ето защо с такава лекота пиша за нея сега, така надълго, така разтеглено, тя се е превърнала в най-обикновено повествование.
	Трябва да е била в Сайгон от 1932-а до 1949-а, тази жена. През декември 1942-а умря братчето ми. Тя вече не можеше да мръдне никъде. Остана там — близо до гроба, казваше. В края на краищата все пак се върна във Франция. Синът ми беше на две годинки, когато се видяхме отново. Бе твърде късно, за да си подновим отношенията. От пръв поглед го разбрахме. Нямаше вече какво да се подновява. Като се изключи големият син, с всичко останало беше приключено. Тя отиде да живее и да умре в Лоар-е-Шер в голяма къща, имитация на замък в стил Луи XIV. Обитаваше го заедно с До. Все така се боеше нощем. Беше си купила пушка. До стоеше на стража в таванските стаи на последния етаж на замъка. Беше купила също имение на големия си син близо до Амбоаз. Имаше гори. Той нареди да изсекат горите. Отиде и проигра парите в един клуб за бакара в Париж. Горите бяха погубени в една нощ. Мястото, на което споменът внезапно поддава, на което брат ми като че ли ме трогва до сълзи, е след загубата на парите от тези гори. Това, което зная, е, че го намират легнал в автомобила му в Монпарнас, пред кафене „Ла Купол“, че иска да умре. След това вече не зная. Онова, което тя направи със своя замък, буквално не е за вярване, и пак заради големия син, това петдесетгодишно дете, което не го бива да печели пари. Тя купува електрически люпилни, разполага ги в големия салон на долния етаж. Сдобива се с шестстотин пиленца от един път, четиридесет квадратни метра с пиленца. Объркала е нещо при работата с инфрачервените лъчи, нито едно пиленце не умее да се храни. Човките на шестстотинте пиленца се разминават, не се затварят, те до едно измират от глад, тя няма повече да поднови опита си. Дойдох в замъка по време на излюпването на пиленцата, беше истински празник. А после смрадта от умрелите пиленца и от храната им е такава, че вече не мога залък да хапна в замъка на майка ми, без да повърна.
	Тя умря между До и този, когото нарича своето дете, в голямата си стая на първия етаж, същата, в която слагаше да нощуват овце, четири до шест овце, наредени около леглото й в най-големите студове в течение на няколко зими поред, последните.


	Именно тук, в последната къща, тази край Лоара, когато тя най-сетне е приключила с неспирното си сноване по семейните работи, именно тук за първи път ясно осъзнавам лудостта. Разбирам, че майка ми е чисто и просто луда. Разбирам, че До и брат ми винаги са били допускани до тази лудост. Аз не, никога дотогава не я бях осъзнавала. Не бях мислила никога за възможността майка ми да е луда. Тя беше луда. По рождение. В кръвта си. Не боледуваше от лудостта си, изживяваше я както здравето. Между До и големия син. Никой друг, освен тях не беше посветен. Тя винаги е имала много приятели, запазваше ги в течение на дълги години и винаги е печелила нови, често пъти твърде млади, между новопристигналите от селищата в джунглата или впоследствие между жителите на Турен, сред които имаше пенсионирани служители от френските колонии. Тя задържаше хората край себе си, и то независимо от възрастта, със своя ум, казваха, толкова буден, със своята веселост, с несравнимата си непринуденост, която не дотягаше никога.


	Не зная кой беше направил тази толкова безнадеждна снимка. Снимката в двора на къщата в Ханой. Може би баща ми за последен път. Няколко месеца по-късно ще бъде върнат във Франция по здравословни причини. Преди това ще отиде на друга работа, ще го назначат в Пном Пен. Ще остане там няколко седмици. Ще умре след по-малко от година. Майка ми отказала да го последва във Франция, останала там, където била, като на заточение. В Пном Пен. В тази прелестна резиденция, която гледа към Меконг, бившия дворец на камбоджанския крал, сред този ужасен парк, разпрострял се на хектари, където майка ми се страхува. Нощем тя ни плаши. Спим четиримата на едно легло. Тя казва, че се страхува от нощта. Тук, в това жилище майка ми ще узнае за смъртта на моя баща. Ще го узнае преди телеграмата да пристигне, още предната вечер по една поличба, която тя единствена бе видяла и съумяла да разтълкува — птицата, изкряскала — посред нощ обезумяла от тревога в кабинета на баща ми в северното крило на двореца. Пак тук, няколко дни след смъртта на мъжа си, отново посред нощ, майка ми се беше озовала лице в лице с образа на своя баща. Тя светва. Той е тук. Застанал е до масата прав в големия осмоъгълен салон на двореца. Гледа я. Спомням си за някакъв писък, за нечий зов. Тя ни събуди, разказа ни за случилото се, как бил облечен, с празничния си сив костюм, как бил застанал, вперил поглед в нея. Тя каза: Повиках го, както когато бях малка. Каза: Не ме беше страх. Втурнала се към изчезналото видение. Двамата бяха умрели в деня и часа, ознаменувани от появата на птицата и на видението. Оттук несъмнено идва възхищението, което изпитвахме към начетеността на майка ни по всякакви въпроси, в това число и на смъртта.


	Елегантният мъж е слязъл от лимузината, пуши английска цигара. Той гледа младото момиче с мека мъжка шапка и златни обувки. Тръгва към нея бавно. Вижда се, че е смутен. Не се усмихва отначало. Отначало й предлага цигара. Ръката му трепери. Съществува различието между расите, той не е бял, трябва да го превъзмогне, затова трепери. Тя му казва, че не пуши, не, благодаря. Не казва нищо друго, не му казва оставете ме на мира. И ето, той не се страхува толкова. И ето, той казва: Струвало му се, че сънува.
	Тя не отговаря. Няма смисъл да отговаря, какво би могла да отговори. Тя чака. Тогава той я пита: „Но откъде идвате?“ Тя казва, че е дъщеря на учителката от началното девическо училище в Шадек. Той се замисля и после казва, че е чувал за тази дама, майка й, за лошия й късмет с концесията, която купила в Камбоджа, нали така? Да, така.
	Той повтаря, че е наистина невероятно това, че я вижда на шлепа. Тъй рано сутрин красиво момиче като нея, само си помислете, толкова е неочаквано, бяло момиче в автобуса за местни жители.
	Казва й, че шапката й отива, дори много, че е… оригинално… мъжка шапка, защо не? Толкова е красива, че може да си позволи всичко.
	Тя го гледа. Пита го кой е. Той казва, че се връща от Париж, където е следвал, че и той живее в Шадек, до самата река, в голямата къща с големи тераси и сини керамични балюстради. Тя го пита какъв е. Отвръща й, че е китаец, че семейството му е от Северен Китай, от Фу Чуен. Ще ми позволите ли да ви откарам до дома ви в Сайгон? Тя е съгласна. Той казва на шофьора да вземе багажа на момичето от автобуса и да го сложи в черния автомобил.
	Китаец. Принадлежи към онова финансово малцинство от китайски произход, което държи всички недвижими имоти в колонията. Този ден плава по Меконг в посока към Сайгон.


	Тя влиза в черния автомобил. Вратата се хлопва. Едва доловимо тягостно чувство се появява у нея ненадейно, някаква умора, сиянието над реката помръква, но едва-едва. Също съвсем леко й заглъхват ушите — и навред мъгла.


	Никога вече няма да пътувам с автобуса за местни жители. Отсега нататък ще разполагам с лимузина, за да ме кара до лицея и да ме връща в пансиона. Ще вечерям в най-изисканите места в града. И където и да съм, винаги ще съжалявам за всичко, което върша, за всичко, което отхвърлям, за всичко, което приемам, за доброто, както и за лошото, за автобуса, за шофьора на автобуса, с когото се шегувах, за стариците, дъвчещи бетел на задните седалки, за малчуганите в мрежите за багаж, за семейството в Шадек, за ужаса от семейството в Шадек, за неподражаемото му мълчание.


	Той говореше. Казваше, че му е мъчно за Париж, за прелестните парижанки, за гуляите, за разпивките — леле, леле, — за „Ла Купол“, за „Ла Ротонд“, лично аз предпочитам „Ла Ротонд“, за нощните заведения, за този „страхотен“ живот, който водил цели две години. Тя слушаше, като внимаваше в потока от думи за сведенията, които се отнасяха до богатството, които можеха да дадат някакво указание за общата сума на милионите. Той продължаваше да разказва. Майка му била умряла, бил едно дете. Останал само с бащата, притежател на парите. Но нали знаете как е, захапал е лулата с опиум и съзерцава реката от десет години вече, управлява състоянието си от походното си легло. Тя отвръща: Ясно, разбирам.
	Щял да се противопостави на брака на сина си с малката бяла проститутка от Шадек.


	Картината започва много преди да е заговорил бялата девойка до парапета на палубата, в момента, в който той слезе от черната лимузина, когато тръгна да се приближава към нея, тя вече го знаеше, знаеше, че той се страхува.
	Още от първия миг тя знае нещо такова, а именно, че той е в нейна власт. А значи, че и други, освен него биха могли също да бъдат в нейна власт, ако се представи случай. Знае и още нещо, че явно е дошло времето, когато тя не може повече да бяга от някои задължения към самата себе си. И че майката не трябва да научи нищо за това, нито братята, узнава го също този ден. Веднага щом се озова в черния автомобил, разбра, че е отлъчена от семейството веднъж и завинаги. Отсега нататък те не трябва вече да знаят какво ще се случи с нея. Това, че им я отнемат, че им я похищават, че им я нараняват, че им я развращават, те не трябва да го знаят. Нито майката, нито братята.
	Такава ще бъде занапред тяхната участ. Има над какво да си поплаче в черната лимузина.
	Момичето занапред ще си има работа с този мъж, първия, същия, който се появи на шлепа.


	Случи се много набързо през този ден, един четвъртък. Той идваше всекидневно да я чака след училище, за да я върне в пансиона. И после веднъж дойде един четвъртък следобед в пансиона. Отведе я в черния автомобил.
	Чо Лън. Това е в противоположната посока на булевардите, които свързват китайския квартал с центъра на Сайгон, тези големи пътища по американски образец, браздени от трамваи, рикши, автобуси. Ранен следобед. Тя се е измъкнала от задължителната разходка с девойките от пансиона.
	Гарсониера в южната част на града. Обстановката е модерна, обзаведено е надве-натри, общо взето, с мебели в стил модерн. Той казва: Не съм избирал аз мебелите. В стаята е мрачно, тя не го помолва да вдигне щорите. Не изпитва някакво определено чувство, не изпитва омраза, нито отвращение, следователно това вече със сигурност е желание. Тя е в пълно неведение по въпроса. Склони да дойде още щом той поиска това от нея предната вечер. Тя е там, където трябва да бъде, пренесена е там. Усеща лек страх. Наистина това като че ли съответства не само на очакванията й, но и на онова, което би трябвало да се случи конкретно със самата нея. Отнася се извънредно внимателно към външността на нещата, към светлината, към глъчката на града, която залива стаята. Той трепери. Поглежда я най-напред, сякаш е очаквал тя да проговори, но тя не говори. Той също не помръдва, не я разсъблича, казва, че я обича безумно, казва това много тихо. После млъква. Тя не му отговаря. Би могла да отговори, че не го обича. Не казва нищо. Изведнъж разбира, тук, на мига разбира, че той не я познава, че никога няма да я опознае, че не е по силите му да опознае такава извратеност. Нито да прибегне до такива увъртания, за да я впримчи. Тя е тази, която трябва да знае. Тя знае. Изхождайки от неговото незнание, изведнъж тя осъзнава: харесал й е още на шлепа. Той й харесва, нещата са зависели единствено от нея.


	Казва му: Бих предпочела да не ме обичате. Дори да ме обичате, бих искала да постъпите както обикновено постъпвате с жените. Той я гледа едва ли не ужасено, пита: Това ли искате? Тя казва да. Той започна да страда тук, в тази стая, за първи път, в случая не лъже. Казва й, че отсега знаел: тя няма да го обикне никога. Тя го оставя да говори. Отначало отвръща, че не знае. После го оставя да говори.
	Казва, че е самотен, ужасно самотен с любовта, която изпитва към нея. Тя отвръща, че също е самотна. Не уточнява с какво. Той казва: Последвахте ме тук, както бихте последвали всеки друг. Тя отвръща, че не може да знае, че никога досега не й се е случвало да отиде в стаята на някого. Казва му, че не иска да й говори, че това, което иска, е да постъпи както обикновено постъпва с жените, които води в гарсониерата си. Умолява го да постъпи именно по този начин.
	Той изтръгва роклята, захвърля я, изтръгва белите памучни пликчета и я отнася така гола до леглото. Тогава се обръща с гръб към леглото и се разплаква. А тя бавно, търпеливо го притегля към себе си и започва да го разсъблича. Със затворени очи го прави. Бавно. Той понечва да й помогне. Тя го моли да не мърда. Остави на мен. Казва, че искала тя да го направи. Тя го прави. Разсъблича го. Когато го помолва, той помества тялото си в леглото, но едва-едва, полека, сякаш да не я събуди.


	Кожата е прелестно нежна. Тялото. Тялото е мършаво, без сила, без мускули, не е чудно да е боледувал, да е в период на възстановяване, той е голобрад, без друга мъжественост, освен члена, много е немощен, като че ли се измъчва от някаква обида, изглежда изтерзан. Тя не го гледа в лицето. Изобщо не го гледа. Докосва го. Докосва нежния член, мекотата на кожата, милва златистия цвят, непознатата новост. Той стене, той ридае. Той тъне в неистова любов.
	И, ридаейки, го прави. Най-напред идва болката. А после тази болка е на свой ред обладана, тя е променена, изтръгната бавно, тласната към насладата, вплетена в нея.
	Морето — безформено, чисто и просто неотразимо.
	Още тогава, на шлепа, преди да е настъпил часът, картината навярно вече е била предопределена от този миг.


	Образът на жената със закърпени чорапи прекоси стаята. Ето я най-накрая на възрастта на момичето. Синовете са го знаели вече. Момичето — още не. Те няма да говорят никога за майката един пред друг, за това, което те знаят и което ги разделя от нея, за онова решително, последно знание, отнасящо се до детството на майката.
	Майката не е познала насладата.
	Не знаех, че тече кръв. Той ме пита дали ме е боляло, казвам не, той казва, че това го радвало.
	Той избърсва кръвта, измива ме. Аз го наблюдавам. Неусетно се съживява, отново го пожелавам. Питам се как съм имала силата да престъпя забраната, наложена от майка ми. С такова спокойствие, с такава решителност. Как съм успяла да отида „докрай“.
	Гледаме се. Той целува тялото ми. Пита ме защо съм дошла. Казвам, че е трябвало да го направя, че съм се почувствала едва ли не длъжна. За пръв път си говорим. Аз му разправям за двамата си братя. Казвам, че нямаме пари. Вече не притежаваме нищо. Той познава онзи големия брат, срещал го бил в пушалните на селището. Казвам, че братът краде от майка ми, за да пуши опиум, че краде от прислугата и че понякога съдържателите на пушалните идват да си искат парите от майка ми. Говоря му за бентовете. Казвам, че много скоро майка ми ще умре, че това не може повече да продължава. Че предстоящата смърт на майка ми вероятно също има отношение към това, което ми се е случило днес.
	Установявам, че го желая.
	Той ме съжалява, отвръщам му, че не съм за съжаление, че никой не е за съжаление, освен майка ми. Той ми казва: Дойде, защото имам пари. Казвам, че го желая така с парите му, че когато съм го видяла, вече е имал тази кола, тези пари и следователно не мога да знам как бих постъпила, ако би било другояче. Той казва: Иска ми се да те отведа, да замина с теб. Казвам, че не бих могла засега да изоставя майка ми, ще умра от мъка. Отвръща, че явно не е имал късмет с мен, но че ще ми даде все пак пари, да не съм се тревожела. Легна отново. Отново мълчим.
	Шумът на града е невъобразим, в спомена той е като звук на филм, засилен до краен предел, оглушителен. Спомням си ясно: стаята тъне в мрак, не говорим, заобиколена е от нестихващата врява на града, понесена от течението на града, от шемета на града. Няма стъкла на прозорците, има само завеса и щори. Върху завесата се открояват сенките на хора, които преминават по ярко осветените от слънцето тротоари. Тълпите са винаги огромни. Сенките са равномерно нашарени от летвите на щорите. Тракането на дървените обувки отеква в главата, гласовете са пронизителни, китайският е език, който се крещи, така си представям винаги езиците на пустинята, това е невероятно чужд език.
	Навън денят преваля, познава се по глъчката от гласове и все по-многобройните, все по-нагъсто мяркащи се минувачи. Това е град на удоволствията, който се развихря нощем. А нощта сега започва със залеза.
	Леглото е отделено от града с тези рехави щори, с тази памучна завеса. Никакъв твърд материал не ни отделя от другите хора. Те не подозират за нашето съществуване. Ние обаче долавяме нещичко от тяхното, сбора от гласовете им, от движенията им, също като вой на сирена, накъсан, унил, без отглас.
	Ухание на карамел достига в стаята, на печени фъстъци, китайски супи, меса на скара, подправки, жасмин, прах, тамян, жарава от дървени въглища, тук жаравата се пренася в кошници, продава се по улиците, мирисът на града е същият като на селата в джунглата, като на тропическата гора.


	Изведнъж го видях по черен халат. Седеше, пиеше уиски, пушеше.
	Каза ми, че съм спала, че си е взел душ. Почти не бях усетила как съм се унесла. Светна лампа на една ниска масичка.
	Той е мъж с навици, изведнъж се замислям за него, навярно идва сравнително често в тази стая, този мъж навярно се люби много, този мъж се страхува, навярно се люби много, за да надвие страха. Казвам му: допада ми това, че той има много жени, че и аз съм сред тези жени, неотделима. Гледаме се. Той разбира това, което току-що съм казала. С внезапно променен поглед, притворен, почерпан от злото, от смъртта.
	Казвам му да дойде повторно да ме обладае. Той идва. Ухае приятно на английска цигара, на скъп парфюм, ухае на мед, с времето кожата му е попила мириса на коприната, плодовия мирис на копринения шантунг, мириса на злато, той събужда желание в мен. Казвам му, че го желая. Той ми отвръща да почакам. Говори ми, казва, че веднага разбрал, още при прекосяването на реката, че ще стана такава след първия си любовник, че ще обикна любовта, отсега знаел, че ще му изневеря и че ще изневерявам на всички мъже, с които ще имам връзка. Колкото до него, бил сам оръдието на собственото си нещастие. Щастлива съм от всичко, което ми съобщава, и му го казвам. Той става груб, чувството му е отчаяно, нахвърля се върху мен, хапе момичешките гърди, крещи, изрича обиди. Замижавам от прекомерно силното наслаждение. Мисля си: свикнал е, животът му се състои от това да прави любов, само от това. Ръцете са опитни, прекрасни, съвършени. Имам голям късмет, явно е, сякаш му е занаят, без да го съзнава, той като че ли знае точно какво трябва да направи, какво трябва да каже. Нарича ме курва, пачавра, казва ми, че съм едничката му любов, и тъкмо това трябва да каже, тъкмо това се казва, когато оставяме казаното да се сбъдва, когато оставяме тялото да върши, да се стреми и да намира, и да взема онова, което желае, и тук всичко е уместно, няма отпадък, отпадъците се поглъщат, всичко попада във водовъртежа, в стихията на желанието.


	Градът шуми наблизо, толкова наблизо, че се чува триенето му в дървените щори. Чува се, все едно някой ходи из стаята. Милвам тялото му сред този шум, сред този вървеж. Морето, безкрайността, която се слива в едно, отдалечава се, завръща се.
	Поисках от него да го направи пак и пак. Да направи това с мен. Той го направи. Направи го посред гъстата лепкава кръв. И това наистина те доближава до смъртта. И от това наистина ти се приисква да умреш.


	Той запали цигара и ми я подаде. И съвсем тихичко, до устните ми зашепна.
	Аз също му зашепнах съвсем тихичко.
	И тъй като той не може да знае за себе си, аз го казвам вместо него, той не знае, че притежава върховно изящество, ето защо казвам това вместо него.


	Междувременно се свечерява. Той ми казва, че ще си спомням цял живот за този следобед, и тогава, когато ще съм забравила дори лицето, дори името му. Питам дали ще си спомням за къщата. Той ми казва: Разгледай я добре. Разглеждам я. Казвам, че е като всички останали. Отвръща ми: Така е, да, както обикновено.


	Още виждам лицето и си спомням името. Още виждам варосаните стени, завесата от платно и жаравата отвън, другата врата във форма на арка, която води в другата стая и в една вътрешна градина на открито — растенията са попарени от горещината, — заобиколена със сини балюстради като голямата къща в Шадек с разположени една над друга тераси с изглед към Меконг.
	Това е място на потресение и гибел. Той ме моли да му кажа за какво мисля. Казвам, че мисля за майка ми, че ще ме убие, ако узнае истината. Виждам, че се насилва, и после го казва, разбирал какво има предвид майка ми, казва: Такъв позор. Самият той не би понесъл мисълта за това в брака. Поглеждам го. Той ме поглежда на свой ред, извинява се надменно. Казва: Аз съм китаец. Усмихваме се един на друг. Питам го дали е обичайно да бъдеш тъжен, както сме ние. Отвръща, че това е, защото сме се любили през деня, в най-голямата горещина. Казва, че винаги е ужасно след това. Усмихва се. Казва: Все едно дали се обичат, или не се обичат, винаги е ужасно след това. Твърди, че ще мине с настъпването на нощта, веднага щом мръкне. Възразявам, че не е само защото се е случило през деня, че се лъже, че налегналата ме тъга съм я очаквала и причината е единствено в мен. Че открай време съм тъжна. Че долавям тази тъга и върху снимките, на които съм съвсем малка. Че днес тази тъга, макар да знам, че е същата, която съм изпитвала винаги, днес бих могла почти да я назова с моето име, толкова ми прилича. Днес, казвам му, тази тъга ме изпълва с блаженство поради това, че най-сетне ме е постигнало нещастието, което майка ми открай време ми вещае, когато крещи в пустинята на своя живот. Казвам му: Не разбирам много добре какво казва тя, но знам, че тази стая е това, което очаквах. Говоря, без да дочакам отговор. Казвам му, че майка ми крещи това, в което вярва, като божиите Пратеници. Тя крещи, че не бива нищо да се чака, никога, от никой човек, от никоя държава, от никой бог. Той ме гледа как говоря, не откъсва очи от мен, гледа устата ми, докато говоря, аз съм гола, той ме милва, може би не слуша, не знам. Казвам, че не правя от окаяното положение, в което се намираме, личен въпрос. Разказвам му колко трудно е било просто да се храним, да се обличаме, с една дума, да живеем само със заплатата на майка ми. Все по-мъчително ми е да говоря. Той пита: Как се справяхте? Казвам му, че бяхме без покрив, че мизерията срути стените на семейството и че всички се озовахме вън от къщи — всеки правеше каквото му се иска. Нямахме срам. Затова съм тук с теб. Той е върху мен, хлътва отново. Стоим така, приковани един към друг, стенейки сред глъчката на града отвън. Все още я чуваме. А после преставаме да я чуваме.


	Целувките по тялото извикват сълзи. Те сякаш утешават. В семейството аз не плача. Този ден, в тази стая сълзите са утеха заради миналото и заради бъдещето също. Казвам му, че ще се разделя с майка ми някой ден, че дори към майка ми някой ден няма да изпитвам вече обич. Плача. Той полага глава върху мен и плаче поради това, че ме вижда да плача. Казвам му, че в моето детство нещастието на майка ми е заемало мястото на мечтата. Че мечтата, това е била майка ми и никога коледната елха, винаги и само тя, независимо дали е доведена до отчаяние от мизерията, или е изпаднала в изстъпление и говори в пустинята, дали се грижи за храната, или безспирно разказва какво й се е случило на нея, Мари Льогран дьо Рубе, говори за своята невинност, за своите спестявания, за своята надежда.


	През щорите на прозорците настъпи вечерта. Глъчката се усили. Сега е пронизителна, не така глуха. Светнаха уличните лампи с червеникави крушки.
	Излязохме от гарсониерата. Сложих отново мъжката шапка с черна панделка, златните обувки, тъмното червило за устни, копринената рокля. Състарила съм се. Съзнавам го изведнъж. Той го вижда, казва: Уморена си.
	На тротоара навалицата пълзи във всички посоки, бавна или чевръста, проправя си път, шугава е като бездомните кучета, сляпа е като просяците, това е китайска тълпа, виждам я все още в картините на сегашното благополучие, в начина, по който китайците крачат заедно без най-малка припряност, държат се в тълпата, сякаш са сами, видът им не издава щастие, нито тъга, нито любопитство, вървят, без да им личи, че се движат, без намерение да се движат, само се преместват от тук-там, едновременно сами и заедно, никога самотни, винаги сами сред другите.
	Отиваме в един от онези китайски ресторанти на етажи, които заемат цели сгради, големи са като универсални магазини, като казарми, с балкони и тераси към града. Шумът, долитащ от тези сгради, е немислим в Европа, това е шумът на поръчките, изкрещявани от сервитьорите, подемани и изкрещявани от персонала в кухните. Никой не говори в тези ресторанти. На терасите има оркестри от китайци. Приютяваме се на най-спокойния етаж, този за европейците, менюто е същото, но по-малко се вика. Има вентилатори и дебели облицовки срещу шума.
	Питам го да ми каже как е забогатял баща му, по какъв начин. Той казва, че му е досадно да говори за пари, но че ако държа, е съгласен да ми каже каквото знае за богатството на баща си. Всичко започнало в Чо Лън с едностайните жилища за местното население. Построил триста такива жилища кутийки. Няколко улици били негови. Говори френски с леко превзет парижки акцент, говори за пари с искрена непринуденост. Бащата притежавал недвижими имоти, които разпродал, за да купи терени за застрояване в южната част на Чо Лън. Били разпродадени също и оризища в Шадек, както той смята. Разпитвам го за епидемиите. Казвам му, че съм виждала цели улици с жилища за бедни, обезлюдени в разстояние на една нощ, със заковани врати и прозорци поради чумна епидемия. Той казва, че тук тя се срещала по-рядко, че прочистването от плъхове се правело много по-често, отколкото в джунглата. Изведнъж се впуска да ми разказва надълго и нашироко за социалните жилища. Стойността им била много по-ниска от тази на обикновените жилищни сгради или на индивидуалните жилища и те много по-добре отговаряли на потребностите на бедняшките квартали от отделните постройки. На населението тук му харесвало да бъде заедно, особено на това бедно население, то идвало от селата и му харесвало да живее също и навън, на улицата. А не бивало да се рушат привичките на бедните. Баща му съвсем наскоро построил цяла броеница такива жилища с покрити галерии откъм улицата. От това улиците придобили много светъл, много приветлив вид. Хората прекарвали по цели дни под тези навеси. Там също и спели в големите горещини. Казвам му, че и аз на драго сърце бих живяла под такъв навес на открито, че като малка съм мечтала да спя навън. Изведнъж усещам болка. Едва-едва, съвсем лекичко. Долавям биенето на сърцето си, пърхащо там, в живата и прясна рана, причинена ми от него, от този, който ми говори, който създаде сладостта на този следобед. Вече не чувам какво казва, вече не слушам. Той вижда това, мълчи. Моля го да ми говори още. Той го прави. Отново слушам. Казва, че много често си мислел за Париж. Намирал, че съм много различна от парижанките, съвсем не така разбрана. Казвам му, че тази сделка с едностайните жилища за бедни едва ли е толкова доходна. Той вече не ми отговаря.


	През цялото време, докато трае връзката ни, в течение на година и половина ще разговаряме по този начин, няма да говорим никога за нас. Още от първите дни знаем, че общо бъдеще не се предвижда, така че няма да говорим никога за бъдещето, ще си разменяме реплики, малко нещо журналистически, противоречащи си, еднакво безсъдържателни.
	Казвам му, че престоят във Франция е бил решаващ за него. Той се съгласява. Казва, че всичко бил купил в Париж, жените си, знанията си, възгледите си. По-възрастен е от мен с дванадесет години и това го плаши. Слушам го как говори, как се самозалъгва, как ме обича също, със своеобразна театралност, едновременно преднамерена и искрена.
	Казвам му, че ще го представя на семейството си, той понечва да избяга и аз се смея.
	Не умее да изразява чувствата си, освен в подигравателна форма. Установявам, че няма сили да ме обича против волята на баща си, да ме вземе, да ме отведе. Плаче често, тъй като не намира сили да обича отвъд страха. Неговият героизъм, това съм аз, раболепието му, това са парите на баща му.
	Щом заговоря за братята си, веднага го наляга този страх, сякаш е изобличен. Смята, че всички около мен очакват да ми поиска ръката. Знае, че е вече погубен в очите на семейството ми, че само още повече може да се погуби пред него, да погуби и мен следователно.
	Казва, че отишъл да учи в търговско училище в Париж, накрая си признава, че нищо не излязло и баща му спрял издръжката, изпратил му билет за връщане, принудил го да напусне Франция. Това завръщане е неговата трагедия. Не завършил търговското училище. Казва, че възнамерявал да го завърши тук задочно.


	Срещите със семейството започнаха с големите угощения в Чо Лън. Когато майка ми и братята ми идват в Сайгон, му казвам, че трябва да ги покани в големите китайски ресторанти, които те не познават, където не са ходили никога.
	Тези вечери протичат всичките по един и същи начин. Братята ми ядат лакомо и никога не го заговарят. Не го и гледат. Не могат да го погледнат. Не биха могли. Ако можеха да направят усилието да го видят, значи биха били способни и да се изучат, да се покорят на елементарните правила на живот в обществото. По време на тези угощения само майка ми говори, тя говори съвсем малко, и то в началото, изрича няколко фрази за ястията, които поднасят, за прекомерно високата им цена, после млъква. Двата първи пъти той се прежалва, опитва се да подхване разказа за своите подвизи в Париж, но напразно. Все едно не е проговорил, все едно не са чули. Опитът му затъва в мълчанието. Братята ми продължават лакомо да се хранят. Хранят се тъй лакомо, както не съм виждала да се храни никой никъде.
	Той плаща. Брои парите. Оставя ги в чинийката. Всички гледат. Първия път, спомням си, строява в редичка седемдесет и седем пиастра. Майка ми всеки момент ще се разсмее истерично. Ставаме да си ходим. Няма благодаря от никого. Не казваме никога благодаря за хубавата вечеря, нито добър ден, нито довиждане, нито как сте, не си казваме никога нищо.
	Братята ми никога няма да го заговорят. Сякаш не го виждаха, сякаш не притежаваше достатъчно плътност, за да бъде възприет, видян, чут от тях. И всичко това, защото стои по-ниско от мен, защото приемат, че поначало не го обичам, че ходя с него за пари, че не мога да го обичам, че това е невъзможно, че той е в състояние да изтърпи всичко от мен, без да изтлее никога у него тази любов. И всичко това, защото е китаец, защото не е бял. Начинът, по който големият ми брат мълчи и се прави, че не забелязва съществуването на моя любовник, говори за убеденост, която сама по себе си е показателна. Всички ние вземаме пример от по-големия брат по отношение на този любовник. Пред тях аз също не му говоря. В присъствие на моето семейство не трябва никога да го заговарям. Освен когато се налага да му предам някаква поръка от тях. Например след вечерята, когато братята ми казват, че искат да отидат да пийнат и да потанцуват в „Ла Сурс“, аз съм тази, която му съобщавам, че искаме да отидем в „Ла Сурс“ да пийнем и да потанцуваме. Отначало той се прави, че не е чул. И аз не трябва, според логиката на по-големия ми брат, не трябва да повторя това, което току-що съм казала, да подновя молбата си; ако го направя, би било погрешно, значи да отстъпя пред хленченето му. В края на краищата той ми отговаря. С тих глас, който се опитва да прозвучи интимно, той казва, че му се иска да остане за мъничко насаме с мен. Казва това, за да сложи край на мъчението. Сега пък аз трябва да се направя, че не съм го чула, сякаш е поредното предателство, сякаш с това е искал да разкрие номера, да изобличи поведението на по-големия ми брат по отношение на него, така че не бива и аз да му отговарям. Той обаче продължава, казва ми, осмелява се: Майка ви е уморена, погледнете я. Майка ни наистина е жива заспала след прословутите вечери при китайците в Чо Лън. Аз пак не отговарям. В този миг чувам гласа на по-големия ми брат, той изрича една много къса, язвителна, безапелационна фраза. Майка ми казваше за него: От тримата той говори най-добре. След като е изрекъл фразата, брат ми чака. Всичко спира; усещам страха на моя любовник, същия като на моя по-малък брат. Той не може повече да се съпротивлява. Отиваме в „Ла Сурс“. Майка ми също отива в „Ла Сурс“, ще преспи в „Ла Сурс“.
	В присъствие на по-големия ми брат той престава да бъде моят любовник. Не че престава да съществува, но вече не ми е никакъв. Превръща се в пепел. Желанието ми се покорява на по-големия ми брат, то отхвърля моя любовник. Всеки път, когато са заедно пред очите ми, ми се струва, че никога вече няма да мога да понеса гледката на двама им. Любовникът ми е отречен именно в своята телесна крехкост, тази крехкост, която ме преизпълва с наслада. Той се превръща пред брат ми в нещо скандално и позорящо, в повод за срам, който трябва да се крие. Не мога да се боря срещу безмълвните заповеди на моя брат. Мога, когато се отнася за по-малкия ми брат. Когато се отнася за любовника ми, не мога да се превъзмогна. Като говоря за това сега, си спомням лицемерието на лицето му, разсеяния му вид на човек, който уж гледа другаде, който уж има да мисли за друго, но който, независимо от всичко, издават го леко стиснатите челюсти, е вбесен и страда, че трябва да понася такова унижение само за да се нахрани добре в един скъп ресторант, а би трябвало това да е нещо естествено. Около спомена витае мъртвешката светлина от нощта на ловеца. Пронизителен звук, вещаещ тревога, като писък на дете.


	В „Ла Сурс“ също никой не му говори.
	Поръчваме си всички „Мартел“, разреден с „Перие“. Братята ми гаврътват питието на един дъх и си поръчват второ. Майка ми и аз им отстъпваме нашето. Братята ми много набързо се напиват. Все така не му говорят, но започват да мърморят. Най-вече по-малкият брат. Оплаква се, че мястото е скучно и че няма момичета за компания. Твърде малко са посетителите в „Ла Сурс“ през седмицата. Танцувам с него, с по-малкия ми брат. Танцувам също и с любовника си. Не танцувам никога с по-големия ми брат, не съм танцувала никога с него. Винаги ме е възпирал гнетящият страх пред някаква опасност, опасността от онова пагубно привличане, което той упражнява върху всички, от близостта на телата ни.
	Приличаме си поразително, особено в лице.
	Китаецът от Чо Лън ми говори, на ръба на сълзите е, казва: Какво съм им направил. Аз му казвам, че не бива да се тревожи, че винаги е така, между нас също, при всички обстоятелства в живота.


	Ще му обясня, когато останем насаме в гарсониерата. Казвам му, че тази невъздържаност на по-големия ми брат, студена, оскърбителна, съпровожда всичко, което ни се случва, всичко, което се изпречва пред нас.
	Първият му порив е да убива, да зачерква от живота, да се разпорежда с живота, да презира, да прогонва, да причинява страдание. Казвам му да не се страхува. Че той лично не рискува нищо. Защото единственият човек, от когото по-големият брат се бои, пред когото странно защо става стеснителен, съм аз.
	Никога добър ден, добър вечер, честита Нова година. Никога благодаря. Никакво говорене. Никаква потребност от говорене. Всичко си стои така, безмълвно, далечно. Това семейство е от камък, плътен, непроходим. Всеки ден правим опити да се убиваме един друг, да убиваме. Не само че не си говорим, но и не се поглеждаме. След като те виждат, не бива самият ти да гледаш. Да гледаш, означава да изпитваш любопитство към някого, към нещо, означава да съгрешиш. Никой човек не е заслужил да го гледаш. Чуждият поглед е винаги безчестящ. Думата разговор е прокудена. Струва ми се, че тя най-добре изразява в случая срама и гордостта. Всякаква общност, била тя семейна или друга, ни е омразна, унизителна. Ние сме заедно в изначалния срам от живота, който живеем. Тук сме в сърцевината на нашата обща история, а именно, че и тримата сме деца на тази добронамерена личност, майка ни, която обществото е убило. Ние се числим към това общество, тласнало майка ни към отчаяние. Поради това, което са сторили на нашата майка, тъй мила, тъй доверчива, ние ненавиждаме живота, ние се ненавиждаме един друг.


	Майка ни не си представяше как ни се отразява гледката на нейното отчаяние, имам предвид най-вече момчетата, синовете. Но дори да си го беше представяла, как би могла да премълчи онова, което бе нейната същинска история? Да накара лицето, погледа, гласа, обичта си да лъжат? Тя можеше да умре. Да посегне на живота си. Да разгони непоносимата за съжителство общност. Да направи така, че големият да бъде съвсем отделно от двамата по-малки. Не го направи. Тя беше непредпазлива, беше непоследователна, безотговорна. Беше всичко това. Тя живя. Ние я обичахме и тримата отвъд обичта. Тъкмо поради това, че не би могла, че не можеше да мълчи, да крие, да лъже, колкото и различни да бяхме, и тримата я обичахме по един и същи начин.


	Това трая дълго. Трая седем години. Започна, когато бяхме на десет. После станахме на дванадесет. После на тринадесет. После на четиринадесет, на петнадесет. А после на шестнадесет, на седемнадесет.
	Това трая през всичките тези седем години. И най-накрая се простихме с надеждата. Изоставихме я. Изоставихме също и опитите да победим океана. В сянката на верандата гледаме планината в Сиам, много тъмна на ярката слънчева светлина, почти черна. Майката най-сетне е спокойна, озаптена. Ние сме героични, отчаяни деца.


	Малкото братче умря през декември 1942-а по време на японската окупация. Бях напуснала Сайгон след втората ми матура през 1931-а. Писа ми само веднъж за десет години. Така и не узнах причината. Писмото беше безлично, преписано на чисто без грешки, с калиграфски почерк. Съобщаваше ми, че са добре, че училището вървяло добре. Беше дълго писмо на цели две страници. Познах детския му почерк. Съобщаваше ми също, че имал апартамент, кола, назоваваше марката. Че отново тръгнал на тенис. Че било хубаво, че всичко било хубаво. Прегръщал ме горещо и ме обичал също тъй горещо. Не споменаваше за войната, нито за по-големия ни брат.


	Често говоря за братята ми, като че са едно, както правеше тя, нашата майка. Казвам: моите братя, извън семейството тя също казваше: моите синове. Винаги е говорила за физическата сила на синовете си по оскърбителен начин. По отношение на външността не навлизаше в подробности, не казваше, че големият син е много по-як от другия, казваше, че бил як като братята й, земеделци от Севера. Гордееше се със силата на синовете си, както навремето се бе гордяла с тази на братята си. Подобно на големия си син се отнасяше презрително към слаботелесните. За моя любовник от До Лън казваше същото, каквото и по-големият брат. Не мога да изпиша тези думи. Това бяха думи, отнасящи се за мършите, които се срещат в пущинаците. Казвам: братята ми, защото така ги наричах и аз. Чак след това започнах да ги наричам другояче, когато братчето порасна и се превърна в мъченик.


	Не само че не се чества никакъв празник в нашето семейство, дори коледна елха няма никаква бродирана салфетка, никакво цвете, никога. Но и когато някой се спомине, никакво погребение, никаква панихида. Съществува единствено тя. Големият брат ще си остане убиец. Малкото братче ще умре по вина на този по-голям брат. Аз заминах, измъкнах се. До смъртта си големият брат я имаше само за себе си.


	По това време, по времето на Чо Лън, на картината на шлепа, на любовника, майка ми е обзета от пристъп на лудост. Тя не знае нищо за това, което се е случило в Чо Лън. Но виждам, че ме наблюдава, подозира нещо. Тя познава дъщеря си, от известно време около малката витае чудатост, напоследък и някаква сдържаност, която бие на очи, малката говори още по-бавно от обикновено, тя, която е тъй любопитна към всичко, изглежда разсеяна, погледът й се е променил, превърнала се е в зрителка на собствената си майка, на майчиното си нещастие, сякаш просто присъства на събитието. Внезапен ужас се настанява в живота на моята майка. Дъщеря й се излага на най-голямата опасност — да не се омъжи никога, да не се подреди никога в обществото, да се озове беззащитна пред същото това общество, погубена, самотна. По време на кризите си майка ми се нахвърля върху мен, заключва ме в спалнята, удря ме с юмруци, зашлевява ме, разсъблича ме, приближава се до мен, души тялото ми, бельото ми, казва, че долавяла мириса на китаец, отива още по-далеч, гледа дали няма подозрителни петна върху бельото и крещи така, че да я чуе целият град, че дъщеря й е уличница, щяла да я изхвърли навън, искала да я види как умира, че никой повече нямало да я погледне, че била опозорена, че и кучката струвала повече от нея. И тя плаче, питайки какво друго да прави с нея, освен да я изгони от къщи, за да не разпръсква повече смрад около себе си.
	Зад стените на заключената спалня — братът.
	Братът отвръща на майката, казва й, че има право да бие момичето, гласът му е приглушен, задушевен, гальовен, казва й, че те трябва да узнаят истината, независимо на каква цена, трябва да я узнаят, за да попречат на малката да пропадне, за да попречат на майката да изпадне в отчаяние. Майката удря с всички сили. Братчето крещи на майката да я остави на мира. То отива в градината, скрива се, страх го е да не стане убийство, страхува се, то винаги се страхува от този непознат, нашия по-голям брат. Страхът на братчето успокоява майка ми. Тя оплаква нещастието на своя живот, своето озлочестено дете. Аз плача заедно с нея. Аз лъжа. Кълна се в живота си, че нищо не ми се е случило, нищо, дори и една целувка. Как си представяш, казвам, с китаец, как си представяш, че ще направя това с китаец, толкова грозен, толкова хилав? Зная, че големият брат е долепен до вратата, подслушва, той знае какво прави майка ми, знае, че малката е гола и я бият, иска му се това да продължи още и още, докато се появи заплаха за живота й. Майка ми знае за този замисъл на моя по-голям брат, потаен, ужасяващ.
	Още сме много малки. Редовно стават сбивания между братята ми, без видим повод, освен класическия, когато по-големият брат казва на по-малкия: излез оттук, пречиш. Едва изрекъл това, той замахва. Бият се без нито дума, чуваме само пъхтенето им, стоновете им, притъпения звук от ударите. Майка ми както всеки път съпровожда сцената с опера от викове.
	Те имат способността еднакво лесно да изпадат в гняв, онези пристъпи на необуздан, убийствен гняв, които се срещат само при братята, при сестрите, при майките. По-големият брат страда, че не е свободен безпрепятствено да причинява зло, да се разпорежда със злото, не само тук, но и навсякъде другаде. Малкото братче — че е безпомощно пред тази напаст, това предразположение на по-големия си брат.
	Когато се биеха, еднакво ни беше страх за живота на единия и на другия; майката казваше, че те винаги са се били, че никога не са си играли двамата, не са си приказвали двамата. Че единственото, което ги свързвало, била тя, тяхната майка, и най-вече сестричката, нищо друго, освен кръвното родство.
	Струва ми се, че само за най-голямото от децата си майка ми казваше: моето дете. Наричаше го така понякога. За другите двама казваше: по-малките.
	За всичко това не продумвахме нищо навън, най-напред се бяхме научили да си мълчим за най-главното в нашия живот — мизерията. А после и за всичко останало. Първите ни довереници, думата изглежда пресилена, са нашите любовници или хората, които срещаме извън селищата на колонията, по улиците на Сайгон отначало и после на корабите, във влаковете и после навсякъде.
	Майка ми я прихваща изведнъж в късния следобед, особено през сухия сезон, тя дава нареждане да се измие къщата основно — за да се почисти, казва, да се оздрави въздухът, да се освежи. Къщата е построена върху земен насип, който я отделя от градината, от змиите, от скорпионите, от червените мравки, от наводненията при прииждането на Меконг или вследствие циклоните през мусонния сезон. Това извисено положение на къщата над нивото на почвата позволява да се плискат пълни кофи вода, да се полива цялата като градина. Всички столове са върху масите, цялата къща шурти, пианото в малката гостна е стъпило във вода. Водата се стича по стълбите, нахлува във вътрешния двор към кухните. Малките boys са много щастливи, заедно сме с малките boys, пръскаме се, а после търкаме пода с марсилски сапун. Всички са боси, майката също. Майката се смее. Майката няма срещу какво да роптае. Цялата къща ухае, от нея се носи прелестният мирис на мокра пръст след буря, мирис, който те кара да обезумяваш от радост особено когато е примесен с другия, на марсилски сапун, на чистоплътност, на почтеност, с мириса на бельо, на белота, с мириса на нашата майка, на безпределната чистосърдечност на нашата майка. Водата протича чак по алеите. Семействата на нашите boys пристигат, идват им също и гости, идват и белите деца от съседните къщи. Майката е много щастлива от този безпорядък, майката умее да бъде много, много щастлива понякога; времето, през което забравя за всичко друго, докато мие къщата, може да се окаже подходящо, за да ощастливи майката. Майката отива в гостната, сяда на пианото, изсвирва единствените мелодии, които знае наизуст, които е научила в „Екол Нормал“. Тя пее. От време на време свири, смее се. Става и започва да танцува, пеейки. И всеки си мисли, и майката също, че човек може да е щастлив в тази преобърната с главата надолу къща, която се превръща изневиделица в езеро, в нива край брега на река, в брод, в плажна ивица.
	Двете по-малки деца, момиченцето и братчето, първи се опомнят. Те изведнъж спират да се смеят и отиват в градината, където се свечерява.
	Припомням си в мига, в който пиша, че по-големият ни брат не беше във Винлонг, когато заливахме така обилно къщата с вода. Той беше при нашия настойник, селски свещеник в областта Лос Гарон. И на него му се случваше да се смее понякога, но никога колкото на нас. Всичко забравям, забравям да кажа за това, че бяхме засмени деца, братчето ми и аз, смеехме се, докато останем без дъх, до припадък. Представям си войната в същите багри като моето детство. В съзнанието ми времето на войната е неразделно от царуването на по-големия ми брат.
	Няма съмнение, че братчето ми умря също и защото това стана по време на войната: сърцето, както вече казах, не издържа, предаде се. Струва ми се, че нито веднъж не видях по-големия брат по време на войната. Тогава вече ми беше все едно дали е жив, или мъртъв.
	Представям си войната какъвто беше той, навсякъде плъзва, навсякъде прониква, похищава, взема в плен, тя е навсякъде, замесена във всичко, набъркана във всичко, обсебила тялото, мисълта, будуването, съня, вездесъща, обладана от опияняващата страст да завладява — прелестната територия на детското тяло, на тялото на по-слабите, на победените народи, и всичко това, защото злото е тук, пред вратата, до самата плът.


	Отново се срещаме в гарсониерата. Любовници сме. Не можем да се спрем да обичаме.
	Понякога не се прибирам в пансиона, спя при него.
	Не искам да спя в прегръдките му, в топлината на тялото му, но спя в същата стая, на същото легло. От време на време отсъствам от училище. Отиваме да хапнем в града нощем. Той ме къпе под душа, мие ме, плакне ме, обожава това, гримира ме и ме облича, той ме обожава. Аз съм му любимката в живота. Живее във вечен страх, че мога да срещна друг мъж. Аз не се страхувам от нищо такова, никога. Мъчи го и друг страх, не защото съм бяла, а защото съм толкова млада, толкова млада, че би могъл да отиде в затвора, ако се разчуе за нашата връзка. Казва ми да продължа да лъжа майка си и най-вече по-големия си брат, да не казвам никому нищо. Продължавам да лъжа. Присмивам се на страха му. Казвам му, че сме прекалено бедни, та да може майката да заведе дело, че между другото всички заведени от нея дела ги е изгубила, и тези срещу кадастъра, и другите срещу администрацията, срещу губернаторите, срещу закона, не я бива да запази хладнокръвие, да чака и пак да чака, не я бива, тя крещи и сама проваля нещата. И с това дело ще е същото, не си струва да се бои.

>
	Мари-Клод Карпанте. Беше американка, от Бостън, ако не се лъжа. Много светли, сиво-сини очи. 1943-а. Мари-Клод Карпанте беше руса. Съвсем леко гримирана. По-скоро красива, струва ми се. С малко припряна усмивка, която се прибираше много бързо, изчезваше в мигновен проблясък. Изведнъж си спомням гласа й, плътен, леко нестроен във височините. Беше четиридесет и пет годишна, вече на възраст, попрехвърлила дори възрастта. Живееше в шестнадесети район, близо до Алма. Апартаментът заемаше последния просторен етаж на жилищна сграда, която май гледаше към Сена. Ходехме да вечеряме в дома й през зимата. Или да обядваме през лятото. Ястията се поръчваха при най-добрите кулинарни търговци в Париж. Винаги с подобаващо качество, едва доловимо оскъдни. Не сме я виждали никога другаде, освен в дома й, никога навън. Там идваше понякога един почитател на Маларме. Често пъти също по един или двама, или трима литератори, появяваха се по веднъж и повече не ги виждахме. Така и не разбрах откъде ги изнамираше, къде се беше запознала с тях и защо ги канеше. Не чух никога да се говори за никого от тях, нито пък прочетох или чух за техните произведения. Обедите и вечерите бяха краткотрайни. Говорехме предимно за войната, беше по времето на Сталинград, в края на зимата на 42-а. Мари-Клод Карпанте слушаше внимателно, задаваше много въпроси, говореше малко, често се учудваше, че такива събития са й убегнали, смееше се. Много набърже в края на вечерята тя се извиняваше, че трябва да излезе така спешно, но имала работа, казваше. Не уточняваше никога каква. Когато бяхме достатъчно на брой, оставахме в дома й час-два, след като тя беше излязла. Казваше ни: стойте колкото искате. В нейно отсъствие никой не говореше за нея. Струва ми се впрочем, че никой не би бил способен да го стори, тъй като никой не я познаваше. Разотивахме се, прибирахме се с чувството, че сме сънували, че идваме на себе си след няколко часа, прекарани у непознати в присъствието на гости, които са били в същото положение, също тъй непознати, че сме изживели мигове без всякакво бъдеще, без всякаква човешка или друга мотивировка. Чувствахме се така, все едно бяхме прекосили три граници една подир друга, все едно дълго бяхме пътували с влак или бяхме чакали в преддверията на лекарски кабинети, в хотели, по летища. През лятото обядвахме на една обширна тераса с изглед към Сена и след това пиехме кафето в градината, която заемаше целия покрив на сградата. Имаше басейн. Никой не се къпеше. Гледахме Париж. Безлюдните булеварди, реката, улиците. По безлюдните улици цъфналите олеандри. Мари-Клод Карпанте. Гледах я настойчиво почти през цялото време; това я притесняваше, но не можех да се въздържа. Гледах я, за да установя, да установя коя беше тя — Мари-Клод Карпанте. Защо беше тук, а не другаде, също и защо беше тъй отдалеч, от Бостън, защо беше богата, защо до такава степен не знаехме нищо за нея, никой, нищо, защо бяха тези като че ли насилствени приеми, защо, защо проблясваше в очите й, някъде много навътре, в глъбините на погледа, тази частица смърт, защо? Мари-Клод Карпанте. Защо във всичките й рокли имаше нещо, което убягваше, което създаваше впечатление, че не са изцяло нейни и със същия успех можеха да покриват друго тяло. Неутрални рокли, прилични, много светли, бели като лятото в най-лютата зима.


	Бети Фернандес. Споменът при мъжете не протича никога в това озаряващо осветление, съпровождащо спомена при жените. Бети Фернандес. И тя също чужденка. Само да произнесете името й, и тя е тук, крачи по една парижка улица, късогледа е, вижда съвсем слабо, присвива очи, за да е напълно сигурна, махва ви леко за поздрав. Добър ден, как сте? От дълго време вече покойница. От тридесет години може би. Спомням си изяществото, сега е твърде късно, за да го забравя, и досега нищо не може да се мери с това съвършенство, нищо не ще може никога да се мери с подобно съвършенство, нито обстоятелствата, нито епохата, нито студът, нито гладът, нито германското поражение, нито обилната светлина, хвърлена върху престъплението. Тя винаги преминава по улицата над историята на тези неща, колкото и да са ужасни. И нейните очи са светли. Розовата рокля е поизносена, а черната широкопола шапка — прашна в яркото слънце на улицата. Тя е слабичка, висока, изрисувана с туш — гравюра. Хората се спират и гледат възхитени финеса на тази чужденка, която минава, без да вижда.
	Царствена. Не можете да познаете в първия момент откъде идва. А после си казвате, че е възможно да идва само от другаде, само от там. Тя е красива, красива поради самото това обстоятелство. Облечена е в старите дрипи на Европа, с остатъка от сърмата, с вехтите демодирани костюмчета, с вехтите завеси, с вехтите кръпки, с вехтите парцалчета от висшата мода, с вехтите, проядени от молци лисици, с вехтите лутри, красотата й е такава, парцалива, зиморничава, подсмърчаща и лъхаща на заточение, нищо не й става, всичко е прекалено голямо за нея и все пак й стои, всичко се върти по нея, толкова е слаба, нищо не й е по мярка и въпреки това й стои. Тя така е устроена по ум и по тяло, че всичко, което се докосне до нея, незабавно, неотменно става част от красотата й.
	Бети Фернандес приемаше гости, имаше свой „ден“. Посещавахме я от време на време. Веднъж заварихме там Дрийо Ла Рошел. Страдаше видимо от надменност, за да не се покаже прекалено снизходителен, говореше малко, с плътен глас, езикът му беше сякаш преведен, измъчен. Може би там да е бил и Бразияк, но не си спомням, за което много съжалявам. Не срещнах нито веднъж Сартър. Идваха поети от Монпарнас, но не се сещам вече за нито едно име. Нямаше немци. Не се говореше за политика. Говореше се за литература. Рамон Фернандес говореше за Балзак. Човек можеше да го слуша до края на света. Говореше с почти напълно забравена начетеност, от която нямаше да оцелее почти нищо, което да може изцяло да се провери. Цитираше малко факти, по-скоро изказваше мнения. Говореше за Балзак, както би говорил за самия себе си, като че ли опитваше веднъж в живота си той също да бъде Балзак. Рамон Фернандес беше неподражаемо възпитан дори в начетеността си, съумяваше по един задълбочен и едновременно недвусмислен начин да си служи със знанието, без никога да ви накара да почувствате, че то задължава, че има и тежест. Беше искрен човек. Винаги бе приятно да го срещнеш на улицата, в кафенето, радвал се да ви види, и това беше самата истина, поздравяваше с явно задоволство: Добър ден как сте? Изричаше го на английски без запетая, съпроводено със смях, и докато звучеше смехът, в шега се превръщаше самата война, както и всяко произтичащо от нея принудително страдание. Съпротивата, както и съглашателството, гладът, както и студът, мъченичеството, както и подлостта. За разлика от него Бети Фернандес говореше само за хората, зърнати на улицата, или за тези, които познаваше, за това как се справяли, за непродадените стоки по витрините, за допълнителните дажби мляко и риба, за мерките, които да решат въпроса с липсващите продукти, със студа, с постоянното гладуване, вълнуваше я винаги практическата страна на бита, тя беше насреща, винаги преизпълнена с грижовно приятелство, много предана и много сърдечна. Семейство Фернандес се оказаха колаборационисти. А аз, две години след войната, се записах да членувам във ФКП. Покритието е пълно, окончателно. Двете неща са равносилни, същото самосъжаление, същият зов за помощ, същата немощ в разсъждението, същото суеверие, състоящо се в това да повярваш в политическото решаване на личния ти проблем. Тя също, Бети Фернандес също гледаше опустелите поради немската окупация улици, гледаше Париж, градинките с цъфнали олеандри като онази друга жена, Мари-Клод Карпанте. И тя като нея имаше свои дни за гости.


	Той я изпраща до пансиона с черната лимузина. Спира малко преди входа, за да не го видят. Тъмно е. Тя слиза, затичва се, не се обръща назад. Още щом минава през портала, вижда, че големият двор за разходки е все така осветен. Още щом стига до дъното на коридора, я вижда, тя я очаква, вече обезпокоена, напрегната, без помен от усмивка. Пита я: Къде беше? Тя отвръща: Не се прибрах за спане. Не казва защо и Елен Лагонел не я пита. Сваля розовата шапка и разплита плитките си за нощта. Не си ходила и на училище. Не съм. Елен казва, че се обаждали по телефона, затова знаела, че щяло да се наложи да отиде при главната възпитателка. Има много момичета в сенчестия двор. Всички са в бяло. По дърветата са закрепени големи лампи. Някои занимални още светят. Още има ученички, които си готвят уроците, други, които стоят в класните стаи, за да бъбрят или да играят на карти, или да пеят. Няма определен час за лягане на питомките, толкова е горещо през деня, оставят ги да потичат вечер колкото поискат, колкото младите възпитателки преценят. Ние сме единствените бели в държавния пансион. Има много метиски, повечето са били изоставени от бащата, войник или моряк, или дребен чиновник от митниците, пощите, строежите. Повечето идват тук от приюта за изоставени деца. Има също и няколко квартеронки. Елен Лагонел си мисли, че френското правителство ги отглежда, за да направи от тях медицински сестри в болниците или надзирателки в сиропиталищата, в лепрозориумите и в психиатриите. Елен Лагонел си мисли, че ги пращат също в лазаретите за болни от холера и от чума. Така си мисли Елен Лагонел и плаче, защото не иска да постъпи на нито едно от тези места, тя все говори за това как ще избяга от пансиона.
	Отбих се при дежурната възпитателка, също млада метиска, която ни гледа настойчиво, Елен и мен. Казва: не сте били на училище и не сте спали тук тази нощ, ще бъдем принудени да уведомим майка ви. Отвръщам й, че не съм могла да постъпя другояче, но че отсега нататък ще се помъча да се връщам всяка вечер да спя в пансиона, да не си правят труда да уведомяват майка ми. Младата възпитателка ме гледа и ми се усмихва.


	Ще продължа да бягам. Ще уведомят майка ми. Тя ще посети директорката на пансиона и ще я помоли да ме остави свободна да правя каквото си искам вечер, да не ме контролира в колко часа се връщам, да не ме принуждава също така да ходя на неделна разходка с пансионерките. Казва: Момичето винаги е било държано свободно, ако ли не, ще избяга, дори аз, нейната майка, не мога да направя нищо срещу това; ако искам да я запазя при себе си, трябва да я оставя на свобода. Директорката прие, защото съм бяла и защото за доброто име на пансиона сред масата метиски трябва да има и няколко бели. Майка ми каза също, че съм се учела добре в лицея, бидейки също толкова свободна, и че това, което изпатила със синовете си, било толкова ужасно, толкова сериозно, че единствената й надежда била да изучи малката.
	Директорката ми разреши да живея в пансиона като в хотел.
	Много скоро ще сложа годежен пръстен с диамант. Тогава възпитателките няма вече да ми правят забележки. С положителност ще се досетят, че не съм сгодена, но диамантът струва много скъпо, никой няма да се усъмни, че е истински, и никой няма да посмее вече да каже нищо заради цената на диаманта, подарен на твърде младото момиче.


	Връщам се при Елен Лагонел. Тя е легнала на една пейка и плаче, защото си мисли, че ще напусна пансиона. Сядам на пейката. Прималява ми от красотата на тялото на Елен Лагонел, изтегнато до моето. Това тяло е прекрасно, свободно под роклята, може да бъде достигнато с ръка. Ами гърдите, не съм виждала никога такива. Не съм ги докосвала никога.
	Елен Лагонел е безсрамна, не го съзнава, разхожда се чисто гола в спалните помещения. Най-красивото от всички дадени от бога неща е тялото на Елен Лагонел — несравнимо — равновесието между стойката и начина, по който тялото крепи гърдите вън от себе си, като нещо отделно. Няма нищо по-необикновено от тази заобленост на гърдите, тази протегната към дланите изпъкналост. Дори тялото на малък кули на братчето ми се губи пред това великолепие. Телата на мъжете имат скъпернически, насочени навътре форми. Те не се развалят също така като формите на Елен Лагонел, които никога не траят много, може би едно лято в най-добрия случай, това е всичко. Тя, Елен Лагонел, идва от високите плата на Далат. Баща й е служител в пощите. Тя пристигна съвсем наскоро, насред учебната година. Тя се страхува, застава до теб, стои тук и не продумва, често плаче. Лицето й има румения загар на планината, винаги ще го разпознаеш тук, където децата са белязани със зеленикавата бледност на анемията, на знойната горещина. Елен Лагонел не ходи в лицея. Елен Лагонел не знае какво е да ходиш на училище. Тя не учи, не запомня. Посещава началния курс в пансиона, но от това няма полза. Тя плаче, притисната до мен, и аз милвам косите й, ръцете й, казвам й, че ще остана с нея в пансиона. Елен Лагонел не знае, че е много красива. Родителите й не знаят какво да я правят, търсят да я оженят колкото може по-скоро. Елен Лагонел ще има всички годеници, които пожелае, но тя не ги желае, тя не иска да се жени, иска да се върне да живее с майка си. Тя, Елен Лагонел. Елен Лагонел в края на краищата ще постъпи както поиска майка й. Тя е много по-красива от мен, от тази хлапачка с клоунската шапка, с обувки от ламе, безкрайно по-подходяща за задомяване от нея, виж, Елен Лагонел може да бъде задомена, да й бъде намерен съпруг, да бъде уплашена, да й бъде обяснено от какво се страхува, тъй като сама не разбира, да й бъде заповядано да стои тук и да чака.
	Елен Лагонел не знае още това, което зная аз, макар и седемнадесетгодишна. Сякаш го отгатвах, тя не ще узнае никога това, което зная аз.
	Тялото на Елен Лагонел е тежко, все още непорочно, кожата й е нежна като на някои плодове, почти невидима, малко илюзорна, и в това има нещо прекалено. Елен Лагонел вдъхва желание да бъде убита, тя подбужда прелестния блян да бъде собственоръчно умъртвена. Тези форми като най-фино брашно тя ги носи без всякаква изкусност, показва тези неща на дланите, за да ги мачкат, на устата, за да ги хапят, без да ги сдържа, без да ги осъзнава, без да осъзнава също и тяхната приказна мощ. Иска ми се да захапя гърдите на Елен Лагонел, както той хапе моите в стаята в китайския квартал, където отивам всяка вечер да задълбочавам знанието си за бог. Да бъда погълната от тези гърди като най-фино брашно — нейните.


	Прималява ми от копнежа по Елен Лагонел. Прималява ми от копнеж.
	Искам да отведа с мен Елен Лагонел там, където всяка вечер с притворени очи получавам в дар насладата, от която се крещи. Иска ми се да отдам Елен Лагонел на този мъж, който прави това с мен, за да го направи на свой ред и с нея. В мое присъствие, нека тя постъпи според моето желание, да се отдаде там, където се отдавам аз. Така посредством тялото на Елен Лагонел, посредством преброждането на нейното тяло насладата ще ми дойде от него, този път окончателна.
	И ще ми се иска да умра.
	Представям си я от същата плът като този мъж от Чо Лън, но в едно лъчезарно, слънчево, непорочно настояще, неспирно да разцъфва при всеки жест, при всяка сълза, при всяка негова несръчност, при всяко негово незнание. Елен Лагонел е жената на този черноработник, който прави насладата ми да е тъй абстрактна, тъй мъчителна, този загадъчен мъж от Чо Лън, от Китай. Елен Лагонел е от Китай.
	Не съм забравила Елен Лагонел. Не съм забравила този китаец черноработник. Когато си заминах, когато го изоставих, цели две години живях, без да доближа друг мъж. Но тази тайнствена вярност навярно беше към самата мен.


	Все още съм сред това семейство, обитавам единствено тук, на никое друго място. Сред неговото безплодие, неговата ужасяваща бездушност, неговото злотворство аз съм най-уверена в себе си, тук достигам дълбините на моята изначална увереност, а именно, че по-късно ще пиша.


	Тук е мястото, където по-късно ще се приютя, веднъж щом напусна настоящето, само тук, на никое друго място. Часовете, които прекарвам в гарсониерата в Чо Лън, разкриват това място в свежа, нова светлина. Другото е душно, то граничи със смъртта, място на ожесточение, на болка, на отчаяние, на безчестие. Такова място е Чо Лън. На отвъдния бряг на реката. Само щом се прекоси реката.
	Така и не узнах какво стана с Елен Лагонел, дали е умряла. Тя си тръгна първа от пансиона, много преди аз да си замина за Франция. Върна се в Далат. Майка й поиска тя да си иде в Далат. Смътно си спомням, че я повика, за да я ожени, трябваше да се срещне с някакъв новопристигнал от метрополията. Може би греша, може би смесвам онова, което си мислех, че ще се случи с Елен Лагонел, с това принудително заминаване по настояване на майка й.
	Да ви кажа също как беше в действителност, как стояха нещата. Ето как: той краде от прислугата, за да ходи да пуши опиум. Той краде от нашата майка. Тършува из чекмеджетата. Краде. Играе комар. Баща ми купи една къща в Антър дьо Мер, преди да умре. Това беше единственият ни имот. Той играе комар. Майка ми продава къщата, за да изплати дълговете. Това не стига, никога не стига. Като млад се опитва да ме предложи за пари на клиенти от „Ла Купол“. Заради него майка ми иска да поживее още, та да се храни и той още, да спи на топло, да чува още как го зоват по име. Ами имението, което тя му купи недалеч от Амбоаз, погълнало десет години спестявания. Ипотекирано за една нощ. Тя плаща лихвите. И всички приходи от изсичането на горите, за които ви споменах. Хвръкнаха за една нощ. Той окраде умиращата ми майка. Биваше го само да тършува из чекмеджетата, имаше нюх, умееше да търси, да открива в правилната купчина чаршафи, в скривалищата. Той задигна венчалните пръстени, крадеше този род неща най-вече, бижута, храна. Той окраде До, нашите boys, братчето ми. Мен, много пъти. Беше способен да продаде дори нея, своята майка. Щом я вижда, че е на смъртно легло, той повиква нотариуса незабавно, посред вълнението от смъртта. Той умее да използва вълнението от смъртта. Нотариусът казва, че завещанието е невалидно. Че тя прекалено е облагодетелствала големия си син в моя вреда. Разликата е огромна, смешна. Трябва с пълното съзнание за действията си да го приема или да го отхвърля. Удостоверявам, че го приемам: подписвам. Приех го. Свел очи, брат ми благодари. Той плаче. Искрен е. В момента на освобождението на Париж, преследван, види се, за колаборационистки действия в Южна Франция, той вече не знае къде да отиде. Идва при мен. Никога не узнах точно каква е била работата, бягаше от някаква опасност. Може би беше предавал хора, евреи, всичко е възможно. Той е много кротък, ласкав както винаги след убийствата си или когато се нуждае от услугите ви. Мъжът ми е интерниран. Той съчувства. Остава три дни. Забравих, преди да изляза, да заключа. Той тършува. Пазя за връщането на мъжа ми захарта и ориза от моите купони. Той тършува и задига. Пребърква и едно малко чекмедже в моята стая. Намира. Задига всичките ми спестявания, петдесет хиляди франка. Не оставя нито една банкнота. Напуска апартамента с краденото. Когато го видя отново, няма да отворя и дума за това, срамът за него е тъй голям, няма да мога да го сторя. След фалшивото завещание фалшивият замък в стил Луи XIV е продаден срещу залък хляб. Продажбата е била фалшифицирана, както и завещанието.
	След смъртта на майка ми остава сам. Няма приятели, никога не е имал, понякога живееше с жени, които караше да му „работят“ в Монпарнас, понякога с жени, които не караше да му работят, поне в началото, понякога с мъже, но те му плащаха. Живееше в голяма самота. Тя се усили със старостта. Беше дребно бандитче, не правеше големи удари. Вдъхваше страх около себе си, не стигаше по-далеч. Над нас нямаше истинско влияние. Не беше гангстер, само семеен бандит, претърсвач на чекмеджета, убиец без оръжие. Не се злепоставяше. Бандитите живеят, както живееше той, без солидарност, без достойнство, във вечен страх. Той се страхуваше. След смъртта на майка ми води странно съществуване. В Тур. Познава само сервитьорите от кафенетата, които му „снасят“ информация за конните състезания, и впиянчената клиентела от покерджии. Започва да прилича на тях, пие много, очите му кървясват, устата му се изкривява. В Тур не притежава вече нищо. Двата ликвидирани имота, нищо повече. В продължение на цяла година обитава един мебелен склад, нает от майка ми. Спи в продължение на цяла година в едно кресло. Пускат го да влезе. Да остане там цяла година. И после го изпъждат.
	В продължение на цяла година навярно се е надявал да откупи ипотекирания си имот. Проиграл е един по един мебелите на майка ми от мебелния склад, бронзовите буди, бакърените предмети и после леглата, после скриновете, чаршафите. И един ден остава без нищо, с такива като него това се случва, един ден остава само с костюма, който му е на гърба, нищо друго, нито чаршаф, нито прибор. Сам е. За една година никой не му е отворил вратата на дома си. Пише до един роднина в Париж. Ще му дадат стайче на улица „Малзере“. И на петдесет и повече години ще получи първата си служба, първата заплата в живота си, куриер е в една морска застрахователна компания. Това продължи, струва ми се, петнадесет години. Постъпи в болница. Не умря там. Умря в стаята си.


	Майка ми никога не е говорила за това дете. Никога не се е оплаквала. Тя никога не е говорила за претърсвача на чекмеджета пред никого. Изживяваше това майчинство като престъпление. Държеше го в тайна. Навярно е смятала, че не може да бъде проумяно, обяснено на този, който не познаваше сина й, както го познаваше тя, пред лицето на бог и само пред него. Изричаше по негов адрес някои баналности, все същите. Че ако навремето искал, щял да бъде най-умният от тримата. Най-артистичният. Най-изисканият. И също така този, който щял да обгради с най-много обич майка си. Защото в крайна сметка той най-добре я разбирал. Не съм знаела, казваше тя, че може да се очаква подобно нещо от едно момче, такава интуиция, такава дълбока нежност.
	Видяхме се веднъж след това, той ми заговори за мъртвото братче. Каза: Какво ужасно нещо е тази смърт, отвратително, нашето братче, нашият малък Поло.
	Съхранила се е тази картина от нашето роднинство: на обяд сме в Шадек. Храним се тримата около масата в трапезарията. Те са съответно на седемнадесет и на осемнадесет години. Майка ми не е с нас. Той ни гледа как се храним, братчето и мен, и после оставя вилицата, вече гледа само братчето ми. Гледа го много продължително и после му казва изведнъж много спокойно нещо ужасно. Изречението е във връзка с храната. Казва му, че трябва да внимава, че не трябва да яде толкова. Братчето не отвръща нищо. Продължава да се храни. Той припомня, че големите порции месо са за него, че не бива да забравя това. Да ги нямаме такива, казва. Питам: Защо за теб? Той отвръща: Защото така. Казвам: Искам ти да умреш. Не мога повече да се храня. Братчето също. Той чака братчето да посмее да каже една дума, само една дума, стиснатите му юмруци над масата са вече готови да му размажат лицето. Братчето не казва нищо. То е много бледо. Между ресниците му наченки на сълзи.


	Когато умира, денят е навъсен. Струва ми се, пролетен, априлски. Телефонират ми. Нищо, не казват нищо повече, бил намерен мъртъв на пода в неговата стая. Смъртта беше изпреварила края на неговата история. Приживе той вече беше мъртъв, твърде късно беше да умира, беше мъртъв от смъртта на братчето насетне. Потресаващите думи: свърши се.
	Тя пожела този й син да бъде погребан до нея. Не помня вече на кое място, в кое гробище, зная, че е в областта Лоара. Те са двамата в гроба. Само двамата. Това е справедливо. Картината е непоносимо красива.


	Здрачът настъпваше по едно и също време през цялата година. Беше много кратък, почти брутален.
	В дъждовния сезон по цели седмици не се виждаше небето, то бе забулено с плътна мъгла, която даже лунната светлина не пробиваше. През сухия сезон, напротив, небето беше оголено, открито по цялото си протежение, безпощадно. Дори безлунните нощи бяха осветени. И сенките бяха въпреки всичко изрисувани върху почвата, водите, пътищата, зидовете.


	Спомням си смътно дните. Слънчевото сияние притъпяваше цветовете, заслепяваше. Нощите си ги спомням. Синевата застилаше дъното на света. Небето за мен беше тази ивица чист блясък, която прекосява синевата, това студено смешение отвъд всякакъв цвят. Понякога във Винлонг, когато беше тъжна, майка ми се разпореждаше да запрегнат кабриолета и отивахме в полето да гледаме нощта на сухия сезон. Имах късмет за тези нощи с такава майка. Светлината струеше от небето на водопади от чиста прозрачност, на урагани от тишина и неподвижност. Въздухът беше син, улавяше се в шепа. Син. Небето беше това непрестанно трептене от блещукането на светлината. Нощта овяваше всичко, цялото поле от двата бряга на реката до пределите на зрението. Всяка нощ беше посвоему различна, всяка можеше да бъде назована според времетраенето си. Нощите се озвучаваха от лая на кучетата в полето. Те виеха в предусещане на някакво тайнство. Откликваха си от село на село до пълното изчерпване на пространството и времето на нощта.


	В алеите на двора сенките на канелените дървета са черни като мастило. Градината цяла е застинала в мраморна неподвижност. Къщата — и тя величествена, траурна. И братчето ми, което крачеше до мен и което сега гледа втренчено през отворения портал към опустелия булевард.
	Веднъж него го няма пред лицея. Шофьорът е сам в черния автомобил. Казва ми, че бащата е болен, че младият господар си е заминал за Шадек. Че самият той получил заповед да остане в Сайгон, за да ме кара до лицея, после обратно в пансиона. Младият господар се завърна след няколко дни. Отново седеше отзад в черния автомобил, извърнал лице, за да не среща погледите, вечно уплашен. Целувахме се без нито дума, целувахме се тук, пред лицея, забравихме за всичко, целувахме се. Посред целувката той плачеше. Бащата щял да живее още. И последната му надежда си отивала. Той поискал това от него. Примолил му се да му позволи да ме подържи още малко при себе си, до тялото си, казал му, че трябва да го разбере, че самият той сигурно бил изживял поне веднъж страст като тази през дългия си живот, че не би могло да бъде другояче, помолил го да му позволи да изживее и той веднъж на свой ред подобна страст, това безумие, тази безумна любов към бялото момиченце, помолил го да му остави време да я обича още, преди да я изпрати обратно във Франция, да му я остави още може би година, защото не му е възможно да изостави вече тази любов, много е нова, все още много силна, непревъзмогнала първоначалната пламенност, защото е много ужасно отсега да се раздели с тялото й, още повече на него като на баща му е добре известно, че това няма да се повтори никога вече.
	Бащата му отвърнал, че предпочита да го види мъртъв.
	Окъпахме се заедно с хладката вода от делвите, целувахме се, плакахме и пак ни се искаше да умрем, но този път от безутешна наслада. И после му казах. Казах му да не съжалява за нищо, припомних му как беше заявил, че съм щяла да си замина от всякъде, че не съм можела да определям поведението си. Той отвърна, че дори това му е безразлично вече, че всичко е надживяно. Тогава му казах, че и аз мисля като баща му. Че отказвам да остана с него. Не обясних защо.
	Това е един от дългите булеварди на Винлонг, който свършва при Меконг. Булевард, винаги безлюден вечер. Тази вечер, както почти всяка друга, има повреда в електричеството. Всичко започва оттук. Още щом стигам до булеварда, щом уличната врата се затваря след мен, осветлението загасва. Затичвам се. Тичам, защото се страхувам от тъмнината. Тичам все по-бързо и по-бързо. И изведнъж като че ли дочувам тичане след мен. И изведнъж съм сигурна, че зад мен някой тича в моята диря. Все така тичешком се обръщам и виждам. Една много висока жена, много кльощава, кльощава като смъртта, която се смее и тича. Тя е боса, тича след мен, за да ме настигне. Познавам я, лудата от селището, лудата от Винлонг. За пръв път я чувам, тя говори нощем, през деня спи и дори често пъти тук, на този булевард, пред парка. Тя тича, крещейки на някакъв непознат за мен език. Страхът е толкова силен, че не мога да извикам. Трябва да съм осемгодишна. Чувам нейния виещ смях и радостните й викове, сигурно е, че се забавлява с мен. Споменът е за изначален страх. Малко е да се каже, че този страх надхвърля моя разум, моята сила. Това, което може да се твърди, е, че споменът е за тази увереност на цялото същество, а именно, че ако жената ме докосне, макар и леко, с ръка, ще изпадна на свой ред в състояние, много по-лошо от смъртта, това състояние е лудостта. Стигнах до градината на съседите, до къщата, изкачих се по стъпалата и се строполих във входа. През следващите няколко дни не съм способна да разкажа нищо от това, което ми се е случило.


	Вече на преклонна възраст, аз все още не съм се отърсила от страха да не се влоши определено състояние на майка ми — не смея и досега да го назова, — което би станало причина да бъде отлъчена от децата си. Струва ми се, че аз съм тази, която ще трябва да съумее да се справи с него, когато му дойде времето, а не братята ми, тъй като братята ми не биха могли да съдят за това състояние.


	Това ставаше няколко месеца преди нашата окончателна раздяла в Сайгон, късно вечерта, бяхме на голямата тераса в къщата на улица „Тестар“. Беше и До. Погледнах майка ми. Познах я с мъка. И после, в някакво внезапно избледняване, пропадане, изведнъж не я познах изобщо. Изведнъж видях тук, до мен, една жена, седнала на мястото на майка ми; тя не беше моята майка, външно приличаше на нея, но никога не е била моята майка. Видът й беше леко занесен, гледаше към парка, в една точка на парка, дебнеше, види се, неизбежността на някакво събитие, което не долавях по никакви признаци. От нея се излъчваше някаква младост на чертите, на погледа, някакво щастие, което тя потискаше поради целомъдрие, с което навярно беше свикнала. Беше красива. До беше край нея. До като че ли не забелязваше нищо. Ужасът не се дължеше на това, което казвам по повод на нея, на чертите й, на щастливия й вид, на красотата й, той произтичаше от това, че тя седеше там, където седеше и майка ми, когато подмяната се беше извършила, и аз знаех, че не някоя друга, а тя самата беше тук, на това място, но че тъкмо тази самоличност, която не можеше да бъде подменена с никоя друга, беше изчезнала и аз не разполагах с никакво средство да я заставя да се върне. Нищо вече не се предлагаше, което да запълни картината. Полудях за пълно душевно здраве. Още малко и ще извикам. Извиках. Слаб вик, зов за помощ, за да се пропука ледът, в който беше застинала смъртоносно цялата сцена. Майка ми се обърна.
	Населих целия град с тази просякиня от булеварда. Всички просякини от градовете, от оризовите ниви, онези от друмищата по границата със Сиам, другите от бреговете на Меконг — поселих ги в нея, която ме беше уплашила. Тя дойде тук отвсякъде. Винаги стигаше в Калкута, откъдето и да бе дошла. Винаги е спала под сянката на канелените дървета в двора за разходки. Винаги майка ми е била тук, до нея, за да цери крака й, прояден от червеи, накацан от мухи.
	Край нея момиченцето от историята. Тя го носи цели две хиляди километра. Тя не го иска вече, дава го: На, вземи. Никакви деца. Ни едно. Всичките измрели или захвърлени, това прави сума ти в края на живота. Тази тук, която спи под канелените дървета, още не е умряла. Тази ще живее най-дълго. Тя ще умре вътре в къщата, в дантелена рокля. Ще бъде оплакана.
	Застанала е насред полегатите склонове с оризища край пътя, крещи и се смее с цяло гърло. Тя има златист смях, такъв, че да събуди мъртъвците, да събуди онзи, който слуша как се смеят децата. Стои пред бунгалото с дни, в бунгалото има бели, спомня си, че те дават на просяците да ядат. И ето на, веднъж се събужда в зори и тръгва да крачи, един ден тя тръгва, иди разбери защо, кривва към планината, извървява гората и хваща пътеките, които лъкатушат покрай хребетите на планината в Сиам. И понеже вижда може би жълто-зелено небе оттатък равнината, тя се упътва натам. Поема надолу към морето, към свършека. Спуска се с широката си мършава крачка по склоновете на гората. Все върви, върви. Това са заразните зловонни гори. Областите с непоносима жега. Няма го живителния морски ветрец. Само застоялото жужене на комарите, умрелите деца, дъждът всеки ден. И после ето ги делтите. Това са най-големите делти на земята. Те са от черна тиня. В посока към Читагонг. Тя е изоставила друмищата, горите, пътеките през чая, червените слънца, броди из устията на делтите. Поема в посока на земното въртене, винаги далечната, опасваща небето посока на изток. Един ден застава пред морето. Крещи, смее се с чудноватото си птиче кудкудякане. Поради смеха намира в Читагонг джонка, с която да преплава, рибарите са съгласни да я вземат, тя преплава Бенгалския залив в компания.
	Започват след това да я виждат край градското сметище в предградията на Калкута. И после я изгубват от поглед. После я откриват отново. Тя е зад френското посолство в същия този град. Спи в един парк, заситена с безмерно количество храна.
	Тя е тук през нощта. После във водите на Ганг по изгрев-слънце. Винаги весела и присмехулна. Не си тръгва вече. Тук се храни, спи, през нощта е спокойно, заселва се тук в парка с олеандри.
	Един ден идвам аз, минавам оттук.
	Седемнадесетгодишна съм. Това е английският квартал, парковете на посолствата, в сезона на мусоните сме, кортовете за тенис пустеят. По протежение на Ганг се кикотят прокажени.
	Спираме в Калкута. Има повреда на кораба. Разхождаме се из града, за да минава времето. Отплаваме на следната вечер.


	Петнадесет години и половина. Разчува се много бързо из френското селище в Шадек. Дори само това облекло издава опозорената. Майката няма никакъв усет за нищо, включително и за това как се възпитава малко момиче. Горкото дете. Не си мислете, тази шапка не е невинна, нито това червило, всичко това означава нещо, не е току-тъй, ще рече, то е, за да привлича погледите, парите. Братя бандити. Казват, че е китаец, синът на милиардера от къщата на Меконг, облицована със сини плочки. Дори той, вместо да бъде поласкан, не я иска за сина си. Семейство бели бандити.


	Госпожата, както я наричаха, беше от Саванахет. Мъжът й бе назначен във Винлонг. В продължение на цяла година тя не се появи във Винлонг. Заради онзи младеж, помощник-администратор в Саванахет. Не можели вече да се обичат. Тогава той се прострелял с револвер. Историята достигна до новото селище на Винлонг. Прострелял се в деня на заминаването й от Саванахет за Винлонг с един куршум в сърцето. Насред големия площад в селището под ослепителното слънце. Заради нейните момиченца и заради мъжа й, назначен във Винлонг, тя му казала, че трябва да скъсат.


	Това става в квартала с лоша слава на Чо Лън всяка вечер. Всяка вечер тази малка мръсница отива там, за да гали тялото й един гаден китаец милионер. Тя е и в лицея, където са белите момиченца, малките бели спортистки, които се учат да плуват кроул в басейна на спортния клуб. Един ден ще им бъде заповядано да не говорят вече с дъщерята на началната учителка от Шадек.
	В междучасието тя гледа към улицата, съвсем сама, подпряна до един стълб във вътрешния двор. Не казва нищо за това на майка си. Продължава да идва на училище с черната лимузина на китаеца от Чо Лън. Те я гледат как си тръгва. Няма да се намери нито едно изключение. Нито една от тях няма да й проговори вече. Това отлъчване пробужда чистия спомен за Госпожата от Винлонг. Тя току-що бе навършила тридесет и осем години по онова време. И следователно момиченцето десет. И сега шестнадесет в момента, в който си спомня.
	Госпожата е на терасата на стаята си, гледа булевардите покрай Меконг, виждам я, когато се връщам от вероучение с братчето ми. Стаята е по средата на един голям дворец с покрити тераси, дворецът е по средата на парка с олеандри и палми. Същата отлика противопоставя Госпожата и момичето с плоскодънна шапка на другите жители от селището. Така, както и двете гледат дългите крайречни булеварди, така е и с тях самите. Отритнати и двете. Самотни, кралици. Тяхното изпадане в немилост се разбира от само себе си. И двете обречени на поругание поради естеството на това тяхно тяло, милвано от любовници, целувано от устите им, отдадено на мерзка наслада, от която ти се иска да умреш, казват те, да умреш от тази тайнствена смърт на любещите без любов. Тъкмо за това става въпрос, за този смъртен копнеж. Смъртта се излъчва от тях, от техните стаи, тъй натрапчива, че се знае за нея из целия град, в селищата на джунглата, в околийските градове, по приемите, на баловете на главното управление.
	Госпожата току-що е подновила официалните приеми, тя си мисли, че е приключено, че младежът от Саванахет е предаден на забрава. И тъй, Госпожата подновява вечеринките си, които са нейно задължение, за да могат все пак хората да се виждат от време на време и също така от време на време да се изтръгват от ужасяващата самота, в която тънат селищата на джунглата, изгубени сред четириъгълните площи на ориза, на страха, на лудостта, на трескавостта, на забравата.


	Вечерта на изхода на лицея същата черна лимузина, същата шапка, детинска, дръзка, същите лачени обувки и тя, тя отива, отива при китайския милиардер, за да разсъблече тялото й; той ще я къпе под душа дълго, както всяка вечер тя самата го е правила при майка си, с хладката вода от една делва, която пази за нея, и после ще я отнесе мокра на леглото, ще включи вентилатора и ще я целува все по-пламенно навсякъде и тя ще иска непрестанно още и още, а после ще се прибере в пансиона и няма да има кой да я наказва, да я бие, да я обезобразява, да я обижда.


	Беше се застрелял към края на нощта, на големия площад в селището, облян в светлина. А тя танцувала. После настъпил денят. Заобиколил тялото. После с течение на времето слънцето размило силуета. Никой не се осмелил да доближи. Полицията ще го стори. По обед, след пристигането на шлеповете, няма да има вече нищо, площадът ще бъде разчистен.


	Майка ми каза на директорката на пансиона: Какво толкова е станало, всичко това е без значение, видяхте ли износените роклички, ами розовата шапка и лачените обувки как добре й стоят? Майката е пияна от радост, когато говори за децата си, и тогава е още по-обаятелна. Младите възпитателки в пансиона слушат майката жадно. Всички до един, казва майката, се навъртат край нея, всички мъже в селището, женени или не, се навъртат край ей тази тук, хвърлили са око на малката, на тази хлапачка, неразвита още напълно, вижте я, още е дете. Опозорена ли казват хората? Аз пък казвам: Как може едно непорочно създание да се опозори?
	Майката говори ли, говори. Тя говори за крещящата проституция и се подиграва на прегрешението, на тази палячовщина, на тази нелепа шапка, на неподражаемата изисканост на момичето от онова плаване по реката, смее се на това нещо, на което не може да устои никой мъж тук, във френските колонии; говоря, казва тя, за тази кожа на бяла, за невръстното дете, което досега беше скрито в селищата на джунглата и което изведнъж излиза наяве и се злепоставя пред очите на целия град с тази китайска милиардерска отрепка, с диамант на пръста като някоя млада банкерша — и тя се разплаква.
	Когато видя диаманта, тя изрече с тъничко гласче: Напомня ми един пръстен с малък диамант, който получих за годежа с първия ми мъж. Казвам: Господин Еди-кой си. Двете се смеем. Такова му беше името, казва тя, това е самата истина.
	Изгледахме се продължително и после на устните й се появи много блага, леко насмешлива усмивка, белязана с едно тъй дълбоко познаване на децата й и на това, което ги очаква по-късно, че малко оставаше да й разкажа за Чо Лън.
	Не го направих. Никога не го направих.
	Почака доста време, преди да ми заговори пак, после го стори с много обич: Знаеш ли, че е свършено? Че няма да можеш никога вече да се омъжиш тук, в колонията? Аз свивам рамене, смея се. Казвам: Мога да се омъжа навсякъде, когато си поискам. Майка ми върти глава, не. Не. Казва: Тук всичко се знае, тук вече няма да можеш. Гледа ме и изрича незабравимите думи: Харесваш ли им? Отвръщам: Точно така, харесвам им въпреки всичко. Тук тя казва: Харесваш им също и поради това, че си такава.
	Пита ме още: Само заради парите ли ходиш с него? Двоумя се и после казвам, че е само заради парите. Тя ме гледа още дълго, не ми вярва. Казва: Не приличах на теб, по-трудно се справях от теб с учението и бях много сериозна, такава си останах твърде дълго, твърде до късно, отучих се да изпитвам удоволствие.
	Това ставаше през ваканцията в Шадек. Тя си почиваше на люлеещ се стол, с крака на табуретката, беше направила течение между вратите на хола и на трапезарията. Беше кротка, по никакъв начин злобна. Изведнъж бе забелязала дъщеричката си, бе й се приискало да я заговори.
	Малко оставаше до края, до решението да изоставим земите при бента. Още съвсем малко до отпътуването ни за Франция.
	Гледах я как се унася в дрямка.


	От време на време майка ми постановява: утре отиваме при фотографа. Оплаква се от цената, но все пак посреща разходите за семейните снимки. Гледаме снимките, не се поглеждаме самите ние, но се гледаме на снимките, всеки поотделно, без никакъв коментар, гледаме ги, виждаме се. Виждаме другите членове на семейството един по един или събрани накуп. Спомняме си кога сме били много малки на старите снимки и се гледаме на по-новите. Охладняването помежду ни още се е усилило. След като сме ги разгледали, снимките се прибират с бельото в скриновете. Майка ми ни води да ни снимат, за да може да ни вижда, да следи дали се развиваме нормално. Тя ни разглежда дълго, както други майки — други деца. Сравнява снимките помежду им, говори за това как расте всеки от нас. Никой не й отговаря.
	Майка ми снима само децата си. Никога нищо друго. Нямам снимка от Винлонг, никаква, от градината, от реката, от правите булеварди с тамариндовите дървета по края от времето на френското завоевание, никаква снимка от къщата, от нашите варосани като в приют стаи, с големи черни и позлатени железни кревати, осветени като класни стаи с червеникави крушки като уличните, със зелени ламаринени абажури, никакво изображение на тези невероятни места, винаги временни, пред които бледнее всяка грозота, чак да ти се доплаче, в които майка ми лагеруваше в очакване, както казваше, да се установи истински, само че във Франция, в онези области, за които е говорила цял живот и които според настроението й, възрастта й, унинието й се намираха някъде между Па дьо Кале и Антър дьо Мер. В момента, когато се спре завинаги, когато се установи в областта Лоара, стаята й ще бъде точно повторение на тази в Шадек, ужасна. Тогава тя ще е забравила.


	Тя не снимаше никога местности, пейзажи, само нас, нейните деца, и повечето пъти ни събираше на групичка, за да е по-евтина снимката. Няколкото любителски снимки, на които бяхме и ние, ни бяха направени от приятели на майка ми, колеги, пристигнали наскоро в колонията, които заснемаха изгледи от екваториалния пейзаж с кокосови палми и кулита, за да ги изпратят на близките си.
	По някаква неведома причина майка ми показва снимките на децата си на своите роднини по време на отпуските. Ние не искаме да отидем при тези роднини. Братята ми така и не се запознаха с тях. Аз бях най-малката и отначало тя ме влачеше при тях. А след това вече престанах да ходя там, защото поради скандалното ми поведение лелите ми не искаха дъщерите им да ме виждат. Така че на майка ми й остава да показва само снимките и тя ги показва, логично, разумно, показва на първите си братовчедки децата, които е родила. Длъжна е да го направи и го прави, братовчедките й са единствените оцелели от семейството, така че тя им показва семейните снимки. Научаваме ли нещо повече за тази жена по такава житейска нагласа? По склонността, която има, да отива до дъното на нещата, без дори да си представи за миг, че би могла да изостави, да зареже братовчедките, мъката, бремето? Струва ми се, да. В тази именно абсурдна храброст на отделния човек аз съзирам божията благословия.


	Когато вече беше стара, с бели коси, тя също отиде при фотограф, отиде сама, снима се с хубавата си тъмночервена рокля и с двата си накита, медальона и брошката от злато и нефрит, малко, продълговато късче нефрит, обрамчено със злато. На снимката тя е гладко сресана, никаква гънчица, като картинка. По-заможните местни жители също ходеха при фотограф веднъж през живота си, когато усещаха, че наближава смъртта. Снимките бяха големи, всичките един формат, поставени бяха в хубави позлатени рамки и окачени над олтара на предците. Всички фотографирани, виждала съм много пъти, показваха, кажи-речи, същата снимка, приликата им беше поразителна. Работата не е само в това, че старите хора си приличат, а в това, че портретите бяха ретуширани винаги, и то така, че особеностите на лицето, ако се бяха съхранили все още, да се позаличат. Лицата бяха обработени по един и същи начин, за да срещнат вечността, бяха все едно изтрити с гума, равномерно подмладени. Това е, което хората искаха. Тази прилика — тази благопристойност — трябваше да придаде плът на спомена за тяхното преминаване през семейството, да свидетелства едновременно за неговата неповторимост и за неговата истинност. Колкото повече си приличаха, толкова по-явна трябваше да бъде принадлежността към семейните редици. На това отгоре всички мъже носеха нещо като тюрбан, а жените кок, същите опънати назад коси, и мъжете, както и жените същата дреха с права якичка. Всички имаха един и същи вид, който бих разпознала и сега между хиляди други. И видът, който имаше майка ми на снимката с червената рокля, беше техният, същият, достолепен, биха казали някои, а други — безличен.


	Те не заговарят за това никога вече. Ясно им е, че той няма да направи вече никаква постъпка пред баща си, за да се ожени за нея. Че бащата няма да прояви никакво снизхождение към сина. Не го проявява към никого. От всички емигранти китайци, които държат търговията на селището в ръцете си, собственикът на сините тераси е най-ужасен, най-богат, този, чиито имоти се разпростират най-далеч отвъд Шадек, чак до Чо Лън, китайската столица на френски Индокитай. Мъжът от Чо Лън знае, че решението на баща му и на малката съвпадат и че са безвъзвратни. В по-малка степен той започва да осъзнава, че заминаването, което ще го раздели от нея, е шансът на тяхната връзка. Че връзка като тази не предполага женитба, че тя ще зареже всеки брак, че ще трябва да я изостави, да я забрави, да я върне на белите, на братята й.
	Откакто беше луд по тялото й, момиченцето не страдаше вече, че то е такова, че е слабо, и кой знае защо и майка й не се безпокоеше вече както по-рано, сякаш беше открила и тя, че това тяло в края на краищата е допустимо, приемливо колкото и всяко друго. Той смята, любовникът от Чо Лън смята, че прекалената горещина се е отразила неблагоприятно върху растежа на бялото момиченце. Той също е роден и е израсъл сред тази горещина. Открива, че има с нея това сходство. Казва, че всички тия години, прекарани тук, на тази нетърпима географска ширина, са причината тя да стане момиче от тази страна, от Индокитай. Че има същите тънки китки като тукашните момичета, същите гъсти коси, ще речеш, че са взели за себе си всичката сила, дълги като техните, и най-вече кожата, кожата на цялото тяло е такава от дъждовната вода, която тук пазят за къпане на жените и децата. Казва, че жените във Франция в сравнение с тукашните имат груба, почти грапава кожа на тялото. Казва още, че бедната храна на тропиците, състояща се от риба и плодове, също е от значение. Както и памучните тъкани и коприните, от които са ушити дрехите, а тези дрехи са винаги широки, държат тялото надалеч от тях, свободно, голо.
	Любовникът от Чо Лън е свикнал с младостта на бялото момиче до степен на забрава. Насладата, която черпи от нея всяка вечер, е погълнала времето му, живота му. Той почти не й говори вече. Може би смята, че тя не е в състояние да разбере какво й казва за самата нея, за тази любов, която не е изпитвал досега и за която не знае какво да каже. Може би той открива, че никога още не са си говорили, освен когато се зоват сред виковете в стаята вечер. Да, струва ми се, че не е знаел, той открива, че не е знаел.


	Той я гледа. Затворил очи, пак я гледа. Вдъхва лицето й. Вдъхва момиченцето, затворил очи, той вдъхва диханието й, топлия въздух, издишван от нея. Различава все по-малко и по-малко ясно границите на това тяло, това тук не е като другите, то не е дорасло, в стаята все още расте, то не е още окончателно оформено, във всеки миг се дооформя, то не е само тук, където той го вижда, то е и другаде, простира се отвъд зрението към играта, към смъртта, то е гъвкаво, отдава се всецяло на насладата, сякаш е дорасло, достигнало възрастта, няма в себе си лукавство, само плашеща прозорливост.


	Гледах какво прави с мен, как си служи с мен, никога не ми беше идвало наум, че може да се прави това по такъв начин, той отиваше отвъд моето очакване, съобразяваше се само с участта на тялото ми. Така аз бях станала негово дете. Той също беше станал и нещо друго за мен. Започвах да осъзнавам неизразимата мекота на кожата му, на члена му, независимо от самия него. Сянката на друг мъж също трябваше да премине през стаята, на един млад убиец, но още не го знаех, нищо не ми загатваше още за това. И сянката на един млад ловец също трябваше да премине през стаята, но виж, за нея знаех, понякога той присъстваше посред насладата и аз му го казвах, на него, на любовника от Чо Лън, говорех му също за неговото тяло и за неговия член, за неописуемата му мекота, за смелостта му в гората и по реките край устията с черните пантери. Всичко преливаше в неговото желание и го караше да ме обладава. Бях станала негово дете. Със собственото си дете той правеше любов всяка вечер. А понякога го хваща страх, изведнъж започва да се тревожи за здравето й, сякаш е открил, че е смъртна, и му е хрумнало, че може да я загуби. Такава слабичка му се струва изведнъж и пак го хваща страх от време на време, неудържимо. И това главоболие го плаши също, от което често пъти изглежда все едно умира, смъртнобледа, неподвижна, с влажна кърпа на очите. И това отвращение също, което изпитва понякога към живота, когато я прихване, когато се сети за майка си и внезапно закрещява и се разплаква от гняв при мисълта, че не може да промени нищо, да направи майка си щастлива, преди да умре, да убие онези, които са причинили това зло. Долепил лице до нейното, той улавя сълзите й, души я до себе си, влуден от копнеж по риданията, по гнева й.
	Отнася се с нея, както би се отнесъл с детето си. Той би се отнесъл с детето си по същия начин. Играе си с тялото на своето дете, преобръща го, закрива с него лицето, устата, очите си. И тя продължава да му се отдава точно по начина, който той е избрал, когато е започнал играта. И изневиделица тя е тази, която го умолява, не казва за какво, а той й изкрещява да мълчи, крещи, че не я иска вече, че не иска повече да й се наслаждава, и ето ги отново впримчени двамата, приклещени в ужаса, и ето че този ужас се уталожва малко по малко, те малко по малко спират да се съпротивляват посред сълзите, отчаянието, щастието.


	Мълчат цялата вечер. В черния автомобил, който я отвежда до пансиона, тя обляга глава на рамото му. Той я прегръща. Казва й: Добре че корабът от Франция идвал скоро и щял да я отведе и да ги раздели. Мълчат през целия път. Понякога той се обръща към шофьора да отбие покрай реката. Тя заспива изтощена до него. Той я събужда с целувки.


	В спалното помещение светлината е синкава. Носи се мирис на тамян, винаги горят тамян по здрач. Горещината е спарена, всички прозорци са широко отворени, а отникъде не полъхва. Свалям си обувките, за да не вдигам шум, но съм спокойна, знам, че възпитателката няма да стане, че вече са свикнали да се връщам през нощта в който час си искам. Отивам тутакси да видя мястото на Елен Лагонел, винаги с известно безпокойство, винаги със страх, че може да е избягала от пансиона през деня. Тя е тук. Е. Л. спи дълбоко. Пазя спомена за един вироглав, почти враждебен сън. За отказ. Голите й ръце са обхванали главата вяло. Тялото не е легнало в обичайната поза като на другите момичета, краката й са сгънати, не се вижда лицето, възглавницата й се е изплъзнала. Отгатвам, че навярно ме е чакала и после е заспала така, посред нетърпението, гнева. Навярно е плакала също и после е пропаднала в бездната. Иска ми се да я събудя и да си поговорим тихичко двете. Не говоря вече с мъжа от Чо Лън, той не говори вече с мен, изпитвам необходимост да чуя въпросите на Е. Л. Тя умее да слуша с онова несравнимо внимание на хората, които не чуват какво им се казва. Но не е възможно да я събудя. Веднъж събудена така посред нощ, Е. Л. не може повече да заспи. Тя става, приисква й се да излезе, прави го, припка надолу по стълбите, тръгва по коридорите, из големите пусти дворове, тя тича, вика ме, толкова е щастлива, не може с нищо да й се попречи и когато я лишават от разходка, знаят, че тя само това чака. Двоумя се, но не, няма да я будя. Под мрежата за комари горещината е душна; когато я прихлупиш, изглежда непоносима. Но аз зная, че това е, защото идвам отвън, от бреговете на реката, където е винаги прохладно нощем. Свикнала съм, не помръдвам, чакам да се разхлади. Разхлажда се. Не заспивам никога веднага въпреки тази нова умора в живота ми. Мисля за мъжа от Чо Лън. Навярно е в някое нощно заведение около „Ла Сурс“ с шофьора си, навярно пият мълчаливо вечната оризова ракия, когато са само двамата. Или се е прибрал, заспал е на светло в стаята, все така без да проговори на някого. Тази вечер не мога повече да издържам мисълта за мъжа от Чо Лън. Не мога повече да издържам мисълта за Е. Л. Изглежда, че техният живот има смисъл, че това се дължи на нещо, което е извън тях самите. Изглежда, че с мен не е така. Майката казва: това момиче никога няма да е доволно от нищо. Струва ми се, че животът ми е започнал да се разкрива пред мен. Струва ми се, че вече мога да си го кажа, изпитвам смътно желание да умра. Не отделям вече тази дума от моя живот. Струва ми се, че изпитвам смътно желание да остана сама, установявам също така, че не съм вече сама, откакто напуснах детството, семейството на Ловеца. Ще пиша книги. Това е, което виждам отвъд мига, в голямата пустиня, каквато ми изглежда пространството на моя живот.


	Не помня вече какви бяха думите на телеграмата от Сайгон. Дали се казваше, че братчето ми е починало, или се казваше: прибра го бог. Като че ли си спомням, че беше „прибра го бог“. Очевидността ме порази: тя не е могла да изпрати телеграмата. Братчето. Мъртво. Отначало е непонятно и после внезапно отвред, от дълбините на света болката се надига, тя ме обгърна, понесе ме, не различавах нищо, не съществувах вече, само болката, но не знаех коя точно — дали болката, че бях изгубила дете няколко месеца по-рано, ме връхлиташе отново, или това беше нова болка. Сега си мисля, че беше нова болка, не познавах моето дете, умряло при раждането, и не поисках да се самоубия, както исках сега.
	Бяхме се заблудили. Грешката, която бяхме допуснали, за секунди завладя цялата вселена. Грехът беше съизмерим с бог. Братчето ми е било безсмъртно, а ние не го бяхме разбрали. Безсмъртието е било прикрито от тялото на това братче, докато е живяло, а ние не бяхме разбрали, че тъкмо в това тяло е било подслонено безсмъртието. Тялото на моето братче беше мъртво. Безсмъртието беше мъртво заедно с него. И тъй, светът сега беше лишен от това навестено тяло и от самото навестяване. Бяхме се заблудили напълно. Грешката завладя цялата вселена, грехът.


	Щом като братчето беше мъртво, всичко следваше да умре с него. И чрез него. Смъртта верижно тръгваше от него, от детето.


	Мъртвото тяло на детето не изпитваше пагубното въздействие на тези събития, които беше предизвикало. Детето бе подслонявало безсмъртието в течение на двадесет и седем години от живота си, а дори не беше чувало за него.


	Никой не разбираше какво се е случило, освен мен. И след като бях достигнала до това толкова просто знание, а именно, че тялото на братчето ми беше също и мое, аз трябваше да умра. И аз умрях. Братчето ми ме повика при себе си, примами ме при себе си и аз умрях.


	Би трябвало да се предупреждават хората за тези неща. Да им се каже, че безсмъртието е смъртно, че то може да умре, че това се е случило, че пак се случва. Че то не се разкрива никога като такова, че е самата двойственост.
	Че не съществува в частност, а само по принцип. Че у някои то може да присъства, при условие че те не знаят за това. Както и че други могат да различат присъствието му у тези хора пак, при условие че не знаят за това. Че животът е безсмъртен, докато се живее, докато е жив. Че безсмъртието не е въпрос на повече или по-малко време, че въпросът не е в безсмъртието, а в нещо друго, което остава скрито. Че е също толкова погрешно да се каже, че е без начало и без край, както и да се каже, че то започва и свършва с живота на духа, след като е единосъщно на духа и на тленността. Погледнете мъртвите пясъци на пустините, мъртвото тяло на децата: безсмъртието не минава оттук, то спира и заобикаля.


	В случая с братчето ставаше дума за безсмъртие ненакърнено, неокачествено, гладко, чисто, цялостно. Братчето нямаше защо да крещи в пустинята, нямаше нищо за казване другаде или дори тук, нищо. То беше неуко, не успя никога да се научи на каквото и да било. Не умееше да говори, едва-едва да чете и пише, понякога си мислехме, че не умее дори да страда. То не разбираше, то се страхуваше.


	Тази безумна любов, която изпитвам към него, си остава за мен непостижима загадка. Не зная защо го обичах до такава степен, че да искам да умра с неговата смърт. Бях разделена с него вече от десет години, когато това се случи, и рядко се сещах за него. Обичах го, струваше ми се, завинаги и нищо ново не можеше да се случи на тази обич. Бях забравила за смъртта.


	Говорехме малко двамата, говорехме съвсем малко за по-големия брат, за нашето нещастие, за нещастието на майката, на хората от равнината. Говорехме по-скоро за лов, за карабини, за техника, за автомобили. Той се ядосваше на изпотрошения автомобил и ми разказваше, описваше ми колите, които ще кара по-късно. Знаех всички марки ловни карабини и всички марки коли. Говорехме също, разбира се, че може да бъдем разкъсани от тигрите, ако не внимаваме, или да се удавим, ако продължаваме да плуваме в местата със силно течение. Беше с две години по-голям от мен.


	Вятърът е стихнал и под дърветата светлината е свръхестествена като след дъжд. Птици дерат гърло колкото сила имат, като побъркани, подострят си човките в студения въздух, карат го да звънти по цялото си протежение почти оглушително.


	Параходите плаваха нагоре по течението на Сайгонската река със спрени мотори, теглени от влекачи, до пристанищните съоръжения, които се намираха в един от завоите на Меконг, който е на равнището на Сайгон. Този завой, този ръкав на Меконг се нарича Реката, Сайгонската река. Престоят беше от осем дни. От момента, в който корабите бяха на кей, Франция идваше при нас. Можехме да ходим там да вечеряме, да танцуваме, беше прекалено скъпо за майка ми и освен това за нея не си струваше, но с него, с любовника от Чо Лън, можехме да отидем. Той обаче не ходеше там, защото го беше страх, че ще го видят с бялото момиче, толкова е малко, не го казваше, но тя го знаеше. По онова време, не е чак толкова отдавна, минали са едва петдесет години, навсякъде по света се пътуваше само с кораби. Цели участъци от континентите бяха все още без пътища, без железници. На стотици, на хиляди квадратни километри съществуваха все още само праисторическите пътеки. Красивите параходи на „Месажри Маритим“, тези мускетари на далечното плаване, Портоси, Д’Артаняни, Арамиси, свързваха Индокитай с Франция.
	Пътуването тогава траеше двадесет и четири дни. Пътническите параходи за далечно плаване бяха вече цели градове с улици, барове, кафенета, библиотеки, салони, запознанства, любовници, женитби, смърти. Образуваха се случайни общества, хората съжителстваха по принуда, това се знаеше, не се забравяше и поради този факт плаванията ставаха поносими и дори понякога незабравими с приятните си мигове. Това бяха единствените пътешествия на жените. За много от тях предимно, но и за някои мъже понякога пътуванията до колонията си оставаха истинското приключение в цялото начинание. За майката те винаги са били наред с нашето най-ранно детство това, което тя наричаше „най-хубавото в живота си“.


	Отплаванията. Винаги едни и същи. Винаги първите по море. Раздялата със сушата винаги се е съпровождала с болка и с все същото отчаяние, но това никога не е възпирало мъжете да се отправят на път, евреите, хората на мисълта или просто пътешествениците, на единственото възможно пътешествие по море, и никога не е пречило също така на жените да ги пускат, макар че самите те не заминавали никога, а оставали да пазят родната стряха, потомството, имуществата, това, което е съставлявало смисъла на завръщането. В течение на векове корабите са били причина пътешествията да бъдат по-бавни, а също и по-трагични, отколкото в наши дни. Времетраенето на пътуването съответствало на дължината на пробега по един естествен начин. Хората били свикнали с тези бавни човешки скорости по суша и по море, с тези закъснения, с тези очаквания на вятъра, на проясненията, на корабокрушенията, на слънцето, на смъртта. Параходите, които беше виждало бялото момиченце, бяха вече едни от последните в света презокеански пощенски кораби. Още по време на нейното детство бяха пуснати първите самолетни линии, които трябваше постепенно да лишат човечеството от пътешествията по море.


	Продължавахме да ходим всеки ден в гарсониерата в Чо Лън. Правеше всичко както обикновено, в продължение на доста време той правеше всичко както обикновено, обливаше ме с водата от делвите и ме отнасяше на леглото. Идваше до мен, лягаше също, но не му беше останала капчица сила, капчица мощ. Откакто датата на заминаването, макар и още далечна, беше определена, той не успяваше вече да направи нищо с моето тяло. Това бе го връхлетяло изневиделица, без негово знание. Тялото му не желаеше вече тази, която щеше да си замине, да измени. Той казваше: не мога вече да те обладая, мислех си, че още мога, но не, не мога повече. Казваше, че бил напълно неспособен. С много кротка извинителна усмивка казваше, че може би няма да се съвземе никога вече. Питах го дали би си пожелал да е така. Той почти се засмиваше, казваше: не зная, в момента може би да. Нежността му оставаше непокътната въпреки болката. Той не говореше за тази болка, не беше споменал никога нито дума. От време на време лицето му потреперваше, той затваряше очи и стискаше зъби. Но винаги си мълчеше за това какви картини му се привиждат зад притворените очи. Би могло да се помисли, че е обикнал тази болка, че я обича, както бе обичал мен, много силно, до смърт може би, и че сега я предпочита пред мен. По някой път казваше, че искал да ме гали, защото знаел, че умирам от желание, и че искал да ме гледа, когато достигна върха на насладата. Той го правеше, гледаше ме едновременно и ме зовеше като свое дете. Бяхме решили да не се срещаме повече, но не беше възможно, не ни беше по силите. Всяка вечер той ме чакаше пред лицея в черния си автомобил, извърнал засрамено глава.
	Когато часът на отплаването наближеше, корабът изсвирваше три пъти със сирената много продължително с ужасяваща сила, чуваше се из целия град и над пристанището небето почерняваше. Влекачите се приближаваха в този момент до кораба и го изтегляха в средата на реката. След като тази операция приключеше, влекачите прибираха въжетата си и се връщаха в пристанището. В този миг корабът още веднъж казваше сбогом, надаваше отново страховития си и тъй загадъчно тъжен рев, който разплакваше хората, не само тръгналите да пътуват, тези, които се разделяха, но и тези, които бяха дошли, за да гледат, както и онези, които бяха тук без определена причина, които си нямаха никого, за когото да мислят. Корабът след това много бавно със собствени сили се понасяше по реката. Дълго се виждаше как извисеният му силует пъпли към морето. Мнозина оставаха тук да го гледат, да махат все по-забавено, все по-обезверено с шалчетата и с кърпичките си. И после, най-накрая, земята отнасяше очертанията на кораба в своята крива. При ясно време се виждаше как бавно потъва.


	Когато корабът изрева първото си сбогом, когато вдигнаха мостика и влекачите се заловиха да го теглят, да го отдалечават от сушата, тя също се разплака. Направи го, без да издаде сълзите си, защото той беше китаец и не бива да се плаче за този род любовници. Без да се издаде пред майка си и пред братчето си, че й е мъчно, без да се издаде с нищо, както имаха навика помежду си. Големият му автомобил беше тук, дълъг и черен, с облечения в бяло шофьор на предната седалка. Беше спрян малко встрани от автомобилите на компанията „Месажри Маритим“, уединен. Беше го разпознала по тези белези. Това отзад беше той, този едва различим силует, който не помръдваше, сразен. Тя беше облакътена на парапета както първия път на шлепа. Знаеше, че той я гледа. Тя също го гледаше, не го виждаше вече, но гледаше все така, съзерцаваше мощта на черния автомобил. Докато накрая престана вече да го вижда. Пристанището се изличи, а после и сушата.


	Китайско море, Червено море, Индийският океан Суецкият канал, сутрин се събуждаш и пътешествието вече е започнало, познаваше се по отсъствието на всякакви трептения, пътувахме сред пясъците. Но най-вече този океан. Той беше най-отдалеченият, най-необятният, стигаше до Южния полюс, с най-дълги преходи между спирките, между Цейлон и Сомалия. По някой път беше толкова тих и времето тъй ясно, тъй приятно, че докато го прекосяваше, на човек му се струваше, че е на друго някакво пътешествие, а не по море. Тогава целият кораб се разтваряше, салоните, коридорите, люковете. Пътниците бягаха от задушните си каюти и спяха направо на палубата.


	По време на едно пътуване, при прекосяването на този океан, късно през нощта някой беше умрял. Тя не си спомня вече съвсем ясно дали се беше случило по време на това пътуване или на друго. Имаше хора, които играеха на карти в бара на първа класа, сред играчите беше и един младеж и в даден момент младежът без нито дума остави картите, излезе от бара, прекоси палубата тичешком и се хвърли в морето. Докато успеят да спрат кораба, който се носеше с пълен ход, тялото се изгуби.
	Не, пишейки за това, тя не си представя кораба, а друго място, там, където чу за случката. Беше в Шадек. Разказваше я синът на управителя на Шадек. Тя го познаваше, той също учеше в лицея в Сайгон. Спомня си го: много едър, с много кротко лице, тъмнокос, с очила с рогови рамки. Не намерили нищо в каютата, никакво писмо. Възрастта се е запечатала в паметта, ужасяваща, същата — седемнадесет години. Корабът вдигнал отново котва в зори. Най-ужасното беше това. Изгревът на слънцето, пустото море и решението да изоставят издирването. Раздялата.


	И друг един път, беше пак по време на същото това пътуване, при прекосяването на същия този океан, нощта пак беше настъпила, в големия салон на главната палуба изведнъж гръмна валс на Шопен, който тя познаваше по един потаен и задушевен начин, защото се бе опитвала да го разучи в продължение на месеци и така и не успя никога да го изсвири вярно, никога, и това стана причина впоследствие майка й да се съгласи тя да изостави пианото. Онази нощ, изгубена сред толкова други нощи, беше сигурна в това, момичето я бе прекарало на този кораб и беше тук, когато това нещо се случи: гръмналата в нощта музика на Шопен под озареното от светлинки небе. Не се усещаше никакъв полъх и музиката се бе разляла навред из черния кораб като повеля свише, отнасяща се незнайно за какво, като божия заповед, чийто смисъл беше неведом. И момичето се изправи, сякаш за да иде на свой ред да се самоубие, да се хвърли на свой ред в морето, а след това се разплака, защото се сети за мъжа от Чо Лън и изведнъж се поколеба дали не го е обичала с любов, която не бе забелязала, защото бе попила в тази история, както водата в пясъка, и я осъзнаваше едва в този миг чрез музиката, проехтяла в морската шир.
	Както по-късно осъзна вечността на братчето чрез смъртта.


	Край нея хората спяха, обгърнати от музиката, но не и разбудени от нея, спокойни. Момичето си мислеше, че току-що бе видяло най-безметежната нощ, която някога се е спущала над Индийския океан. Като че ли пак през тази нощ видя да се приближава по палубата по-малкият й брат с една жена. Той се облегна на парапета, жената го прегърна и двамата започнаха да се целуват. Момичето се скри, за да вижда по-добре. Позна жената. От известно време бяха неразделни с братчето. Жената беше омъжена. Ставаше дума за несъществуваща двойка. Съпругът сякаш не забелязваше нищо. През последните дни от пътуването братчето и тази жена прекарваха по цял ден в каютата, излизаха чак вечер. Пак през тези дни братчето гледаше майка си и сестра си, като че ли без да ги познае. Майката беше станала необщителна, мълчалива, ревнива. Малката плачеше. Тя си вярваше, че е щастлива, и в същото време я беше страх от това, което щеше да се случи по-късно с братчето. Повярвала беше, че то ще ги изостави, че ще замине с тази жена, но не, върна се при тях още с пристигането във Франция.


	Тя не знае колко време след заминаването на бялото момиче той изпълни заповедта на бащата, кога сключи този брак, който той му беше заповядал да сключи, с момичето, отредено от семействата още преди десет години, също и тя отрупана със злато, диаманти, нефрит. Също и тя китайка, произхождаща от Севера, от град Фу Чуен, дошла тук, придружена от свои родственици.


	Навярно дълго време не е могъл да бъде с нея, не е успял да й даде наследника на богатствата. Споменът за бялото момиче навярно е бил там, полегналото там, на леглото тяло. Тя навярно е останала дълго време пълновластна господарка на неговото желание, олицетворение на емоцията му, на необятността на чувството, на мрачната и ужасяваща плътска бездна. После е дошъл денят, когато това навярно е било възможно. Именно онзи ден, когато копнежът по бялото момиче навярно е бил тъй силен и непреодолим, че той е могъл да възкреси непокътнат образа й в някаква неистова трескавост и да обладае другата жена с този копнеж по нея, по бялото момиче. Навярно се е озовал благодарение на лъжата в лоното на тази жена и благодарение на лъжата е изпълнил това, което семействата, Небето, предците от Севера са чакали от него — създал е наследник на името.


	Може би тя е знаела за съществуването на бялото момиче. Имала е прислужнички родом от Шадек, които са знаели за връзката и които навярно са проговорили. Тя навярно се е досещала за мъката му. Навярно са били на една възраст, шестнадесетгодишни и двете. Дали през тази нощ е видяла съпруга си да плаче? И дали, виждайки това, го е утешила? Нима едно шестнадесетгодишно момиченце, една китайска годеница от тридесетте години е могла, без да наруши приличието, да утеши този род прелюбодейна мъка, когато потърпевшата е била тя? Кой знае? Може би се лъжеше, може би тя е плакала с него без нито дума през останалата част от нощта. И любовта е дошла чак после, след сълзите.
	Бялото момиче така и не узна нищо за тези събития.


	Години след войната, след женитбите, децата, разводите, книгите той дойде в Париж с жена си. Обади й се по телефона. Аз съм. Позна го веднага по гласа. Той каза: Исках само да чуя гласа ви. Тя каза: Аз съм, добър ден. Беше притеснен, страхуваше се както по-рано. Гласът му затрепери изведнъж. И заедно с треперенето изведнъж тя си припомни за Китай. Той знаел, че е започнала да пише книги, узнал го от майката, срещнал я в Сайгон. И също така за братчето, натъжил се заради нея. А после не знаеше какво повече да й каже. И после й го каза. Каза й, че всичко е както преди, че я обича още, че не би могъл никога да престане да я обича, че ще я обича до самата си смърт.
@@	Нофъл льо Шато — Париж февруари — май 1984
