P>
	На петия етаж, сред стая номер пет,
	живял един поет,
	чиновник малък бил, затуй по-малко той
	работел в летний зной.

	На работа ходил кат всеки наш чиновник
	по стария часовник,
	а пък излизал си, след като се надреме,
	по новото ни време.

	И всичко текло си по масло и по мед
	на младия поет,
	но завидяла му на светлата съдба
	една вещица зла.

	Един прекрасен ден, когато той въздишал
	и стихове си пишел,
	съзрял чиновничка във банката насреща
	и… всеки веч се сеща…

	И взел на работа да ходи от зори,
	та тайнствено дори
	се поспоглеждали усмихнати, умилни
	и старите разсилни.

	В фантазията му била тя нежна, малка
	и девствена русалка,
	в фантазията му тя чиста и красива
	била кат самодива.

	На петия етаж, сред стая номер пет,
	елегии безчет
	и оди цял вагон за два дни той написал,
	че сам почти се слисал.

	Ала на третий ден картинка той видял,
	че просто занемял,
	видял разсилния и девствената дама
	в амурна чудна драма.

	От петия етаж, от стая номер пет,
	един сломен поет
	взел ръкописите и пуснал ги без ред
	в широкия клозет…
P$
