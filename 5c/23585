P>
	Какво от туй, че си еврейка?
	Христос възкресе казвам аз,
	седни на дървената пейка
	и виж какъв вълшебен час.

	Край нас цветиста, свежа пролет
	разголва сочната си гръд,
	в душата ми в безумен полет
	мечти и тайни се тълпят.

	Нощта нашепва ласки нежни,
	нощта отправя своя зов
	и от просторите безбрежни
	надниква светлата любов.

	Какво от туй, че си еврейка?
	Далеч от тебе всяка скръб!
	Нали Христос е тоже вейка
	от стария еврейски дъб?

	А той, о русичка главичко,
	е кротък син на любовта
	и казал ни е преди всичко,
	че всички братя сме в света.

	И тъй възкресе той, Ребека,
	въскресе с него любовта,
	затуй без много мисли нека
	да слеем ний уста в уста.
P$
