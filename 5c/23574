P>
	Тя — засмяна и игрива,
	тя — вежлива и добра,
	от градинката си малка
	бели рози ми набра.

	И кат палава принцеса
	в своя снежен маркизет
	грациозно завърте се
	и поднесе ми букет.

	Но веднага пребледняла
	сви рубинени уста:
	— Ах, убола съм ви пръста —
	тихичко продума тя.

	— Колко, колко съм неловка!
	Много те боли, нали?
	— Не, госпожице красива,
	пръста никак не боли!

	— Да, но виждам кръв по него,
	малко светло колелце.
	— Не, кръвта не е от пръста,
	а от моето сърце.
P$
