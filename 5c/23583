P>
	Щом над Люлин се надвеси
	неусетно вечер летна,
	плъзнат шумно и кокетно
	пиротските баронеси —
	дами знатни, деликатни,
	непознаващи греха.
	Ха-ха-ха —
	непознаващи греха!

	Радки, Надки, Ценки, Ленки,
	те госпожици са всички
	из печатници студентки,
	из шивални ученички.
	Бавно крачат те и грачат:
	„Ний сме дами, не шега!
	Га-га-га —
	ний сме дами, не шега!“

	От Амура озарени,
	хвърляйки на всяка крачка
	най-префинена закачка,
	се клатушкат вдъхновени,
	импозантни, елегантни
	пиротските господа.
	Да, да, да —
	пиротските господа.

	В погледа им нежност свети,
	в думите им свян цари;
	вместо блудкави конфети,
	мокри динени кори
	полетяват, честитяват
	ту главата, ту гърба.
	Ба, ба, ба —
	няма нищо! Веселба!

	В полунощ щом сенки черни
	разпрострат се неприветни,
	ето рицарите сетни —
	Бакхусови рожби верни
	в такт залитат, нозе сплитат
	и се питат, мила, те:
	„Де, де, де,
	моят дом де отлете?“

	Падат, стават, пеят, плачат,
	крачат, влачат се напред;
	плахо гледа ги пазачът
	на обществения ред,
	зер са кротки в тез разходки
	пиротските господа.
	Да, да, да —
	пиротските господа!
P$
