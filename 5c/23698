D>
	На Ана-Мария Бово
D$

	В едно омагьосано царство, до което хората никога не стигат, а може и да минават постоянно през него, без да знаят…
	В едно вълшебно царство, в което неосезаемите неща стават конкретни…
	Имало някога… едно чудно езеро.
	В прозрачните и чисти води на езерото плували риби във всички цветове на дъгата и се отразявали всички нюанси на зеленото…
	До тази вълшебна и прозрачна лагуна стигнали Тъгата и Яростта, за да се изкъпят заедно.
	Двете съблекли роклите си и влезли голи във водата.
	Яростта, която бързала (Яростта винаги бърза), се изкъпала на бърза ръка — и тя не знаела защо бърза толкова — и още по-бързо излязла от водата…
	Но Яростта е сляпа или поне не различава ясно действителността. И така, гола и припряна, излязла от водата и облякла първата рокля, която намерила…
	Не забелязала, че роклята не била нейната, а на Тъгата…
	И така, облечена като Тъгата, Яростта си тръгнала.

	Много спокойна и невъзмутима, както винаги склонна да остане на мястото, на което се намира, Тъгата приключила с къпането си и без въобще да бърза — или по-точно, без да съзнава, че времето минава, — излязла от езерото бавно и лениво.
	На брега установила, че дрехите й ги няма.
	Както всички знаем, ако има нещо, което Тъгата да не обича, то е собствената й голота. Така че облякла единствената дреха, която намерила край езерото и която принадлежала на Яростта.

	Разказват, че оттогава нататък ние, хората, често срещаме Яростта — сляпа, жестока, страховита и ядосана. Но ако си дадем време да се вгледаме по-внимателно, разбираме, че Яростта, която виждаме, е само маска и под дрехата й всъщност се крие Тъгата.
