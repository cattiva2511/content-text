P>
	Дар понесъл, дар богат,
	ето пак пристигаш ти
	и над столичния град
	ръсиш смях и красоти.

	В погледа ти — плах копнеж,
	в пазвите ти — благодат;
	златна школнишка младеж —
	твоя свита, твоя рат.

	Ех, че бран ще зацари
	на теглата ни напук
	с Евините дъщери,
	дошли на школовка тук!

	Всяко борче, всеки храст
	спомен нов ще притаи:
	спомен на младежка страст
	и на нов грях може би…

	Дар понесъл, дар богат,
	ето пак пристигаш ти
	и над столичния град
	ръсиш смях и красоти.
P$
