P>
	Принц безпаричен, роден край Егея,
	раснал сред нарове, спал под лози,
	в хладната столица мене срази
	русата внучка на дядо Мойсея.

	И сред кипежа на кървава битва
	втурнах се мълком след нейния лик,
	с мъка задържах аз яростен вик,
	с ярост прогонвах аз всяка молитва.

	Сред редовете на бранници прашни
	хиляди мечове хванах в ръце,
	но несломимото нейно сърце
	твърдо отблъсваше удари страшни.

	Блед и отчаян аз днес съм излезъл
	от редовете на бурната рат,
	зер пред очите ви друг бранник млад
	сряза сърцето й с златний си жезъл.

	Принц безпаричен, роден край Егея,
	раснал сред нарове, спал под лози,
	в хладната столица мене срази
	русата внучка на дядо Мойсея.
P$
