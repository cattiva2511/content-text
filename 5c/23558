P>
	Недей дохожда ти!… Виж сенките вечерни
	целуват и душат умиращия ден
	и не една из тях несетно ще почерни
	и твоя хубав лик, и моя светъл блен.

	Недей, ще оскверниш ти нарцисите свежи,
	тях — белите цветя на твойта чистота;
	грехът ще ги смрази и с кръв ще отбележи
	по техните листа смъртта на любовта.

	О, как те чакам, как! И колко аз желая
	чело си пламнало към теб да прислоня!
	Но страх души ме, страх, че мога да узная
	и в твоята душа душата на жена.

	Ти мамиш ме сега чрез тъмната гатанка,
	чрез тихата печал на погледа си син;
	кат друмник в зноен ден ще спра при теб на сянка,
	но пак из своя път ще свия аз самин.

	Затуй не идвай ти! Над своята загадка
	тъмите призови, завесите спусни
	и нека аз заспя в измамата си сладка,
	че ти не си, не си… кат другите жени!
P$
