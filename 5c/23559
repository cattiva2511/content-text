P>
	Нощ сребриста приюти
	столичния шумен град
	и пред вашите врати
	спря се чуден маскарад —
	маскарад от шест другари
	с мандолини и китари.

	Ей от пъстрий маскарад
	отдели се Пиеро,
	екна глас могъщ и млад
	и звънлив като сребро.
	В сладки блянове унесен,
	той изпя ти чудна песен;

	пя за своята любов
	пя за твоята уста,
	каза ти, че като Йов
	днес нещастен е в света.
	А причината за всичко
	ти си, ти си, ти — едничка!

	И гласът в конце концов,
	по обичая ви стар,
	там за искрена любов
	даде следния капар:
	„Любовта ми е могъща
	кат банкерската ни къща“.
P$
