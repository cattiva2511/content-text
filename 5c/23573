P>
	Версаил замъчи се в мъки родилни —
	ще ражда отроче за нас,
	а Тодор и проче с усмивки умилни,
	приклекнали чакат великия час.

	Замъчи се здравата „Новото време“,
	замъчи се баш на Парнас
	и хоппа: олекна му жълтото бреме —
	роди се отрочето „Балкански глас“.

	Замъчи се кметството, тежко запъшка,
	квартирен въпрос ще роди;
	замърда в утробата рожбица мъжка,
	а д-р Калинков със страх я следи.

	Запъшка, замота се плахо Пастуха —
	ще ражда, зер иначе зло.
	И вопли родилни в „Гирдап“ се зачуха
	но рожба му недоносче било.

	Наближи веч първи, ще ражда Вердела,
	ще ражда по навика стар;
	в утробата кряска веч рожбица смела,
	наричаща се хонорар.
P$
