P>
	Шум се вдига, рев се носи всред Народното събрание,
	поминутно смях избухва, а след него куп псувни;
	сбрани звани и незвани мукат си за занимание,
	зер навън е хладна есен, зер навън са кални дни.

	Думба-лумба, иха-ха!
	Златна българска стреха.

	Ето виж, че се предложи татък нещо на гласуване —
	девет хали разфучат се, двеста звера зареват
	и се вдигнат разправии несънувани, нечувани,
	всички псуват, всички тропат и в истерика крещят.

	Думба-лумба, иха-ха,
	дом божествен на смеха.

	Доктор Данев из Силистра, спящ до лани из архивата,
	важно стане и промълви: „Няма средства, господа!“
	Да, за всичко няма средства, но щом дойдем до красивата
	сметка за 100 лв. дневни, тука няма веч беда.

	Думба-лумба, иха-ха,
	тук не виждаме греха.

	А пък Сандо Радомирски, вожд прославен на суватите,
	плаши, в плен че ще изпрати тез, що стачка обяват.
	Ще ги пратите бе, Сандо, оти да ги не изпратите,
	малко ли днес в плен изгниват!… В плен… щом искат да ядат!

	Думба-лумба, иха-ха,
	пуста сопа по гърба!…

	Шум се вдига, рев отеква сред Народното събрание,
	поминутно смях избухне, а след него куп псувни —
	сбрани звани и незвани мукат си за занимание,
	зер навън е хладна есен, зер навън са тъжни дни.

	Думба-лумба, иха-ха,
	мръсна шутовска стреха!
P$
