P>
	Зова се кал, макар Мигел да се наричам.
	Калта за мене занаят е и съдба —
	да цапам винаги това, което лижа.

	Нищожно сечиво съм, хвърлено на пътя.
	Аз съм език, разстлан под чуждите крака —
	и нежно ги обиждам, и ги боготворя.

	Като среднощен вол, бдящ над вода и угар,
	който жадува страстно ласка и любов,
	аз хвърлям се в праха под твоите обувки,
	килим безкраен съм от нишки и целувки
	под твойта хулеща пета, с цветя безброй.

	Подлагам кротко свойта плът изнемощяла
	под твойта хапеща пета, в праха прострян,
	забързан, вечно стъпката ти изпреварвам,
	за да стъпчеш с безчувствени нозе
	огромната любов, която ти поднасям.

	Когато зимата прозореца затваря
	и задълбай стъклото резецът на студа,
	на своя скръбен плач, обгърнат в плаща влажен,
	аз — ястреб наранен, — пред тебе ничком падам,
	сърце от пръст понесъл, и с кървави крила.
	Под твойте ходила съм клон, от обич скършен,
	с изтекъл сладък сок; към тебе се стремя —
	насам сърцето ме влече, макар отхвърлен,
	подобно водорасло в морската вълна.

	Напразно, кал, на мак властта обличам,
	напразно, кал, ръце към теб простирам аз,
	напразно, кал, петата твоя хапя,
	с крилата си те удрям безпощадно
	и хвърлям жаби като сгърчени сърца.

	Крака ти лек с походка волна на сърна
	невидимата си следа над мен оставя;
	раздира се на гроздовия сок оста,
	устата ми изпълнил; в мен плътта трептяща
	се моли с всяка чиста своя клетка
	все тъй крака ти да я тъпче леко.

	На стона кипва пухкавата пяна,
	плачът разтърсва мозъчния лабиринт.
	Явяваш се и чезнеш пак в мъглата
	и зимния си восък в залеза топиш —
	имане скръбно, дар за кръговрата.
	Но щом калта под колело се покори,
	ножовете кръстосващи проблясват;
	пази се — тя чудовища поражда,
	с разкапала се кожа и със нокти зли.

	Пази се някой ден калта да не придойде,
	пази се да не се превърне във вълна;
	ревнив, да не залее с гъста кал прибоя
	нозете ти изящни, с нежен аромат,
	и като стълб издигнат, че`лото да стигне.

	Пази се да не се извие урагана,
	дошъл на зимата от меката земя,
	да не протътне гръм, пороен дъжд да падне —
	суров и нежен, да се влее във кръвта.

	Пази се от обидената пяна,
	от удара, любовен трус познал.

	Преди часът последен да удари —
	калта и теб да не превърне в кал.

@@	(Из стихосбирката „Светкавица непрестанна“, 1936)
P$
