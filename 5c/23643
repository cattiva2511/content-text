>	Глава 1
>	След бомбардировката

	Девет часът вечерта, главната улица на Елскбъри.
	Беше тъмно и само от време на време иззад разкъсаните облаци просветваше кръглата луна. Вятърът духаше от югозапад. Току-що бе отминала поредната буря и сега въздухът бе по-свеж, а паважът — хлъзгав.
	По главната крачеше полицай, съвсем бавно и невъзмутимо.
	Ако човек се присламчеше по-близичко до някой затъмнен прозорец, можеше да види едва забележимата светлинка, която го обрамчваше. Отвътре се чуваше шумоленето на хора, които продължаваха да живеят своя живот — приглушените тонове на пиано, докато някой упражняваше гамите отново и отново, тихите звуци на радио, прекъсвани от изблици на смях.
	Някои от витрините бяха затрупани с чували пясък. Пред един магазин имаше плакат, призоваващ хората „да копаят за победата“, сякаш тя е ряпа, да речем.
	Лъчите на прожекторите шареха по хоризонта в посока Слейт и се опитваха да открият бомбардировачи сред облаците.
	Полицаят зави зад ъгъла и закрачи по съседната улица. Ботушите му кънтяха в застиналата тишина.
	Ритмичните му стъпки го отведоха до параклиса на Методистката църква. По принцип оттам би трябвало да продължи към „Парадайс Стрийт“, но сега това бе невъзможно, защото „Парадайс Стрийт“ вече не съществуваше. От снощи я нямаше.
	До параклиса бе паркиран камион. Изпод брезента, който покриваше каросерията, се процеждаше светлина.
	Полицаят тупна по брезента.
	— Не можете да паркирате тука. Гос’да — рече той. — Ще ви глобя с едно чайче и ще забравим за нарушението, какво ще кажете, а?
	Брезентът се отметна и един войник изскочи навън. За миг се мярна вътрешността на камиона — огряна от оранжева светлина шатра, където неколцина войници се грееха около малка печка. Въздухът тегнеше от цигарен дим.
	Войникът се ухили.
	— Я сипете едно чайче на сержанта и му дайте да похапне — подкани той седящите в каросерията.
	След миг отвътре подадоха димящо канче и сандвич с размери на тухла.
	— Много съм ви задължен — рече полицаят и ги пое. После се облегна на камиона.
	— Е, как е? — попита той. — Не съм чул кога е паднала…
	— Двайсет и пет фунтовка е — рече войникът. — Проби чак пода на избата. Снощи бомбардираха яко. Искаш ли да хвърлиш едно око на тая?
	— Безопасно ли е?
	— Много ясно, че не — ухили се войникът. — Нали затова вардим, тъй де. Айде. — Той загаси цигарата и бучна фаса зад ухото си.
	— Пък аз си мислех, че са ви сложили да пазите — рече полицаят.
	— Два часът през нощта е и виж какъв дъжд пере — отвърна войникът. — Кой ще се юрне да краде неизбухнала бомба?
	— Да, ама… — сержантът погледна към разрушената улица.
	В този момент се чу шум от съборени тухли.
	— Тъй като слушам, май някой се гласи да я гепи — рече той.
	— К’во? Ама ние сме сложили предупредителни табели! — възкликна войникът. — Прибрахме се само по едно чайче да пийнем! Ей!
	Ботушите им заскърцаха по посипаната с отломки улица.
	— Всъщност няма страшно, нали? — рече сержантът.
	— Не и ако някой не й пусне отгоре грамадна гадна купчина тухли. Тогава ще стане страшно, и още как! Ей! Ти!
	Луната се показа иззад облаците. На другия кран на разрушената улица, близо до стената на консервната фабрика, се мержелееше някакъв силует.
	Сержантът се закова на място.
	— О, не — прошепна той. — Това е госпожа Тахион.
	Войникът се втренчи в дребната фигурка, която буташе количка сред отломките.
	— Коя е тя?
	— По-тихичко, ако обичаш — сграбчи го полицаят за ръката.
	Той запали фенерчето си и на лицето му цъфна дружелюбна налудничава усмивка.
	— Ти ли си, гос’жа Тахион? — подвикна той. — Аз съм сержант Бърк. Малко е хладничко да се разхожда човек по туй време. В участъка имаме една хубава топла килийка, знаеш. Осмелявам се да твърдя, че за тебе там ще се намери и голяма чаша горещо какао. Какво ще кажеш да идем, а?
	— Не ги ли вижда всичките тия предупредителни табели? Тя да не би да не е наред? — попита под носа си войникът. — Рови точно до къщата, в чието мазе е бомбата!
	— Да… Всъщност не… Просто е по-различна — рече сержантът. — Малко тра-ла-ла. — Той извиси глас. — Ти само стой там, където си, миличка, ние ще дойдем да те вземем. Не искаме да се пребиеш из тия боклуци, нали така?
	— Абе тя да не ходи да тараши? — обади се войникът. — Току-виж я разстреляли, че обира бомбардирани къщи!
	— Никой няма да разстреля госпожа Тахион — рече сержантът. — Ние си я знаем, нали разбираш? Оная вечер я прибрахме.
	— Заради какво?
	— А, заради нищо. Ако нощем е клинч, пускаме я да си дреме в някоя свободна килия в участъка. Вчера например й дадох петаче и един чифт стари ботуши, дето бяха на майка ми. Ами виж я само. Може и баба да ти бъде, толкоз е древна, горката!
	Госпожа Тахион стоеше и се цъклеше насреща им като кукумявка, докато те приближаваха най-предпазливо.
	Войникът видя пред себе си съсухрена дребна женица, навлякла някаква бална рокля, върху която на етажи висяха всевъзможни дрехи, а на главата и бе нахлупена вълнена шапка с помпон. Буташе телена кошница на колелца. На кошницата бе прикрепена метална табела.
	— „Теско“ — прочете той. — Това пък какво е?
	— Хич не я знам откъде ги влачи тия неща — измърмори сержантът.
	Количката бе пълна с черни найлонови торби. Но имаше и други неща, които блещукаха на лунната светлина.
	— Аз обаче знам откъде го е взела — измърмори войникът. — Свила ги е от консервната фабрика!
	— О, че то там тая сутрин се изсипа половината град — осведоми го сержантът. — Някой и друг буркан корнишони, какво толкова!
	— Да, ама така не може. Ей, ти! Госпожа! Може ли само да погледна… — И той се приближи до количката.
	От нея изригна някакъв демон, цял само зъби и пламтящи очи, и раздра опакото на ръката му.
	— Мамицата му! Ей, я ми помогни да…
	Но сержантът се беше дръпнал назад.
	— Това е Виноват, да знаеш! — рече той. — Ако съм на твое място, щях да се вардя малко!
	Госпожа Тахион се изкиска.
	— Буревестници, напред! — изломоти тя. — К’во, нямало банани? Така си мислиш ти, стара ми каручке!
	Тя обърна количката и припна в тръс, като я влачеше зад себе си.
	— Ей, не влизай ТАМ… кресна войникът.
	Старицата преметна количката над купчина тухли. Зад нея една стена се срути.
	Последната тухла удари нещо долу, на дъното, и то рече Дзъннн!
	Войникът и полицаят застинаха на място.
	В мрака се чу тиктакане. Звукът идеше отдалеч и беше доста приглушен, но в тази пълна тишина и двамата мъже го чуха как пълзи нагоре по гръбнаците им.
	Стъпалото на сержанта, увиснало във въздуха, бавно се отпусна на земята.
	— Като почне да тиктака, колко време ти остава? — прошепна той.
	Но до него нямаше никой. Войникът се отдалечаваше скорострелно.
	Полицаят се спусна подире му и тъкмо когато бе преполовил разрушената „Парадайс Стрийт“, светът зад него изведнъж стана безумно вълнуващ.


	На главната в Блекбъри беше девет часът вечерта.
	На витрината на магазина за електроуреди девет телевизора показваха едно и също. Девет телевизора блещеха трепкащите си екрани срещу празното пространство.
	Някакъв вестник се понесе по пустия тротоар и се спря в оградата пред една градинка. Вятърът поде празна кутия от бира и я затъркаля по тротоара, докато най-накрая тя издрънча в близката шахта.
	Общинският съвет на Блекбъри наричаше главната улица „Пешеходна зона за отдих и култура“, макар че никой не беше много сигурен какви точно отдих и култура се предлагат там и какво точно означават те. Може би отдихът и културата това бяха пейките, хитро проектирани така, че хората да не се заседяват по тях твърде дълго и по този начин да развалят пейзажа. Или пък току-виж се изразяваха в цветните лехи, върху които бе избуяла редовната реколта неувяхващи пликчета от чипс. А можеше да са и дърветата от плана за озеленяване. На оригиналните чертежи отпреди няколко години те изглеждаха доста големи и кичести, но после съкратиха бюджета, отпадна едно, че друго, че трето и най-накрая никой не ги засади.
	Неоновите светлини изстудяваха нощта като лед.
	Вестникът пак подхвръкна и се уви около жълта кофа за боклук във формата на тлъсто куче с отворена уста.
	Нещо се приземи на алеята и изпъшка.
	— Тик-так-тик! Тики-така-бу! Оу! Национална… здравна… служба…
	Интересното на притесненията — помисли си Джони Максуел — е, че вечно изниква нещо ново, за което да се притесняваш.
	Приятелката му Кърсти казваше, че било така, защото той си бил притеснителен по рождение, но цялата работа беше, че тя никога от нищо не се притесняваше. Просто се нахъсваше и предприемаше някакво действие, какъвто и да беше проблемът. Той наистина й завиждаше за начина, по който решаваше какъв е проблемът и почти мигом се сещаше как да действа. Напоследък през повечето вечери Кърсти спасяваше планетата, а в събота и неделя — лисиците.
	А Джони вечно се притесняваше. Обикновено притесненията му си бяха все едни и същи — за училище, за пари, дали можеш да хванеш СПИН от гледане на телевизия и тъй нататък. Но от време на време изскачаше и някое внезапно притеснение, което помиташе всички останали накуп.
	Точно сега това беше притеснението дали е с всичкия си.
	— Не е съвсем като да си болен — поясни Йонеса, който беше изчел цялата медицинска енциклопедия на майка си.
	— Въобще не е като да си болен. Ако са ти се случили сума ти гадости, да си депресиран е много здравословно даже — отвърна Джони. — Не съм ли прав? Ако нещата са кофти, татко ти фучи, а майка ти кисне в къщи и само пафка и въобще… Е, в такъв случай да се разкарваш ухилен и да разправяш „О, ами то не е чак толкоз зле“, значи, че вече си се побъркал.
	— Точно така — подкрепи го Йонеса.
	Той беше чел и малко психология.
	— Баба ми превъртя — обади се Бигмак. — Тя… Ох!
	— Съжалявам — обади се Йонеса. — Не гледах къде стъпвам, ама, да си бъдем честни, и ти не гледаше.
	— Само тия сънища — рече Джони. — Не е нищо НАЛУДНИЧАВО, де.
	Макар че трябваше да си признае, че такива сънища му се явяваха и през деня. Сънища, толкова реални, че изпълваха и зрението, и слуха му.
	Самолетите…
	Бомбите…
	И вкаменената муха. Това пък защо? Сънува си ги той значи тия кошмари и точно посред съня цъфва тая муха. Мъничка мушица в късче кехлибар. Бил спестил пари да си я купи и разработил за нея научен проект. Но тя дори не беше страшна. Беше просто мушица отпреди милиони години. Какво търсеше тя в един кошмар?
	Хм. Учителите ли? Защо те не са такива, каквито се предполага да бъдат и просто не те гълчат, ако не внимаваш в час? Вместо това те всичките сякаш се притесняваха за него, изпращаха бележки до родителите му и го караха да ходи на специалист, макар че това със специалиста не беше чак толкова зле и поне го отърваваше от математиката.
	В една от бележките пишеше, че бил „неспокоен“. Та кой ли беше спокоен? Не я беше показал на майка си. И без това положението беше кофти.
	— Добре ли се оправяш у дядо ти? — попита Йонеса.
	— Не е чак толкова зле. Да не говорим, че къщната работа я върши най-вече дядо. Много е добър на пържените филии. И вечно ни снабдява с „Малка вкуснотийка“.
	— Това пък какво е?
	— Нали го знаеш онзи щанд в супера, дето продават консерви с отлепени етикети?
	— Да, и?
	— Ами, той купува по цели камари от тях. А пък като отвориш консервата веднъж, няма как, трябва да я изядеш.
	— Буааа!
	— Е, ако се паднат ананаси или кюфтета, даже са сносни.
	Продължиха да вървят по притъмнялата улица.
	Работата с всички нас е… — помисли си Джони. — ТЪЖНАТА работа с всички нас е, че не сме добри в нищо. Всъщност не това е най-лошото. Най-лошото е, че не сме добри дори и в това да не сме добри.
	Вземете Йонеса например. Като го погледнеш, можеш и да си помислиш, че има възможности, заложби, Йонеса беше чернокож. Чисто технически погледнато. Обаче „мараба“ никога не казваше „чупка“ казваше само когато говореше за физически упражнения, а пък думата „майка“ употребяваше единствено говорейки за собствената си или нечия друга майка. Според Йонеса да се твърди, че всички чернокожи деца се държат по въпросния начин, бе налагане на расов стереотип, но пък откъдето и да го погледнеш, що се отнася до пичовското държане. Йонеса си беше дефектен по рождение. Трейнстпотърите бяха по-големи пичове от Йонеса. Дадеш ли му на него бейзболна шапка, щеше да си я сложи с козирката напред. Разбирате ли сега колко не — „йо“ беше Йо-не-са? Всъщност той понякога и вратовръзка си слагаше.
	Бигмак пък… Виж, Бигмак си го биваше. Беше страхотен по математика. Всъщност донякъде само. Даскалите направо пощръкляваха. Покажете на Бигмак най-устрашаващото уравнение и той ще ви каже „x = 2,75“, и ще е много прав. Ала така и не разбираше ЗАЩО. „Ами, толкова е“ — казваше, и точка. А така НЕ СТАВАШЕ. Математиката не се състоеше в това да знаеш отговорите. Математиката предполагаше да покажеш как си стигнал до тях, дори и отговорът, който си намерил, да е грешен. Освен това Бигмак беше и скинар. Бигмак, База и Сказ бяха последните останали трима скинове в Блекбъри. Или поне последните трима, които не се падаха някому татковци. Освен това на кокалчетата на ръцете му беше изписано „ОБИЧ“ и „МРАЗ“, но само с химикалка, защото ако отидеше да го татуират, щеше да припадне. Освен това си гледаше тропически рибки.
	Що се отнася до Клатето… От Клатето дори и компютърен хахо не ставаше, Той ИСКАШЕ да бъде сред хаховците, луднали по компютрите, обаче те не го щяха. Вярно, имаше значка, на която пишеше „Компи-хахо“ и вечно се бъзикаше с електрониката. Клатето искаше да бъде хлапе с очила като дъната на шишета от мляко и развлечен анорак, което пише невероятни компютърни програми и на двайсет години става милионер, но сигурно щеше да се примири с това да бъде само човек, чийто компютър не се размирисва на изгоряла пластмаса всеки път, когато го пипне.
	А пък Джони…
	… ако полудееш, усещаш ли се, че си полудял? Ако не си полудял, как да разбереш, че не си?
	— Не беше лош тоя филм — разправяше Клатето. Бяха ходили на кино в „Блекбъри Одеон“. Общо взето, гледаха всеки филм, чието заглавие обещаваше някъде из него да се мерне лазерен лъч.
	— Но не може човек да пътува във времето, без да се набърка в нещо — възрази Йонеса.
	— Тъкмо там е работата — обади се Бигмак. — Тъкмо ЗА ТОВА става въпрос. Не бих имал нищо против да постъпя на работа в полицията, ако имаше ПОЛИЦИЯ НА ВРЕМЕТО. Значи, връщаш се години назад и казваш „Ей, ти ли си Адолф Хитлер?“ и като ти рече „Ахтунг, аз съм, яаа…“ Па-па-па-па-па! С картечницата-помпа. Няма човек — няма проблем.
	— Да, ама ако без да искаш застреляш собствения си дядо? — попита търпеливо Йонеса.
	— Няма начин. Той изобщо не прилича на Адолф Хитлер.
	— Да, ама ти не си чак толкоз добър стрелец — обади се Клатето. — Нали те изритаха от клуба по пейнтбол?
	— Щото ги беше яд, че не се бяха сетили за ръчна граната с боя, преди аз да им покажа как става, само заради това беше.
	— Това беше КУТИЯ С БОЯ, Бигмак. Двулитрова.
	— Да бе, вярно, обаче в оня кунтекс беше ръчна граната.
	— Казаха, че поне капака можеше да поотвориш малко. Шон Стивъис после са го шили.
	— Ама аз нямах предвид да застреляш ТОЧНО дядо си — прекъсна ги на висок глас Йонеса. — Исках да кажа, че ако се набъркаш в нещо, можеш и да не се родиш, или пък твойта машина на времето никога да не бъде изобретена. Също като в оня филм, дето изпратиха робота назад във времето да убие майката на момчето, което щом порасне, ще победи роботите.
	— Биваше си го тоя филм — обади се Бигмак и надупчи притихналите магазини с невидима картечница.
	— Но ако момчето никога не се беше родило, откъде те щяха да знаят за него? — попита Йонеса. — Аз нещо не го схванах това.
	— Ти пък откъде се извъди такъв спец? — попита Клатето.
	— Ами, имам у нас цели три рафта видеокасети със „Стар Трек“ — обясни Йонеса.
	— Акъл-анорак!
	— Хахо!
	— Трейнслотър!
	— Както и да е — рече Йонеса. — Ако промениш нещо, може най-накрая изобщо да не се върнеш назад във времето, и в същото време пак да си си там, в онова време. Хубаво, обаче първо на първо ти никога не си ходил там и затова няма да можеш и да се върнеш, тъй като никога не си ходил. Или пък дори и да можеш да се върнеш, ще се върнеш в друго време, в паралелно измерение, един вид, защото ако онова, което си променил, изобщо не се е случило, то ти нямаше да отидеш там, така че можеш да се върнеш само на място, където никога не си бил. И като заседнеш там, край.
	Опитаха се да проумеят някак си това.
	— Хмм, за да проумееш пътуването във времето, трябва да си луд — рече най-накрая Клатето.
	— На, Джони, открива ти се възможност за кариера! — подхвърли Бигмак.
	— БИГМАК! — скастри го Йонеса.
	— Няма нищо — обади се Джони. — Докторът каза, че просто съм се притеснявал твърде много.
	— С какви тестове те проверяваха дали си изперкал? — поинтересува се Бигмак. — Големи игли, електрошокове, такива ли работи?
	— Не, Бигмак, не — въздъхна Джони. — Не е това. Просто ти задават разни въпроси.
	— Какви? Като например „Ти откачалка ли си“?
	— Страшно ще е хитро да се върнеш МНОГО, МНОГО назад във времето — рече Клатето. — При динозаврите чак. Никакъв шанс да утрепеш дядо си, освен ако той наистина не е изкопаемо. При динозаврите бива.
	— Върхът! — възкликна Бигмак. — И ще мога да ги попилея с плазменото оръжие! Уха!
	— Да бе, да — подбели очи Клатето — Това би обяснило сума ти неща. Защо динозаврите са измрели преди шейсет и пет милиона години? Защото Бигмак не е смогнал да ги подпука по-рано.
	— Ама ти нямаш плазмено оръжие — възрази Джони.
	— Щом Клатето може да си има машина на времето, и аз мога да си имам плазмено оръжие.
	— Добре де, добре.
	— И ракетна площадка.
	Машина на времето, помисли си Джони. Ей това си е нещо. Можеш да си подредиш живота точно такъв, какъвто си искаш. Ако ти се случи нещо гадно, просто се връщаш назад и вземаш мерки да не ти се случи. Можеш да си ходиш където щеш и никога да не ти се случва нищо лошо.
	Разговорът на момчетата покрай него постепенно придобиваше свой особен стил, както винаги ставаше с техните разговори.
	— Както и да е, това, че динозаврите са измрели наистина, изобщо не е доказано.
	— Да бе, да, точно така, много ясно, те още си щъкат насам-натам, нали така?
	— Искам да кажа, такова де, може пък да излизат само нощем или пък да са се сдобили със защитна окраска, или пък знам ли…
	— Стегозавър с вид на тухлен зид? Или яркочервен бронтозавър като автобус 9?
	— Ей, страхотна идея! Значи, те обикалят и се преструват на автобуси, и хората се качват — обаче не могат да слязат! Иии-ууу, иии-уууу…
	— Тцъ. Изкуствени носове. Изкуствени носове и бради. И тъкмо когато най не го очакваш — ам! И на тротоара няма нищо друго, освен чифт патъци и един такъв едър, ама едър бабанко по шлифер, който се потътря нататък…
	„Парадайс Стрийт“ — помисли си Джони. Напоследък току се сещаше за „Парадайс Стрийт“. Особено нощем.
	На бас, че ако попитате хората ТАМ дали пътуването във времето е добра идея, ще отговорят с „да“. Искам да кажа, какво е станало с динозаврите, никой не знае, но всички знаем какво е станало с „Парадайс Стрийт“.
	Ще ми се да можех да се върна на „Парадайс Стрийт“.
	Нещо изсъска.
	Огледаха се. Между магазина за дрехи втора употреба и видеотеката минаваше уличка. Съскането идваше оттам, само дето вече беше преминало в ръмжене.
	И то ръмжене, което изобщо не беше приятно. Нахлуваше в ушите на Джони и през съвременния му мозък — право във вградената в самите му кости памет. Когато много, много отдавна един маймун слязъл предпазливо от дървото и се заклатушкал непохватно по земята, за да пробва новата идея за „изправена стойка“, за която приказвали всички млади маймуни, тъкмо от подобно изръмжаваме най го било шубе.
	То казваше на всеки мускул в тялото му: бягай и се мятай на някое дърво. И по възможност хвърли надолу някой и друг кокосов орех.
	— В уличката има нещо — обади се Клатето и се огледа дали наоколо няма някое по-височко дърво.
	— Върколак? — предположи Бигмак.
	Клатето се спря.
	— Защо пък върколак? — обади се той.
	— Гледах един филм, „Проклятието при отмъщението на върколака“, — отвърна Бигмак. — Там един чу такова ръмжене и влезе в оная тъмната уличка и после го дадоха проснат на земята, а по паважа се лееха едни ми ти специални ефекти…
	— Хъ! — гласът на Клатето трепереше. — Върколаци не съществуват!
	— Ами тогава иди му го кажи.
	Джони пристъпи напред.
	В уличката имаше преобърната количка за пазаруване, но това не беше нищо кой знае колко необикновено. Цели стада колички за пазаруване се въргаляха из улиците на Блекбъри. Макар и да не беше виждал никога такава, която да се движи сама, понякога той подозираше, че в мига, в който им обърне гръб, те затрополяват нанякъде.
	Покрай нея бяха пръснати издути торби, вързопи и черни найлонови пликове за боклук, както и няколко буркана. Единият се беше счупил и от него се носеше миризма на оцет.
	Единият от вързопите беше обут с маратонки.
	Такова нещо не можеш да видиш много често.
	Едно ужасно чудовище се примъкна върху количката и се изплю по посока на Джони.
	Беше бяло, но тук-там нашарено с кафяво и черно. Беше гърчаво. Имаше три крака и половина, но само едно ухо. Лицето му бе маска, изобразяваща абсолютното, непоколебимо зло. Зъбите му бяха изпочупени и жълти, дъхът му — гаден като миризма на чушки.
	Джони познаваше чудовището много добре. Както и практически всеки в Блекбъри.
	— Здрасти, Виноват! — поздрави той, като внимаваше да си държи ръцете долепени до себе си.
	После погледна вързопа с маратонките.
	— Май нещо се е случило с госпожа Тахион — рече той. Другите притичаха към него.
	Вързопът всъщност само приличаше на вързоп, защото госпожа Тахион имаше навика да носи всичките си дрехи наведнъж. Което ще рече вълнена шапка, към дванайсет жилетки и розова пола на харбалички, под която се подаваха голи пищялки, а след тях идеха няколко чифта футболни чорапи и огромните маратонки.
	— Това КРЪВ ли е? — възкликна Клатето.
	— Ъхъ — отвърна Бигмак. — Буаа.
	— Според мен е жива — обади се Джони. — Сигурен съм, че чух пъшкане.
	— Ъъ… аз, такова, разбирам от първа помощ — колебливо изрече Йонеса. — Изкуствено дишане и тъй нататък.
	— Изкуствено дишане? На госпожа ТАХИОН? Буаа! — рече Бигмак.
	Йонеса изглеждаше много притеснен. Онова, което му се виждаше толкова просто, когато го правеше в приятната топла зала под погледа на инструктора, изглеждаше къде-къде по-сложно в малката уличка, особено като се намесеха и вълнените жилетки. Който и да беше измислил първата помощ, не бе имал предвид госпожа Тахион.
	Йонеса коленичи като на тръни. Той колебливо потупа госпожа Тахион и от многобройните й джобове изпадна нещо. Оказа се парче риба и пържени картофи, увити във вестник.
	— Все набива пържени картофи — обади се Бигмак. — Брат ми разправя, че вади изхвърлените вестници от кофите за боклук да провери дали в тях не е останал увит някой и друг картоф. Буаа!
	— Уфф… — изпъшка отчаяно Йонеса, докато се опитвате да намери начин да приложи първа помощ, без да докосва нищичко.
	Най-накрая Джони се окопити и рече:
	— Аз знам как се набира 999.
	Йонеса се отпусна облекчено.
	— Да, да, правилно — рече той. — Почти съм сигурен, че пострадалите не трябва да се местят, защото може да им счупиш някоя кост.
	— Или да им напукаш кирта — добави Клатето.


>	Глава 2
>	Госпожа Тахион

	Госпожа Тахион я имаше, откак Джони се помнеше. Тя беше торбалана още преди хората да знаят какво е туй торбалана, макар че, ако трябва да бъдем точни, тя беше количкаджийка.
	Но пък и количката й не беше ОБИКНОВЕНА количка за пазаруване. Изглеждаше по-голяма, а теловете — по-дебели. И страшно болеше, когато госпожа Тахион те ръгнеше с нея в опашката, а това се случваше доста често. Не че го правеше от проклетия — е, най-вероятно не, — но на планетата Тахион други хора просто не съществуваха.
	За късмет едно от колелата скърцаше. И ако не смогнеш да се дръпнеш настрани, щом чуеш зад гърба си скръъъц, скръъъц, другото предупреждение беше монологът.
	Госпожа Тахион не спираше да бърбори. Никога не можеше да бъдеш сигурен на кого точно приказва.
	— И аз викам, ти, значи, тъй викаш, нал тъй? Тъй си мислиш ТИ. Пък аз ти викам, аз мога да си навра и двете ръце в устата ти и пак да си преда. Ми да! Толкоз си кльощав, че ако си затвориш едното око, и ще замязаш на игла, тъй викам аз. Ми да! Мене от т’ва са ме направили! Кажете им го на момчетата в униформите! Какво са ме погнали!
	Но доста често тя просто си мърмореше, като чат-пат се провикваше тържествуващо „КАЗАХ им аз!“ и „Тъй си мислиш ТИ!“.
	Количката със скърцащото колело можеше да цъфне зад тебе по всяко време на денонощието. Никой не знаеше кога ще го сполети. Нито пък имаха представа какво се съдържа във всичките тези торби. Госпожа Тахион доста се ровеше в кофите за боклук и къде ли не. Така че желаещи да проверят нямаше.
	Понякога тя се губеше със седмици наред. Никой не я знаеше къде се е дянала. А после, тъкмо когато хората започваха да си отдъхват, чуваха зад гърба си скръъъц, скръъъц, скръъъъц и току ги пронизваше болката под кръста.
	Госпожа Тахион събираше разни неща от канавките. Сигурно така се беше сдобила и с Виноват, чиято козина бе като протрито чердже, зъбите му изпочупени, а гръбнакът във формата на бумеранг. Когато Виноват ходеше, което не му се случваше често, тъй като предпочиташе да се вози на количката, той имаше склонност да описва кръгове. Когато тичаше, обикновено защото се опитваше да намери нещо, фактът, че отпред имаше само крак и половина, означаваше, че рано или късно задните му крака ще надвият, а тогава той вече беше толкова разярен, че си го изкарваше на собствената опашка.
	Дори и Ди Ес Ес, бясното куче на Сид Утайката, което веднъж беше изяло една полицейска елзаска овчарка, щом видеше Виноват да се търкаля към него и да се хапе като побъркан, си плюеше на петите и побягваше.
	Линейката потегли, присветвайки със синята лампа. Виноват гледаше Джони от количката. Направо беше станал разноглед от омраза.
	— Докторът рече, че госпожа Тахион му се струва като ударена от нещо — обади се Клатето, който също не изпускаше котарака от очи. Да си отлепиш погледа от Виноват открай време не беше добра идея.
	— И сега какво ще правим с всичкото това? — попита Джони.
	— Да бе, не можем да го зарежем току-така — рече Бигмак. — Това ще означава, че замърсяваме улицата.
	— Ама това са си нейни неща — рече Джони.
	— Не ме гледай МЕН — рече Бигмак. — Някои от тия торби ЖВАКАТ.
	— Пък и котаракът — добави Джони.
	— Да, него ще трябва да го убием — додаде Бигмак. — Миналата седмица ми съдра кожата на ръката!
	Джони предпазливо изправи количката. Виноват се вкопчи в нея и засъска.
	— Той те харесва — обади се Бигмак.
	— Откъде знаеш?
	— Още си имаш две очи.
	— Сутринта можеш да го занесеш в приюта — предложи Йонеса.
	— Предполагам — отвърна Джони. — Ами количката? Не можем просто да я зарежем тук.
	— Да, нека я бутнем долу от покрива на някой многоетажен блок — предложи Бигмак.
	Джони сръчка една торба. Тя се поразшава, а после зае предишната си форма с гаден всмукващ звук.
	— Абе знаете ли, брат ми разправя, че госпожа Тахион убила мъжа си преди години и после откачила, а трупа така и не намерили — рече Бигмак.
	Погледнаха торбите.
	— Никоя от тях не е достатъчно голяма, че да побере труп — предположи Йонеса.
	На него не му даваха да гледа филми на ужасите.
	— Не. Цял труп — не — съгласи се Бигмак.
	Йонеса отстъпи назад.
	— Аз съм чувал, че била пъхнала главата си във фурната — обади се Йонеса. — Кофти работа.
	— Кофти ли?
	— Фурната била микровълнова. Схващате ли? Ако сложиш…
	— Млъквай бе! — сряза го Йонеса.
	— Аз пък съм чувал, че била страхотно, ама страхотно богата — обади се Бигмак.
	— Направо се ринела в мангизи — додаде Клатето.
	— Вижте какво, аз… аз просто ще я закарам в гаража на дядо — предложи Джони.
	— Не разбирам защо трябва да го правим — обади се Йонеса. — Предполага се, че съществуват Социални грижи или нещо такова.
	— Той сега почти нищо не държи там. А пък на сутринта…
	Е, добре. Утрото беше по-мъдро от вечерта.
	— А докато е у вас, можеш да я претършуваш и да видиш няма ли мангизи — предложи Бигмак.
	Джони погледна Виноват. Онзи изръмжа.
	— Не, предпочитам ръката ми да си е с всичките пръсти — рече той. — Вие идвате с мен. Ако трябва това нещо да го бутам самичък, ще видя зор.
	Четвъртото колело скръцна и подскочи, когато той затика количката по улицата.
	— Тежичка ми се вижда — обади се Йонеса.
	Разнесе се кикот.
	— Ами, разправят, че господин Тахион бил много едър мъж…
	— Затваряй си плювалника, Бигмак!
	Все на мен ще ми се случи — мислеше си Джони, докато шествието се влачеше по улицата. Също като в лотарията, само че НАОПАКИ. Значи, има на небето един голям пръст и той се вмъква през прозореца и те перва по ухото, и вика „Твой ред е… хо-хо-хо!“. Като си станал, си си мислел, че ти предстои най-нормален ден и изведнъж хоп — ти отговаряш за някаква количка, на която едното й колело скърца, и за някакъв съвсем смахнат котарак!
	— Ей — обади се Клатето. — Рибата и картофките са още топли.
	— К’во?! — възкликна Джони. — Ама ти _нейната_ риба ли ще ядеш?
	Клатето се дръпна назад.
	— Амии, такова де, що пък не? То срамота да отидат зян…
	— Може и да е плюла връз тях — предположи Бигмак. — Буаа!
	— Ама тя дори не ги беше развила — оправда се Клатето, ала все пак спря да ги развива.
	— Сложи ги в количката. Клати — нареди му Джони.
	— Не се сещам къде наоколо продават риба и картофи, увити във вестник — рече Клатето и подхвърли пакета върху купчината в количката. — В „Хонконг Хенри“ не ги увиват във вестник. Откъде ли ги е взела?


	_Обикновено сутрин сър Джон се будеше в осем и половина, когато икономът му носеше закуската, друг иконом му носеше дрехите, трети иконом имаше за задача да храни Адолф и Сталин при нужда, а четвъртият по принцип беше резервен._
	_В девет часа идваше секретарят му и му четеше дневната програма._
	_Тази сутрин обаче секретарят го намери втренчен със странен израз в чинията._ _Адолф и Сталин доволно си плуваха из аквариума до бюрото._
	— _Пет различни вида хапчета, бисквити с вкус на мукава и чаша портокалов сок, от които са изцедили всичката радост — рече сър Джон. — Какъв е смисълът да си най-богатият човек на света… А аз все още съм най-богатият човек на света, нали?_
	— _Да, сър Джон._
	— _Е, какъв е смисълът, когато всичко най-накрая стига до хапчета за закуска?_ — той почука с пръсти по масата. — _Писна ми, чу ли. Кажи на Хиксън да изкара колата._
	— _Коя кола, сър Джон?_
	— _Бентлито._
	— _Кое бентли, сър Джон?_
	— _О… някое, на което не съм се возил напоследък. Нека сам избере. И да намери на картата Блекбъри. Ние притежаваме там заведение за хамбургери, нали?_
	— _Ъъ… така мисля, сър Джон. Не беше ли онова, за което лично избрахте мястото? Казахте, че просто предчувствате колко е подходящо. Днес обаче вие трябва да се срещнете с председателя на…_
	— _Анулирай всички днешни срещи. Заминавам за Блекбъри. Не им казвай, че ще ходя там. Да го наречем… светкавична инспекция. Тайната на успеха в бизнеса е да се обръща внимание на малките подробности, прав ли съм? На хората им дават сурови хамбургери или пък картофките се оказват недопържени и още преди да си се усетил, целият бизнес е отишъл по дяволите._
	— _Ъъ… щом казвате, сър Джон._
	— _Така. След двайсет минути съм готов._
	— _Ъъ… не можете ли да го отложите за утре? Комитетът помоли за…_
	— _Не! — тресна по масата старецът. — Днес трябва да е! Нали разбираш, днес трябва да се случи всичко. Госпожа Тахион. Количката. Джони и останалите. Иначе… — Той бутна чинията с безвкусна, ала здравословна закуска. — Иначе цял живот ще я карам така!_
	_Секретарят беше свикнал с настроенията на сър Джон и се опита да поразведри обстановката._
	— _Блекбъри… — рече той. — Там сте били евакуиран по време на войната, нали? И сте били единственият, успял да избяга при бомбардировката на една от улиците?_
	— _Аз и двете златни рибки — Адолф и Сталин. Точно така. Оттам се започна всичко — рече сър Джон, стана от леглото и се приближи до прозореца. — Хайде де, скачай тук._
	_Секретарят се позабави. Едно от задълженията му беше да държи сър Джон под око. Старикът, разправяха хората, се държеше малко странно. Четеше разни много стари вестници и книги, чиито заглавия съдържаха думи като „Време“ и „Физика“, а понякога дори пишеше гневни писма на разни много важни учени. Когато си най-богатият човек на света, те наблюдават много внимателно._
	— _Адолф и Сталин — рече сър Джон, говорейки сякаш на целия свят. — Разбира се, тези двете тук са само техни потомци. Излезе, че Адолф бил женски. Пък не беше ли Сталин?_
	_Отвъд прозореца градините се простираха чак до онези полегати хълмове, които градинарят на сър Джон бе внесъл по специална поръчка._
	— _Блекбъри — рече сър Джон, загледан в тях. — Там започна всичко. Цялата работа. Имаше едно момче на име Джони Максуел. И госпожа Тахион. И май един котарак също._
	_Той се извърна._
	— _Тука ли си още?_
	— _Извинявайте, сър Джон — рече секретарят, отдалечи се и затвори вратата след себе си._
	— _Там започна всичко — рече сър Джон. — Там и ще свърши._


	Джони открай време обичаше онези първи няколко мига на утрото, преди денят да се нахвърли върху него. Из главата му се рееха цветенца, облачета, котенца…
	Ръката още го БОЛЕШЕ.
	Ужасни откъслеци от снощи се заизмъкваха от скривалищата си и започнаха да подскачат и да се гърчат пред погледа му.
	В гаража имаше количка за пазаруване, пълна с неописуеми торби. Освен това стената и таванът бяха опръскани с мляко там, където Виноват бе показал какво си мисли за хората, които се опитват да му дадат храна, без да им я е искал. На Джони после му се наложи да използва най-големия лейкопласт в аптечката.
	Той стана, облече се и слезе на долния стаж. Майка му сигурно още не беше станала, а дядо му несъмнено беше в хола и гледаше съботната сутрешна телевизия.
	Джони отвори вратата на гаража и бързо отстъпи назад, в случай че от нея се изтъркаля кълбо побесняла козина.
	Нищо такова не се случи.
	Ужасната количка стоеше насред гаража. От Виноват нямаше и следа.
	Джони си помисли, че това е също като във филмите, когато знаеш, че чудовището се спотайва някъде в стаята…
	Той отскочи настрани, в случай че Виноват вземе да падне от тавана.
	Да виждаш тоя нещастен котарак беше доста страшничко. Да НЕ го виждаш, беше направо много страшно.
	Той се втурна навън и бързо захлопна вратата, после се върна в къщата.
	Сигурно трябваше да каже на някой служител на реда за количката. Тя беше на госпожа Тахион (всъщност вероятно принадлежеше на господин Теско или на господин Безопасен Изход) и ако я задържеше, това можеше да се сметне за кражба.
	Щом влезе вътре, телефонът иззвъня. Имаше два начина да разбере, че се звъни. Първо, по самото звънене. И, второ, защото дядо му викна: „Телефонът!“ — той никога не вдигаше слушалката, когато смяташе, че има кой друг да я вдигне.
	Джони се запъти към телефона.
	— Извинете, може ли да говоря с… — обади се Йонеса с гласа за пред родители.
	— Аз съм, Йонес — прекъсна го Джони.
	— Ей, нали се сещаш за госпожа Тахион?
	— Разбира се, че…
	— Е, снощи майка ми била дежурна в болницата. Цялата била в синини и рани — госпожа Тахион, де, не майка ми. Някой май наистина я е маризил здраво, тъй рече. Майка ми го рече де, не госпожа Тахион. Казва, че трябвало да се обадим в полицията.
	— И за какво?
	— В случай че сме видели нещо. Пък и… такова… Някой може да реши, че сме били… тъй де, ние.
	— Ние?! Ама нали ние викнахме линейката!
	— Знам, знам. Бъг, такова… ти нали й взе количката?
	— Е, че там ли да я оставим!
	— Знам, знам. Да, ама… Бигмак нали и той беше с нас…
	Всъщност тъкмо тук беше проблемът. Не че Бигмак беше ЛОШ по душа. Вярно, с най-голямо удоволствие обстрелваше хората с въображаеми ядрени ракети, обаче инак и муха не можеше да убие, освен може би ако наистина беше някоя адски досадна муха, която го е притеснила много, ама много. Както и да е, с колите той наистина имаше проблем, особено с големите и бързите коли с ключове на таблото. Пък и си беше скинар, с едни такива грамадански ботуши.
	Според сержант Камли от Полицейския участък в Блекбъри Бигмак беше виновен за всяко неразкрито престъпление в градчето, макар на практика да беше виновен максимум за десет процента от тях. Самият му вид сякаш му докарваше неприятности. Погледнеше ли Бигмак, никой не би си помислил, че е абсолютно невинен.
	— Пък и Клатето също — добави Йонеса.
	А пък Клатето би признал какво ли не, стига да го сплашиш малко. Всички големи непонятни загадки на света — Бермудският триъгълник, чудовището Неси — можеха да намерят обяснение за половин час, само като понатиснеш малко Клатето.
	— Тогава ще отида сам — предложи Джони. — Така е по-просто.
	Йонеса въздъхна облекчено.
	— Благодаря ти.
	Щом Джони затвори телефона, той мигом иззвъня отново. Още преди да е вдигнал слушалката до ухото си, от нея се разнесе:
	— Ало? Ало?
	— Ъъ… ало? — рече той.
	— ТИ ли си? — обади се отсреща женски глас. Не че беше точно неприятен, но притежаваше някаква острота и способност да те срязва. Сякаш ти казваше, че ако ти не си ти, то сам си си виновен. Джони го позна веднага. Това бе гласът на една, която набираше погрешно и после се оплакваше, че й вдигали разни, с които не желаела да разговаря.
	— Да. Ъъ… мда. Здравей, Кърсти.
	— Касандра по-точно.
	— О… Да де — поправи се Джони. Трябваше да си запише някъде. Кърсти си сменяше името горе-долу толкова често, колкото си сменяше и дрехите. Е, напоследък поне се придържаше към имена, започващи с К.
	— Ти чу ли за старата госпожа Тахион?
	— МАЙ да — отвърна Джони предпазливо.
	— Очевидно някаква банда хулигани са я пребили снощи. Изглеждала така, сякаш бомба я е ударила. Ало? Ало? Ало?
	— Тук съм — обади се Джони. Някой като че му беше натъпкал стомаха с лед.
	— Не мислиш ли, че е срамота?
	— Ъъ… мисля.
	— Единият бил черен.
	Джони изгледа телефона презрително. Йонеса му беше обяснил как стоят нещата. Беше му казал, че ако някой от прадедите му навремето е бил тръгнал с огромната орда от милиони варвари на Атила, хунския вожд, и е бил участвал в опустошаването на Древния Рим, то хората непременно щели да си спомнят, че един от ордата е бил черен. И това Йонеса, който събираше записи на духови оркестри, имаше колекция от кибритени кутийки и беше известен превземко.
	— Ъъ — каза той. — Ние бяхме. Такова де, не сме я били НИЕ, обаче я намерихме. Аз извиках линейката, а пък Йонеса се опита… Той съвсем определено се КАНЕШЕ да й окаже първа помощ…
	— Не се ли обадихте в полицията?
	— Не…
	— Честно казано, не знам какво щеше да стане, ако ме нямаше мен! Трябва да им се обадиш сега. Чакам те след половин час в участъка. Нали познаваш часовника? Когато голямата стрелка сочи…
	— Да — смънка нещастно Джони.
	— От вас е само на две спирки. Нали знаеш как се хваща автобус?
	— Да, да, разбира се, че…
	— Ще ти трябват пари. Това е онова кръглото, дето го намираш по джобовете си. Чао.
	Всъщност след като се отби до тоалетната, му олекна малко. Кърс… Касандра винаги поемаше командата. Тя беше най-организираният човек, когото Джони познаваше. Всъщност беше толкова организирана, че май деловитостта й идваше в повече и се разливаше във всички посоки.
	Той й беше приятел. Е, повече или по-малко. Не беше много сигурен дали изобщо е имал някакъв избор. Кърс… КАСАНДРА не ставаше много за приятелка. Сама му го беше казвала. Било поради недостатък на характера й, но тъй като тя беше Къ… Касандра, си мислеше, че този недостатък го притежава и всеки друг.
	Колкото повече се опитваше да помага на хората, обяснявайки им колко са тъпи, толкова повече те се отдръпваха от нея. Единствената причина и Джони да не се отдръпне беше, че той си знаеше колко е тъп.
	Но понякога — не много често — при подходящо осветление и когато тя не беше заета с организирането на нищо, той я поглеждаше и се чудеше дали пък не съществуват два вида тъпота: първичната тъпота на Тапигьозите, каквато притежаваше той, и някакъв високоспециализиран вид, който прихващаш само ако си тъпкан, та чак претъпкан с акъл.
	Най-добре щеше да е да съобщи на дядо си къде отива. Помисли си, че това е нужно за в случай, че изгаснеше токът или пък телевизорът гръмнеше и дядо му почнеше да се чуди къде се е запилял Джони.
	— Отивам до… — започна той, но изведнъж отсече: — Излизам.
	— Добре — отвърна дядо му, без да отлепя очи от телевизора. — Ха! Я го гледай! Хоп — и право в лайнарника!


	В гаража не ставаше нищо особено.
	След малко Виноват изпълзя от убежището си сред черните найлонови чували и зае обичайната си поза пред количката, където беше свикнал да пътува в случай, че му се удаде възможност да одраска някого.
	Една муха се заудря в стъклото на прозореца, а после отново заспа.
	И тогава торбите се размърдаха.
	Мърдаха като жаби в олио и много бавно се хързулваха една около друга. Издаваха плякащи и жвакащи звуци, като сръчен фокусник, който се опитва да направи животно от балони.
	Чуваха се и други шумове. Виноват не им обръщаше особено внимание, защото не можеш да нападнеш някакъв си звук, пък и без това вече доста им беше свикнал.
	Не бяха много ясни. Можеха да са музикални звуци. Можеха да са и гласове. А също и зле настроено радио, намиращо се през две стаи, или далечен рев на тълпа.


	Джони се срещна с Касандра пред участъка.
	— Извади ти късмет, че имам малко време — рече тя. — Хайде.
	Сержант Камли седеше зад бюрото си. Той вдигна поглед, когато Джони и Касандра влязоха, после пак впери очи в тефтера, където записваше нещо, а накрая пак бавно вдигна поглед.
	— Ти?
	— Ъъ, здравейте, сержант Камли — поздрави Джони.
	— Какво има пък сега? Някой извънземен ли си видял?
	— Идваме във връзка с госпожа Тахион, сержант — отвърна вместо него Касандра.
	— Така ли?
	Касандра се обърна към Джони.
	— Давай — смушка го тя. — Разкажи му.
	— Ъъ… — започна Джони. — Ми то… ами, аз и Клатето, и Йонеса, и Бигмак…
	— Клатето, Йонеса, Бигмак и аз — поправи го Касандра. — Изразявай се възпитано.
	Сержант Камли я погледна.
	— И петимата ли?
	— Не, аз просто го поправих — поясни Касандра.
	— Често ли го правиш? — попита сержантът, а после се обърна към Джони. — Често ли го прави?
	— Непрестанно — отвърна Джони.
	— Леле боже. Е, давай нататък. Ти, не тя.
	Когато сержант Камли беше редови полицай Камли, беше ходил в училището на Джони да им покаже какви хубави хора са това полицаите и случайно се беше заключил в собствените си белезници. Освен това беше член на фолклорния танцов състав на Блекбъри. Всъщност Джони го беше виждал как със закачени на коленете звънчета размахва две кърпички във въздуха. В такива моменти беше много важно човек да си спомня подобни неща.
	— Ами… Та значи вървяхме си ние и…
	— И без шегички!


	Двайсет минути по-късно двамата бавно заслизаха по стълбището на полицейския участък.
	— Е, не беше чак толкова страшно — рече Касандра. — Не е като да те арестуват например. Количката й наистина ли е у вас?
	— А, да.
	— Много ми хареса как те погледна, когато му каза, че ще донесеш Виноват. Стори ми се, че доста пребледня.
	— Какво значи близка рода? Той рече, че госпожа Тахион си нямала близка рода.
	— Роднини — поясни Касандра.
	— И тя си няма никакви, така ли?
	— Това не е чак толкова необичайно.
	— Да — съгласи се Джони, — но обикновено все се намира някой братовчед в Австралия, за когото не си знаел.
	— Нима?
	— Ето, аз например съм имал братовчедка в Австралия и дори не подозирах за нея до миналия месец, тъй че не ще да е чак толкова необичайно.
	— Положението на госпожа Тахион е ужасно. То е направо позор за обществото — рече Касандра.
	— Какво значи това?
	— Значи, че не бива да е така.
	— Да няма роднини ли? Според мен тях не може да ти ги уреди Правител…
	— Не това, а че няма дом и се скита из града и яде каквото намери. Нещо трябва да се направи.
	— Ами например можем да й идем на свиждане — предложи Джони. — Съвсем наблизо е, в „Сейнт Марк“.
	— И каква полза от това?
	— Е, може пък да се поразведри.
	— Знаеш ли, че почти всяко изречение го започваш с „Е“?
	— Е…
	— Едно свиждане в болницата не би променило отвратителното пренебрежение към бездомниците и душевно болните, не е ли така?
	— Сигурно. Но пък може да й стане малко по-весело. Известно време Касандра мълча.
	— Болниците чисто и просто ме притесняват, щом толкова искаш да знаеш. Пълни са със зарази.
	— Можем да й занесем нещо, което тя обича. Пък и сигурно ще се зарадва, като разбере, че Виноват е добре.
	— И миришат лошо — продължаваше Касандра, без да го чува. — Тая ужасна смрад на дезинфекционни препарати…
	— Приближиш ли се до госпожа Тахион, хич няма да ги усещаш.
	— Инатиш се само защото знаеш, че мразя болниците, нали?
	— Аз… Ами, просто аз смятам, че е редно да отидем. Пък и си мислех, че си правила такива работи, за да спечелиш оная награда, на Единбургския херцог ли беше…
	— Да, обаче тогава имаше СМИСЪЛ.
	— Можем да отидем в края на часовете за свиждане, тъй че да не стоим много. Всички така правят.
	— Ох, ДОБРЕ ДЕ — примири се Касандра.
	— Ще е хубаво да й занесем нещо. Така трябва.
	— Като например грозде или нещо такова?
	Джони се опита да си представи как госпожа Тахион яде грозде. Нещо не се получаваше.
	— Ще си помисля какво?


	Вратата на гаража се люшна бавно напред, после назад. Вътре имаше:
	Циментов под. Стар, напукан и просмукан с бензин. Прекосяваха го следи на животно, вградени в цимента, които предполагаха, че преди да се втвърди, през него е притичало куче. Това се случва навсякъде, където има късче мокър цимент. Освен това имаше някой и друг човешки отпечатък, вкаменен за вечността и сега изпълнен с черна грес и прахоляк. С други думи, беше си, кажи-речи, цимент като всеки друг. Освен това имаше и:
	Пейка с инструменти.
	По-голямата част от един велосипед, преобърнат наопаки и обкръжен от инструменти и велосипедни части, пръснати напосоки, което предполагаше, че някой се е усъвършенствал в изкуството на разглобяване на колела, без да усвои занаята на повторното сглобяване.
	Една косачка, оплетена в градински маркуч — в гаражите вечно става така и този не е изключение.
	Количка, претъпкана с всевъзможни найлонови торби, сред които се открояваха шест големи черни.
	Малка купчинка буркани с кисели краставици там, където снощи Джони прилежно я бе подредил.
	Остатъци от риба и пържени картофи. Ако говорим за Виноват, то котешката храна за него беше нещо, чийто вкус познаваха само другите котки.
	Чифт жълти очи, които се взираха напрегнато сред сенките под пейката.
	И толкова.


>	Глава 3
>	Торби с време

	Честно казано, и Джони недолюбваше болниците. Хората, на които беше ходил на свиждане, в по-голямата си част не излизаха от болницата. И въпреки всякакви опити да се поразведри обстановката с цветя и картини, тя никога не изглеждаше предразполагаща. В края на краищата, там никой не влизаше по собствено желание.
	Но Кърсти си я биваше да изнамира разни неща и да тормози хората, докато ги изнуди да й отговорят, тъй че намирането на отделението, в което бе настанена госпожа Тахион, не им отне много време.
	— Това е тя, нали? — попита Касандра и посочи към редицата от легла. Тези, край които липсваха посетители, бяха няколко, но леглото на госпожа Тахион нямаше как да го сбъркаш.
	Тя седеше на него, облечена в болнична пижама, с вълнената си шапка на главата, върху която бе нахлузила чифт лекарски слушалки.
	Госпожа Тахион се блещеше насреща си и весело се подрусваше сред възглавниците.
	— Изглежда доста щастлива — забеляза Касандра. — Какво ли слуша?
	— Не бих могла да кажа със сигурност — отвърна сестрата. — Знам само, че слушалките не са включени към нищо. Вие нейни роднини ли сте?
	— Не. Ние сме… — започна Касандра.
	— Става дума за нещо като училищно поръчение — прекъсна я Джони. — Нали знаете, плевим градините на дядовците и бабите и тъй нататък.
	Сестрата го изгледа странно, но вълшебната думичка „поръчение“ отново помогна, както обикновено. Тя подуши във въздуха.
	— На оцет ли ми мирише?
	Касандра метна кръвнишки поглед към Джони. Той се опита да си докара невинен вид.
	— Просто донесохме малко грозде — обясни той и показа пликчето.
	Примъкнаха столове към леглото. Госпожа Тахион дори не ги погледна.
	Джони не я беше заговарял никога през живота си, освен дето й бе казвал „извинете“, случеше ли се да го сръга с количката. И сега не беше сигурен как трябва да започне.
	Касандра се наведе и издърпа едната слушалка.
	— Здравейте, госпожа Тахион! — каза тя.
	Старицата престана да се друса и се вторачи в Касандра; после изгледа и Джони. Окото й беше насинено, а мръсната й бяла коса отпред изглеждаше като накъдрена на карфички, но в госпожа Тахион имаше нещо ужасяващо НЕУДЪРЖИМО.
	— Тъй ли? Така си мислиш ти! — рече тя. — Обади се утре пак, хлебарю, и тогава ще ти го вземем баятия! Горкият дърт бабишкел, тъй ли викаш? Станала на хиляда години и заприличала на шушулка… Така си мислиш ти! Безплатно чене и корсети? Може, за който му харесва, ама не и за мене, най-сърдечно ви мерси! К’во, банани няма ли? Имах си аз къща, о, имах си, ама сега там е пълно с чернилки. Безобразници!
	— Добре ли се грижат за вас? — поинтересува се Касандра.
	— Хич не се притеснявай! Гледат ме като неписано яйце! Ха, тиквеници! Тик-так-бум! Тутманици! Помня аз, когато тука бяха само ливади, ама кой ли да ме слуша?
	Касандра погледна Джони.
	— Според мен тя е малко… объркана — каза тя. — Не разбира нищо от онова, което й казвам.
	— Обаче и ние не разбираме нищо от онова, което тя ни казва — рече Джони, който, във всеки случай, през цялото време се чувстваше объркан.
	Госпожа Тахион си нагласи слушалките и пак подхвана свойто буги-вуги.
	— Не мога да повярвам — възкликна Касандра. — Извинете.
	Тя смъкна слушалките от вълнената шапка и допря ухо до тях.
	— Сестрата беше права — констатира тя. — Нищо не се чува!
	Госпожа Тахион все така си се подрусваше весело на леглото.
	— Всеки миг се ражда човек! — изкикоти се тя.
	После намигна на Джони. Беше хитро намигване — „знам аз!“ — от страна на планетата Тахион към планетата Джони.
	— Донесохме ви малко грозде, госпожа Тахион — каза той.
	— Така си мислиш ТИ.
	— Грозде — натъртено рече Джони. После отвори плика и показа промазаната хартия вътре, в която бяха увити рибата и картофките. Тя се облещи. Една мършава ръка се стрелна изпод завивките, сграбчи пакета и отново изчезна под одеялото.
	— Златно момче, душичка — рече тя.
	— Не говорете за това. Мда. Количката ви е при мен, пазя я. И Виноват е добре, макар че според мен нищичко не е хапнал, освен малко картофки и мойта ръка.
	— Обвинявам господин Чембърлейн — рече госпожа Тахион.
	Някъде звънна звънец.
	— Ох боже времето за свиждане свърши, как летят само часовете срамота — избърбори Касандра и се изправи. — Много се радвам, че се видяхме госпожа Тахион извинете, но трябва да тръгваме — хайде Джони.
	— Късмет-смет — рече госпожа Тахион. Тя кимна към Джони.
	— К’во има по улиците, гусин мъжки?
	Джони се опита да мисли като госпожа Тахион.
	— Ъъ… знаци „Паркирането забранено“! — предположи той.
	— Така си мислиш ТИ. Тия торби са чорби с време, гусин мъжки. Леко, колелетата! Тръгне ли ти нанякъде акълът, там трябва да върви и останалото. Днеска е тука, вчера го няма! Номерът е да го можеш! А?
	Джони се взираше в пространството. Усещането беше такова, сякаш дълго време чуваше по радиото само пращене и после, само за секундичка, беше доловил съвсем ясен сигнал.
	А сетне отново се изяви другата госпожа Тахион.
	— Той туря захар в пясъка, гусин МакФий! — рече тя. — Така си мислиш ТИ.
	— За какъв дявол ти трябваше да й даваш онова? — изсъска Касандра, щом излязоха от отделението. — Тя има нужда от подходяща здравословна диета! Не от врели пържени картофи! Защо й ги набута?
	— Е, ами хрумна ми, че топлите пържени картофки са тъкмо онова, което би му се искало на човек, свикнал на изстинали пържени картофки. И без това снощи не е вечеряла. Ей, имаше нещо много странно в това, дето…
	— Наистина е много стара.
	— Ти май не я харесваш особено, а?
	— Ами че тя дори благодаря не ни каза.
	— Но АЗ се сетих, че тя е нещастна жертва на една потискаща политическа система — рече Джони. — Нали ти така каза, докато идвахме насам.
	— Да де, да де, но всъщност нищо не струва на човек да се държи възпитано, нали така? Хайде да се измъкваме оттук.
	— Ако обичате… — извика някой след тях.
	— Разбрали са за картофите — пошушна Кърсти. Двамата с Джони се обърнаха.
	Но жената, която им бе извикала, не приличаше на сестра, канеща се да им се нахвърли, освен ако болницата не държеше и цивилен сестрински отряд.
	Беше млада жена с очила и развълнувана прическа. Освен това беше обута с ботуши, които биха направили силно впечатление на Бигмак, и с папка под мишница.
	— Хм… вие двамата познавате ли госпожа… Тахион? — попита тя. — Така ли се казваше тя?
	— Предполагам — отвърна Джони. — Искам да кажа, всички така й викат.
	— Много странно име — продължи жената. — Предполагам, че е чуждестранно.
	— Всъщност ние не я познаваме персонално — поясни Касандра. — Просто я посетихме от обществена загриженост.
	Дамата я погледна.
	— Мили боже — възкликна тя и надникна в папката си. — Знаете ли нещо за нея? Каквото и да е?
	— Като например? — попита Джони.
	— Каквото и да е. Къде живее. Откъде е. На колко години е. Каквото и да е.
	— Всъщност, не — отвърна Джони. — Нея просто си я има тука. Нали разбирате.
	— Все трябва да спи някъде…
	— Нямам представа къде спи.
	— Не фигурира абсолютно никъде. Никъде не съществува никой с име Тахион — рече жената. Тонът и предполагаше, че това е криминално престъпление от най-висша степен.
	— Вие социална работничка ли сте? — попита Касандра.
	— Да, казвам се госпожица Партридж.
	— Виждал съм ви да говорите с Бигмак — рече Джони.
	— С Бигмак ли? Кой е Бигмак?
	— Ъъ… Саймън… Ригли май беше.
	— О, да — навъси се госпожица Партридж. — Саймън. Онзи, дето ме пита колко коли трябва да открадне, за да изкара пари за екскурзия до Африка.
	— А пък ТОЙ каза, че ВИЕ сте казали, че ще го изпратите само ако канибалите все още…
	— Да, да — побърза да го прекъсне госпожица Партридж. Когато се хвана на тази работа преди по-малко от година, тя беше твърдо убедена, че за всички нередности по света са виновни Големият Бизнес и Правителството. Сега беше дори още по-твърдо убедена, че за всичко е виновен Бигмак.
	— Той каза, че сте му скрили шапката…
	— Но вие всъщност нищо не ЗНАЕТЕ за госпожа Тахион, нали? — рече социалната работничка. — Тя имаше една количка с боклуци, но май никой не знае къде се е дянала.
	— Всъщност… — започна Касандра.
	— И аз не знам къде е — отсече Джони.
	— Ще ни е от голяма помощ, ако я намерим. Направо да не повярваш какви неща кътат тия хора понякога — обясни госпожица Партридж. — Когато бях в Болтън, там имаше една баба, дето спастряше всяко…
	— Ще си изтървем автобуса — прекъсна я Касандра. — Съжалявам, че не можем да ви помогнем, госпожице Партридж. Хайде, Джони. — И тя го задърпа надолу по стълбите.
	— Количката всъщност е у тебе, нали! — рече тя. — Сам ми го каза.
	— Да, но не разбирам защо някой трябва да й я взема или да ровичка из нея. И на тебе не би ти харесало някой да ти тършува из нещата.
	— Майка ми разправя, че госпожа Тахион била омъжена за летец по време на Втората световна, но той не се върнал и тогава тя превъртяла.
	— Дядо ми разправя, че той и приятелите му й катуряли количката, когато ТОЙ бил малък. Каза, че го правели само за да я слушат как ще ги навиква после.
	Касандра се сепна и се замисли.
	— Какво?! На колко години е дядо ти?
	— Де да знам. Към шейсет и пет.
	— А госпожа Тахион според тебе на колко е?
	— Трудно е да се каже, с всички тези бръчки. На шейсет?
	— Нещо не ти ли се вижда твърде странно?
	— Какво по-точно?
	— Ама ти тъп ли си или какво? Излиза, че е ПО-МЛАДА от дядо ти!
	— О… ами… може пък да е била някоя друга госпожа Тахион, а?
	— Май не е особено вероятно, а?
	— Значи искаш да ми кажеш, че тя е на сто години?
	— Разбира се, че не. Трябва да съществува някакво разумно обяснение. Като как е дядо ти с паметта?
	— Телевизионните предавания най-добре ги помни. Гледаш, гледаш и той току ти каже: „Ей тоя… тоя с костюма играеше полицая в оня сериал, нали се сещаш, с къдравия, преди две-три години, нали се сещаш.“ А ако купиш нещо, вечно ти казва, че едно време, като бил млад, това можело да си го купиш за петак и да ги върнат ресто даже.
	— Всички дядовци са така — тросна му се Касандра.
	— Извинявай.
	— Не си ли погледнал какво има в торбите?
	— Не… Но има някои доста странни нещица.
	— Какво искаш да кажеш?
	— Ами… бурканите с краставиците…
	— Е, и какво? Старите хора обичат кисели краставици.
	— Да, ама тия са… някак си хем нови, хем стари. Имаше и риба с картофки, увити във вестник.
	— Е, и?
	— Вече никой не увива рибата и пържените картофи във вестник. Обаче имаха вид на съвсем пресни. Аз ги погледнах, защото ми хрумна, че рибата мога да я дам на котарака, а пък вестника…
	Джони млъкна.
	Какво ли можеше да каже? Че беше ПОЗНАЛ тази първа страница? Знаеше я дума по дума. Беше я намерил същата на микрофилм в библиотеката, а библиотекарката му я беше преснимала, та да му помогне за реферата по история. Никога не я беше виждал, освен на копието и размазания образ на екрана, и изведнъж — ето ти я разгъната пред него, оплескана с мазнина и оцет, ала без всякакво съмнение…
	… НОВА-НОВЕНИЧКА.
	— Е, нека поне да погледнем. От това не боли.
	Такава си беше Касандра. Когато всички други подходи се проваляха, тя се опитваше да подходи разумно.


	_Голямото черно бентли летеше по шосето. Пред него и зад него имаше по двама мотоциклетисти, следвани от още една кола, съдържаща известен брой сериозни мъже в костюми, които през повечето време слушаха малки радиоапаратчета и не биха се доверили дори на родните си майки._
	_Сър Джон седеше самичък на задната седалка на бентлито, сплел пръсти върху сребърната дръжка на бастуна си и опрял брадичка върху тях._
	_Пред него имаше два екрана, които му показваха най-различни факти и цифри, свързани с неговите фирми по целия свят — предаваха му ги по сателит, също негова собственост. Освен това имаше два факса и три телефона._
	_Сър Джон седеше и ги зяпаше втренчено._
	_После се протегна и натисна кончето на интеркома, който го свързваше с шофьора._
	_Никога не бе харесвал особено Хиксън. Вратът му беше червен. От друга страна, точно сега нямаше с кого другиго да си приказва._
	— _Вярваш ли, че е възможно да се пътува във времето, Хиксън?_
	— _Не мога да ви кажа, сър — отвърна шофьорът, без изобщо да се обърне._
	— _Това са го правили, знаеш ли?_
	— _Щом казвате, сър._
	— _И са променили историята._
	— _Ясно, сър._
	— _Разбира се, ти няма как да го знаеш, защото съществуваш в новосъздаденото време._
	— _Значи, много хубаво за мене, сър._
	— _Знаеш ли, че когато променяш времето, възникват две бъдещи реалности, които се развиват успоредно?_
	— _Това май съм го пропуснал в училище, сър._
	— _Също като чифт панталони._
	— _Определено си струва да се помисли върху това, сър Джон._
	_Сър Джон се втренчи в тила на мъжа. Наистина вратът му беше много червен и по него растяха гадни туфички косми. Не той бе наел този човек, разбира се. Имаше си хора, които си имаха хора, които да се занимават с подобни неща. Никога не им беше хрумвало да наемат шофьор, който да се интересува от нещо друго, освен от волана пред себе си._
	— _На следващия кръстопът завий наляво! — изкомандва сър Джон._
	— _До Блекбъри има още двайсет мили, сър._
	— _Прави каквото ти казвам! Веднага!_
	_Колата се подхлъзна, завъртя се и пое по разклонението, а изпод гумите й се вдигна пушек._
	— _Сега наляво!_
	— _Но насреща идат коли, сър Джон!_
	— _Ако не им са в ред спирачките, какво търсят на шосето тогава?! А така! Видя ли? Хайде сега надясно!_
	— _Ама то това е черен път! Ще ме уволнят!_
	_Сър Джон въздъхна._
	— _Хиксън, много ми се ще да се отърва от опашката. Ако успееш да ме закараш в Блекбъри сам-самичък, лично ще ти връча един милион лири в брой. Съвсем сериозно ти говоря._
	_Шофьорът надзърна в огледалото за обратно виждане._
	— _Ама така кажете, сър! Сега само се дръжте здраво!_
	_Щом колата се шмугна сред високите плетища, и трите телефона зазвъняха._
	_Известно време сър Джон ги гледа втренчено. После натисна копчето до най-близкия прозорец и един по един ги метна навън._
	_Последва ги и факсът._
	_С известни мъки той успя да изкърти и двата екрана и те също литнаха навън, когато се удариха в земята, гръмнаха така, че му доставиха голямо удоволствие._
	_Сър Джон се почувства значително по-добре._


>	Глава 4
>	Мъже в черно

	Автобусът се тътреше по пътя към къщи.
	— Няма смисъл да се вълнуваме толкова заради госпожа Тахион — обади се Касандра. — Ако тя наистина от години се подвизава тук като бездомница, чиято покъщнина са единствено тия торби, то значи има куп съвършено приемливи обяснения и няма защо да прибягваме до твърде измислени.
	— Според тебе кое обяснение е приемливо? — попита Джони, все още унесен в мисли за загадъчния вестник.
	— Ами например тя може да е извънземна.
	— Ти на това приемливо ли му викаш?
	— Или пък да е атлантка. От Атлантида. Нали знаеш? Континентът, който потънал в морето преди хиляди години. Твърди се, че обитателите му живеели много дълго.
	— Можели са да дишат под вода, така ли?
	— Не ставай глупав. Отплавали точно преди да потъне и построили Стоунхендж и пирамидите и тъй нататък. Всъщност те били напреднали много в науките.
	Джони зяпна насреща й. Това можеше да го очакваш от Бигмак и другите, но не и от Къ… Касандра, на която вече пишеха шестици за следващия клас.
	— Не го знаех — призна си той.
	— Правителството потулило случая.
	— Аха. — Касандра много я биваше да научава всякакви факти, потулени от правителството, особено като се има предвид, че тия факти са били, ами, потулени. Те винаги леко избиваха на окултизъм. Когато преди няколко години покрай градския център се бяха появили следи от гигантски стъпала в снега, бяха възникнали две теории по въпроса. Къ… Касандра твърдеше, че са дело на Снежния човек, а Джони — на комбината между Бигмак и две „Гигантски гумени стъпала, страхотни за купон!!!“, купени от магазина за бъзици на „Пени Стрийт“. Теорията на Къ… Касандра се подкрепяше от толкова много авторитетни източници в прочетените от нея книги, че практически взе връх над тази на Джони, която се основаваше на елементарно лично наблюдение над извършителя. Джони си представи атлантите: всичките — към два метра високи, облечени в древногръцки тоги и със златни коси, напускат потъващия континент с невероятните си златни кораби. А по палубата на един от корабите госпожа Тахион се ръга яростно с количката насам-натам.
	Или пък — варварите на Атила, хунския вожд: препускат из равнината, а сред редицата от конници госпожа Тахион яха количката. И лаш — тупва на земята.
	— Ето как става — заобяснява Касандра. — Ако видиш НЛО или снежен човек, или нещо такова, при тебе идват Мъжете в черно. Те се разкарват с големи черни коли и заплашват хората, забелязали разни странни неща. Тия мъже твърдят, че работят за правителството, ала всъщност работят за тайното общество, което управлява всичко.
	— Откъде знаеш всичко това?
	— Всеки го знае. Това е широко известен факт. Чакам да стане нещо подобно, още откакто се изваля онзи мистериозен дъжд от риба през септември.
	— Искаш да кажеш, когато имаше изтичане на газ под магазина за декоративни рибки?
	— Да, така ни обясниха, че било изтичане под магазина за декоративни рибки — изрече Касандра с мрачен глас.
	— К’во? Много ясно, че беше изтичане на газ! Нали намериха перуката на магазинерката — беше се заплела в телефонните жици на Главната! И в канализацията заплуваха гупита!
	— Двете неща може случайно да са съвпаднали — неохотно се съгласи Касандра.
	— И ти продължаваш да вярваш, че онези кръгове в житата миналата година не са работа на Бигмак, макар и той да се кълне, че са?
	— Добре де, някои може и да са работа на Бигмак, но първите кой ги е направил тогава?
	— База и Сказ, кой! Прочели във вестника и решили, че и ние трябва да си имаме такива кръгове.
	— Не е задължително да са ги направили ВСИЧКИТЕ.
	Джони въздъхна. Сякаш животът не беше достатъчно сложен сам по себе си, ами и хората се мъчеха да го направят още по-кофти. Достатъчно кофти му беше и преди да научи що е то самозапалване. Седиш си значи мирно и тихо в креслото и си гледаш работата, и в следващия миг — пуф! — от тебе са останали само чифт патъци, над които се вие струйка дим. Като го прочете, близо месец след това държеше в стаята си кофа с вода, да му е подръка.
	Пък и всичките тези предавания за извънземни, които връхлитали връз хората и ги качвали в летящите чинии, където ги подлагали на най-сериозни медицински изследвания. Ако извънземните те заловят и отведат, ти бърникат в мозъка така, че да ги забравиш; освен това те можеха да пътуват във времето и те връщаха точно в мига и на мястото, където си бил, преди да те отвлекат… Знае ли човек? За притеснение си беше.
	На Касандра май всичко това й се виждаше интересно, а не досадно.
	— Касандра…
	— Да? Какво?
	— Ще ми се пак да почнеш да се казваш Кърсти.
	— Противно име! Звучи ми като името на някоя кифладжийка!
	— Като беше Кимбърли, как да е…
	— Ха! Сега разбирам, че това е име, върху което направо си е лепнат печатът „стажант-фризьорка“.
	— … обаче Клитемнестра ми дойде малко множко…
	— Това кога беше?
	— Преди около две седмици.
	— Сигурно по онова време съм се чувствала малко нещо варварка.
	Автобусът спря в края на улицата на Джони и те слязоха.
	Гаражите се намираха в една малка задънена уличка на гърба на къщите. Не ги използваха много-много. Поне не за да си държат колите в тях. Повечето от съседите на дядо му паркираха на улицата, за да могат с кеф да се оплакват от това как тоя гепил мястото на оня.
	— Дори не си надникнал в торбите, така ли? — попита Касандра, докато Джони ровеше в джоба си за ключа от гаража.
	— Не. Искам да кажа, предположих, че са пълни със стари гащи и разни такива работи.
	Той отвори вратата.
	Количката си беше там, на мястото, където я беше оставил.
	Имаше нещо странно в това — не можеше съвсем да налучка какво. Количката си стоеше съвсем явно насред помещението, но някак си успяваше да внуши впечатление, че в същото това време се движи много бързо, като редящи се кадри от едновремешен филм.
	Касандра, бивша Кърсти, се огледа.
	— Разхвърляничко е — отбеляза тя. — Какво е онова колело там, дето е обърнато наопаки?
	— Мое е — отвърна Джони. — Вчера спуках гума. Още не съм успял да я сменя.
	Касандра вдигна от пейката един от бурканите с кисели краставички. Етикетът беше зацапан със сажди. Тя го избърса и го обърна към светлината.
	— „Консервна фабрика «Блекбъри» ООД, Краставички с горчица. Златен медал на Империята — прочете тя. — Шест първи награди. Гран при на Международния панаир на Корнишона в Нанси, 1933. Фестивал на Туршиите, Манчестър, 1929. Данциг — Пьокелфест 1928. Голямата награда на Щатския панаир в Мичиган, 1933. Златен медал, Мадрас, 1931. Наградата «Бонца» за хранителен продукт в Сидни, 1932. Произведени от най-висококачествени суровини.“ А пък отдолу са снимали някакво шантаво улично хлапе, подскочило високо, а отдолу пише: „Скача малкият Тим до небето сега, че краставичката от Блекбъри му залютя!“ Много умно. Кисели краставици като кисели краставици. Е, и?
	— От старата консервна фабрика са — обясни Джони. — Била е взривена по време на войната. По същото време, когато и „Парадайс Стрийт“. Там вече не правят туршии от петдесет години и повече!
	— О, не! — възкликна Касандра. — Да не искаш да кажеш, че… че се намираме в град, в който не се правят туршии? Ужас! Тръпки да те побият!
	— Няма нужда да се заяждаш. Просто е странно, това исках да ти кажа.
	Касандра разклати буркана. После взе друг изцапан буркан корнишончета, преобърна го и той рече „пльок“.
	— Значи, добре са се запазили — отбеляза тя.
	— Сутринта опитах една краставичка — съобщи Джони. — Беше доста вкусна и хрупкаше. А какво ще кажеш за ТОВА?
	От джоба му изскочи вестникът, в който бяха увити рибата и картофите на госпожа Тахион. Разгъна го.
	— Стар вестник — посочи той. — Искам да кажа… много стар, пък не е СТАР. Целият е за Втората световна. Обаче… нито изглежда стар, нито е стар на пипане или на миризма. Той е…
	— Да, да, знам, сигурно е от ония копия, които можеш да си купиш — например от рождения ти ден в рождената ти година. Баща ми ми купи такъв, за да…
	— За да си завиваш риба с картофки ли? — прекъсна я Джони.
	— Странно, признавам — съгласи се Касандра.
	Тя се извърна и го погледна така, сякаш го виждаше за пръв път.
	— От ГОДИНИ чакам да ми се случи нещо такова — призна тя. — А ти?
	— Като да ти падне в ръцете количката на госпожа Тахион ли?
	— Опитай се да внимаваш какво ти говоря, ако обичаш.
	— Извинявай.
	— Не си ли се чудил понякога какво ще стане, ако в градината ти се приземи летяща чиния? Или пък намериш някакъв вълшебен предмет, чрез който можеш да пътуваш във времето? Или, да речем, някоя стара пещера, в която от хиляда години спи магьосник?
	— Ами то, ако е за въпрос, аз веднъж НАМЕРИХ една стара пещера с…
	— Изчела съм сума ти книги за такива работи и те са пълни с умни дечица, които само се разкарват насам-натам и викат „брей!“. Просто си се мотаят и им се случват разни ПРИКЛЮЧЕНИЯ, ей богу. Сякаш никога не са подозирали, че е възможно да им се случи нещо такова. Вечно са неподготвени. Е, аз пък СЪМ.
	Джони се опита да си представи какво ли ще стане, ако някога Кърсти я отвлекат извънземни. Сигурно най-накрая всичко щеше да свърши с галактическа империя, в която моливите до един са съвсем тънко подострени и всички неизменно си носят малко фенерче за спешни случаи. Или пък щяха да направят милион нейни копия-роботи, които щяха да хвъркат из вселената, да се карат на всички да не бъдат глупави и да ги принуждават да се държат разумно.
	— Очевидно става дума за нещо много странно — рече тя. — Може би мистично. Вероятно е някакъв вид машина на времето.
	Точно такава си беше Кърсти. Вечно стигаше до някакво обяснение. Не си губеше времето с разни съмнения.
	— На тебе не ти ли хрумна? — попита тя.
	— Машина на времето? Количка за пазаруване на времето?
	— Е, какво друго обяснение би съответствало на факта? Освен възможността да са я отвлекли извънземните и да са я пренесли тук със скоростта на светлината, което кой знае защо те правят доста често. Но може да има и нещо друго — сигурна съм, че и ти си се сетил. — Тя погледна часовника си. — Няма закъде да бързаме. Карай полекичка.
	— Ама…
	— Няма нужда да припираме.
	— Ама… Тя машината на времето трябва да има святкащи лампички…
	— Защо?
	— Ами така ТРЯБВА.
	— И за какво й са тия лампички?
	Джони не смяташе да се предава.
	— За да святкат! — заяви той.
	— Така ли? Кой е казал, че машината на времето трябва да изглежда по точно определен начин? — скастри го Касандра с важен тон, или поне с по-важен от обичайния си тон. — Или че трябва да бъде захранвана от електричество?
	— Йонеса разправя, че не бива да има машини на времето, защото всеки непрекъснато ще променя бъдещето — рече Джони.
	— Виж ти! А за каква друга възможност се сещаш? Как така госпожа Тахион ти цъфва тук с тоя стар нов вестник и с всичките тия стари нови буркани краставици?
	— Добре де, добре. Аз обаче не си правя скорострелно големи изводи!
	Всъщност си ги правеше. И го знаеше. От самото начало. Но в начина, по който Касандра обичаше да спори, имаше нещо, което автоматично караше човека да заеме противоположна позиция.
	Той махна с ръка към количката.
	— Искам да кажа, наистина ли смяташ, че може просто да натисна нещо… тъй де, дръжката или торбите, или знам ли кое, и изведнъж — здрасти. Наполеон Бонапарт!
	Той тупна с длан една от черните торби. Светът проблесна пред очите му.
	Под краката му сега имаше цимент, стени обаче наоколо нямаше. Или поне не бяха кой знае какви. Една тухла високи.
	Мъжът, който зидаше следващия ред, вдигна поглед — много бавно.
	— Да му се не види — възкликна той, — ти как попадна тук? — После като че се окопити.
	— Ей, тоя цимент още не е… Фред! Веднага тука! Болонката, която клечеше до мъжа, залая по Джони и го катурна върху количката.
	Нов проблясък — този път в червено и синьо. На Джони му се стори, че го размазват и после пак го издърпват обратно в старата форма.
	Стените се появиха. Количката пак си беше насред стаята, както и Касандра, която го гледаше.
	— Изчезна за момент — рече му тя с тон, все едно е извършил нещо нередно. — Какво стана?
	— Нннн… не знам. Откъде да знам? — възкликна Джони.
	— Размърдай крака — нареди му тя. — Много бавно.
	Той ги размърда. Усети много слаба пречка — ръбче на пода. Погледна надолу.
	— О, това са просто отпечатъците в цимента — обясни той. — Открай време… такова де… си ги има.
	Касандра коленичи и огледа отпечатъците, върху които преди малко бе стъпил Джони. Прахът и мръсотията бяха попили в тях, но тя го накара да си свали маратонката и я наложи с подметката нагоре върху отпечатъка.
	Съвпадаше съвсем точно.
	— Видя ли? — възтържествува тя. — Стоиш в СОБСТВЕНИТЕ си отпечатъци!
	Джони пристъпи предпазливо и погледна отпечатъците. Нямаше никакво съмнение, че съществуват от много време.
	— Къде изчезна?
	— Ами… според мен се върнах назад във времето. Един мъж строеше гаража, имаше и куче с него.
	— Куче — рече Касандра. Тонът й подсказваше, че тя лично би видяла нещо къде-къде по-интересно. — Добре де. Все е някакво начало.
	Тя подбутна количката. Под колелата в цимента се появиха четири малки вдлъбнатинки. Бяха зацапани и омазнени. И тях ги имаше от много време.
	— Тази количка — рече Кърсти — не е обикновена количка за пазаруване.
	— На нея пише „Теско“ — посочи Джони, докато подскачаше на един крак и си обуваше маратонката. — А колелото й скърца.
	— Очевидно тя все още е… да речем, включена — продължаваше Кърсти, без да му обръща внимание.
	— Значи това било пътуването във времето? — рече Джони. — Пък аз си мислех, че ще е по-вълнуващо. Нали се сещаш — битки, чудовища, такива работи? Ако само това ще можем да правим, не е кой знае колко забавно… НЕ Я ПИПАЙ!
	Касандра смуши една торба. Въздухът трепна и се промени.
	Касандра се огледа. Гаражът изобщо не се беше променил. Само дето…
	— Кой ти поправи велосипеда? — удиви се тя.
	Джони се обърна. Колелото му вече не стърчеше с гумите нагоре, а беше подпряно на стената. И двете гуми бяха добре напомпани.
	— Нали разбираш, аз забелязвам нещата — обясни Касандра. — Безкрайно съм наблюдателна. Сигурно сме попаднали в бъдещето, когато вече си го поправил.
	Джони не беше много убеден. Вече на три пъти беше спуквал вътрешна гума, а на това отгоре беше изгубил оная джаджа отвътре на вентила. Сигурно никоя машина на времето не можеше да стигне ТОЛКОВА надалеч в бъдещето, че той вече да се е ошлайфал в поправката на колелета.
	— Я да поогледаме — рече Кърсти. — Очевидно това накъде ще тръгнем се контролира от някакъв фактор, който още не съм открила. Ако се намираме в бъдещето, много е важно да разберем кои коне ще спечелят в надбягванията и тъй нататък.
	— Защо?
	— За да можем да залагаме на тях и да забогатеем, разбира се.
	— Аз не знам как се залага!
	— Проблемите трябва да се решават един по един.
	Джони погледна през зацапания прозорец. Навън животът като че не се бе променил много. Не се забелязваха нито летящи коли, нито някакви други по-определени признаци на бъдещност. Но Виноват вече го нямаше под пейката.
	— Дядо ми чете вестника с конните надбягвания — спомни си той. Леко му се виеше свят.
	— Да вървим тогава.
	— Къде? В къщата ли да влезем?
	— Естествено.
	— Ами ако срещна мене си?
	— Е, винаги си успявал бързо да се сприятелиш с хората.
	Джони неохотно я поведе навън от гаража. Градинските пътечки от бъдещето, отбеляза той, бяха направени от някакво мръсно сиво вещество, което невероятно приличаше на напукан цимент. Задните врати бяха боядисани в изключително футуристично избеляло синьо с малки засъхнали петънца там, където боята беше шупнала. Тяхната врата беше заключена, но неговият древен ключ стана на ключалката.
	На пода имаше четириъгълник, състоящ се от бодливи кафяви косми. Той си обърса в него краката и погледна към модула за измерване на времето на стената. Той показваше три и десет.
	Бъдещето имаше потресаващо сходство с настоящето.
	— Сега трябва да намерим вестник — рече Кърсти.
	— Няма да ни помогне кой знае колко — отвърна Джони. — Дядо си ги пази, докато не намери време да ги прочете. Стоят така с месеци. Както и да е — всичко си е НОРМАЛНО. Поне на МЕН не ми изглежда много футуристично.
	— Поне календар нямате ли?
	— Имаме. Часовникът до леглото ми показва датите. Просто се надявам вече да съм отишъл на училище, това е.
	Според часовника беше трети октомври.
	— Завчера — установи Джони. — Ама да ти кажа, може да е и от часовника. Не е много верен.
	— Буаа! Ти ТУКА ли спиш? — Кърсти се огледа като вегетарианец в колбасарница.
	— Да. Това е моята стая.
	Момичето прокара пръст по бюрото му — в момента върху него беше доста пренаселено.
	— Какви са всички тия фотокопия и снимки и прочие?
	— Тъкмо това е рефератът ми по история. В момента учим за Втората световна. Мойта тема е за Блекбъри през войната.
	Той се опита да се промъкне между нея и бюрото, но Кърсти открай време обичаше да си пъха носа в неща, които другите не искаха тя да види.
	— Ей, ама това си ти, нали? — Тя сграбчи една пожълтяла снимка. — Ти пък кога си носил униформа и подстрижка „на купичка“?
	Джони се опита да й изтръгне снимката.
	— Това е дядо. Тогава е бил малко по-голям от мене — смънка тон. — Опитах се да го накарам да ми разкаже за войната, както ни заръча учителят, обаче той ме отряза — да не сме приказвали повече за това.
	— Ама и ти си един местен патриот! — рече му Кърсти. — Изобщо не мога да си представя тука да е ставало кой знае какво…
	— Но нещо наистина е станало — рече Джони. Той разгъна омазнения вестник на госпожа Тахион и заби пръст в първа страница на вестника. — На двайсет и първи май четирийсет и първа в единайсет нула седем преди полунощ. Бомби! Истински бомби! Викали са му „Блекбърийския блиц“. А това е вестникът от следващия ден. Гледай. — Той се разрови сред нещата по бюрото си и извади едно фотокопие. — Виждаш ли? Взел съм от библиотеката копие на същата страница! Но ТОЗИ вестник тук е истински, нов е!
	— Ако тя е… от миналото, тогава защо носи стара пола на волани и маратонки? — попита Кърсти.
	Джони я изгледа вбесено. Как можеше да не я е грижа за „Парадайс Стрийт“! Нямаше право да се отнася така!
	— Деветнайсет души са били убити! За една нощ! — възкликна той. — Без всякакво предупреждение! Единствените бомби, паднали над Блекбъри по време на войната! Оцелели само две златни рибки в аквариум! Взривът го метнал на едно дърво и в него останала малко вода! Но хората загинали!
	Кърсти взе един флумастер, ала той не пишеше — беше изсъхнал. Джони притежаваше невероятна колекция от всякакви непишещи писала.
	Тя си го имаше тоя вбесяващ навик — сякаш изобщо не го забелязваше, когато той се вълнуваше от нещо.
	— Знаеш ли, че тапетите ти още са с картинки на Томас Танка? — попита тя.
	— К’во?! Нима? Боже мили, не бях се усетил — възкликна Джони, както се надяваше, с крайно саркастичен тон.
	— На седем години си е съвсем в реда на нещата да имаш тапети с Томас Танка, а да ги имаш на деветнайсет е много маниашко, обаче като си на тринайсет, изобщо не е. Честно, ако не съм аз да ти напомням едно-друго от време на време, за нищо няма да се сетиш.
	— Дядо ми ги сложи преди две-три години — оправда се Джони. — Това беше моята стая, когато им идвах на гости. Знаеш ги какви са дядовците. Томас Танка до дупка, чак докато умреш.
	После бравата на входната врата изщрака.
	— Дядо ти? — предположи Кърсти.
	— В четвъртък той винаги ходи на пазар! — прошепна Джони. — А мама е на работа.
	— Кой друг има ключ?
	— Само аз!
	Някой се заизкачва по стълбите.
	— Но аз не мога да срещна СЕБЕ СИ! — възкликна Джони — Иначе щях да си го спомням, нали така? Йонеса разправя, че ако срещнеш себе си, цялата вселена ще експлодира! Ако е станало така, все ще си го спомням!
	Кърсти вдигна нощната лампа и погледна картинката върху нея.
	— Боже мили, мистър Мъжагата, ти още си имаш мис…
	— Шшшшт! Какво ще правиш с тая лампа?
	— Не се безпокой, няма да почувстваш нищо! Учила съм го на курса по самоотбрана…
	Дръжката на вратата помръдна. Вратата лекичко се открехна.
	На долния етаж телефонът иззвъня.
	Бравата отново изщрака. Един далечен глас изрече:
	— О, Клати, здрасти.
	Кърсти погледна Джони и повдигна вежди.
	— Клати се обади — обясни Джони. — Викаше ме да ходим на кино вче… утре. Току-що си спомних.
	— Много ли говорихте?
	— Не… мисля, че не. После отидох да си купя сандвич.
	— Къде ти е телефонът?
	— В хола.
	— Да се измъкваме тогава!
	Кърсти дръпна вратата и се стрелна по стълбите. Джони хукна подире й.
	Палтото му висеше на закачалката. Той СЪЩО беше облечен със СЪЩОТО палто! Закова се на място и се втренчи в него.
	— Хайде де! — изфуча Кърсти.
	Почти беше стигнала края на коридора, когато вратата на хола започна да се открехва.
	Джони отвори уста да каже: „О, да, спомням си, сега трябва да проверя дали имам пари в портмонето.“
	Отчаяно му се искаше да не се среща със себе си. Ако цялата вселена експлодираше, после хората просто бяха длъжни да обвинят него…
	… и в този миг пред очите му светна.


	_Черната кола скришом изпълзя от един страничен път точно пред табелата, която й даваше да разбере, че ей сегичка ще навлезе в БЛЕКБЪРИ._
	— _Почти стигнахме, сър Джон._
	— _Чудесно. Кое време е?_
	— _Ъъ… Единайсет и петнайсет, сър._
	— _Не ти говорех за това. Ако времето беше чифт панталони, в кой крачол сме тогава?_
	_На Хиксън шофьора му мини през ум, че да спечелиш един милион лири май е доста мъчно нещо._
	— _Защото днес крачолите се оплетоха, нали разбираш — обади се гласът иззад него._
	— _Точно така, сър. Ако видя някъде панталони, само ми кажете в кой крачол да карам._


>	Глава 5
>	Истината тук я няма

	Джони все така си стоеше на стълбите. Кърсти все така си стоеше пред него. Вратата беше затворена. Палтото му го нямаше на закачалката. Брошурата „На пазар в Блекбъри“, която пристигаше по пощата в петък и оставаше на масичката в хола, докато някой се сетеше да я изхвърли, си беше там, на масичката.
	— Пак сме пътували във времето, нали? — рече спокойно Кърсти. — И май пак се върнахме там, откъдето започнахме. Може би…
	— Видях си тила! — прошепна Джони. — Собствения си тил видях! Без огледало, без нищо! Това никой не го е постигал от испанската Инквизиция насам! Как можеш да си толкова спокойна?
	— Само се правя на спокойна — призна си Кърсти. — Тия тапети са даже още по-кофти, нали? Също като в индийски ресторант.
	Тя отвори входната врата и тутакси пак я затръшна.
	— Нали си спомняш какво ти казах — че ако прекалено се задълбаеш в окултното, се появяват ония с черните шапки.
	— Да. Е, и?
	— Я погледни през пощенската кутия, ако обичаш.
	Джони открехна капака с пръст.
	Навън пред вратата тъкмо паркираше кола. Беше черна. От горе до долу. Черна, та черна. Черни гуми, черни джанти, черни фарове. Дори и прозорците бяха по-тъмни от мафиотски тъмни очила. Тук-там имаше и по нещо хромиранко, но то просто караше чернотата да изглежда още по-черна в сравнение е него.
	Колата спря. Джони различи само сянката на шофьора зад затъмненото стъкло.
	— Гледай ти… съвпадение — избърбори той.
	— На дядо ти често ли му идват такива гости? — настоя да разбере Касандра.
	— Ами… — При дядо му никога не идваха гости. В четвъртък някакъв минаваше да вземе тото фиша му и това беше. Дядо му не си падаше по вихъра на светския живот.
	Вратата на колата се отвори. От нея слезе мъж. Беше облечен в черна шофьорска униформа. Вратата се затвори. Затвори се с онова окончателно, тежко „хлаас“, което постигат само вратите на най-скъпите коли, защото са нафрашкани отвътре с пари.
	Джони пусна капака и отскочи.
	Секунди по-късно някой задумка силно по вратата.
	— Бягай! — прошепна Касандра.
	— Накъде?
	— През задния вход! Хайде де!
	— Ние нищо лошо не сме направили!
	— Откъде знаеш?
	Касандра отвори задната врата и се втурна по пътеката към гаража, като влачеше Джони подире си. Количката все така си стоеше насред помещението.
	— Приготви се да отвориш големите порти и не се спирай, каквото ще да става!
	— Защо?
	— Отваряй!!!
	Джони отвори — на практика всичко на света, каквото и да е, все беше по-добро от това да спориш с Кърсти.
	Малката площадка пред гаражите бе празна, ако не се броеше някакъв човек, който си миеше колата.
	Количката издрънча и едва не събори Джони. Касандра я тикаше решително. Тя изтрополи по бетона и с криволичене се вмъкна в алеята, която водеше към съседната улица.
	— Гледа ли онова предаване за летящата чиния, която се разби и после се появиха някакви тайнствени мъже, дето потулиха всичко? — попита го Касандра.
	— Не!
	— Не си ли ЧУВАЛ поне за катастрофата на летящата чиния?
	— Не!
	— Ясно ли ти е за какво става дума?
	— Не ми е ясно как са успели да го излъчат по телевизията?
	Иззад ъгъла се подаде кола.
	— Не мога да си губя времето с разни тъпи въпроси! — тросна се Касандра. — Давай!
	Тикаше количката с всичка сила. Тя се търкаляше по наклона, а скърцащото колело подскачаше и се кривеше по тротоарните плочки.
	Черната кола излезе на шосето — много бавно, сякаш шофьорът не познаваше особено добре мястото.
	Джони настигна Кър… Касандра и се вкопчи в дръжката — количката се люшкаше от единия край на тротоара до другия.
	Притисната под тежкия товар, тя започна да набира скорост.
	— Опитай се да я задържиш!
	— Точно това правя! А ти?
	Джони реши да рискува и се огледа през рамо. Черната кола като че ги настигаше. Той скочи върху количката.
	— Какво си мислиш, че правиш, бе? — Кърсти така се стресна, че в момента надали си спомняше как точно желае да я наричат напоследък.
	— Скачай!
	Той я сграбчи за ръката и я издърпа до себе си. Сега, когато и тя вече бе пуснала дръжката, количката препусна напред.
	— Според тебе това НАИСТИНА ли е машина на времето? — попита той. Вятърът плющеше по торбите.
	— Трябва да е!
	— Гледала ли си оня филм, дето една кола можеше да пътува във времето, след като набере осемдесет и осем мили в час?
	Погледнаха под себе си. Колелата скърцаха пронизително, направо пушеха от загряване. Погледнаха назад. Колата ги настигаше. Погледнаха напред. Задаваха се светофари. Шосето бе задръстено от коли.
	После вторачиха уплашени погледи един в друг.
	— Светофарът е червен! Червен! Не искам да умра! — извика Кърсти. — Дори студентка не съм била още!
	Сто метра по-напред камиони с по шестнайсет колела тътреха гуми по шосето и возеха един милион английски бръснарски ножчета от Шефийлд за Италия, и обратно — един милион италиански бръснарски ножчета от Рим за Англия.
	Количката — нямаше грам съмнение — щеше да се вреже право в тях.
	Въздухът трепна.
	А после вече нямаше камиони… или по-точно имаше — хъркаха тихо и чакаха на светофара. А светофарът пред Джони светеше зелено.
	Количката профуча през кръстовището. Колелетата заскърцаха пронизително. Джони мерна озадачените физиономии на шофьорите.
	После рискува и погледна назад.
	Черната кола беше изчезнала.
	По хълма нагоре нямаше други завои и преки. Където и да беше попаднала колата, не беше стигнала там по начините, известни на нормалните коли.
	Той срещна погледа на Кърсти.
	— Къде изчезна колата? — възкликна тя. — И какво стана със светофара? Пак ли пътувахме във времето?
	— Сега си облечена с шлифера! — рече Джони. — Беше със старото палто, а сега си с шлифера! Нещо се е променило!
	Тя погледна надолу, а после — пак него.
	До кръстопътя се извисяваше търговският център „Нийл Армстронг“.
	Джони посочи нататък.
	— Можем да влезем в паркинга!


	_Голямото черно бентли подскочи и спря отстрани на пътя._
	— _Изчезнаха! — Хиксън се взираше през предното стъкло. — Това не беше… такова де, пътуване във времето, нали? Искам да кажа, просто ей тъй си изчезнаха!_
	— _Според мен са прескочили от едното „сега“ в другото — обади се сър Джон._
	— _Това… това да не е… като ония панталони, за които ми говорехте, сър?_
	— _Според мен може да се каже, че са прескочили от едното на другото коляно. От едната хиляда деветстотин деветдесет и шеста в другата._
	_Хиксън се извърна на седалката._
	— _СЕРИОЗНО ли говорите, сър? Гледах по телевизията оня учен… Нали се сещате, в инвалидната количка… и той приказваше разни работи за вселените, как били натъпкани една до друга, и за…_
	— _Той би знаел как да се изрази точно — отвърна сър Джон. — На нас, останалите, ни е по-лесно да си го представяме като гащи._
	— _А сега какво ще правим, сър?_
	— _О, ами според мен ще е най-добре да чакаме да се върнат в нашето „сега“._
	— _И колко ще ги чакаме?_
	— _Около две секунди, предполагам…_


	В търговския център се вихреше майтап.
	— Искам… — рече Бигмак, — искам един с краставички, с лук и с пържени картофки.
	— За мен един със салата и картофки допълнително, моля — поръча си Йонеса.
	Клатето изгледа продължително момичето с картонената шапка.
	— Един с всичко! — рече той. — Ще ставам мюсюлманин — единен с всичко!
	Бигмак и Йонеса се спогледаха.
	— Будист, Клати — търпеливо го поправи Йонеса. — Будист! Един с всичко — ще ставам будист, единен с всичко! Будистите, те са тези, дето искат да се слеят в едно с всичко! Затова пеят „аум“ и разни такива. Всичко оплеска! През целия път, докато идвахме насам, се упражняваше и пак всичко оплеска!
	— Един будист няма да яде този хамбургер — обади се момичето. — Той би си поръчал соев джъмбобургер. Или само картофки и салата.
	Те я зяпнаха.
	— Вегетарианци са — обясни тя. — Може и да нося картонена шапка, но мозъкът ми не е от мукава. — Момичето метна на Клатето гневен поглед. — Значи с всичко, казваш. С картофки ли го искаш?
	— Ъъ… мда.
	— Айде заповядай. Всичко добро.
	Момчетата си взеха сандвичите и се упътиха обратно към търговския център.
	— Всяка събота го правим това — обади се Бигмак.
	— Да — рече Клатето.
	— И всяка събота измисляме по някой бъзик.
	— Да.
	— И ти вечно бъркаш основния лаф.
	— Ами… все нещо върша.
	В центъра нямаше кой знае какво друго за вършене. Понякога организираха разни ревюта и демонстрации, и тем подобни. По Коледа нареждаха хубава витрина с елени и кукли от най-различни страни, които танцуваха (с доста тромави движения) в такт с музиката, но Бигмак беше открил откъде се управляват и бе увеличил скоростта им четири пъти.
	Днес, що се отнася до развлеченията, имаше само промоция на пластмасови прозорци и някакъв, който се мъчеше да навие народа да опита новото изкуствено картофено пюре.
	Момчетата седнаха до декоративното шадраванче и се огледаха за охрана. Човек винаги можеше да установи къде точно в търговския център се намира Бигмак, като наблюдава движението на охраната — неколцина от охранителите си бяха изпатили заради неговите номера и му имаха зъб. Всеизвестно беше, че Бигмак никога за нищо не е виновен, освен дето от време на време уж погрешка се намърдваше в чужда кола, но успяваше по смайващ начин да внушава впечатлението, че е намислил да извърши някое доста тъповато престъпление, по всяка вероятност свързано с цветен спрей. Маскировъчното яке никак не му помагаше да внушава друго. Сред джунглата то вероятно би свършило работа, но когато за фон му служеше магазинът за сладкарски изделия, това яке се набиваше на очи.
	— Старият Джони може и да е малко смотан, но като е с нас, винаги е интересно — рече Клатето. — Стават разни работи.
	— Да, ама сега той се мота с оная Кимбърли ли е, Кърсти ли или както там се казва днес, а пък мен от нея тръпки ме полазват — рече Йонеса. — На тая й има нещо. Вечно ме гледа, като че съм й изял сапуна.
	— Брат й ми каза, че всички очаквали догодина тя да постъпи в университета — съобщи Бигмак.
	Йонеса сви рамене.
	— Не е нужно да си тъп, за да не си в ред. Ако имаш много акъл, можеш да се смахнеш даже още повече. Просто всичкият този акъл тръгва да си търси занимавка. Аз поне така смятам.
	— Ами то и на Джони му има нещо — рече Бигмак. — Тъй де. Направо да се смаеш какви неща му щукват в главата. Може пък наистина да е превъртял мъничко.
	— Пък ИЗВЪН главата му какво става, оле мале — рече Клатето. — Той просто…
	Тряс! — чу се нейде от вътрешността на търговския център. Хората се разкрещяха.
	Една количка за пазаруване се носеше с пълна скорост по пътеката и клиентите се разбягваха уплашени. На предната й част се бе закачило пластмасово черчеве от рекламираните и цялата беше оплескана с изкуствено пюре. От двете й страни висяха Джони и Кърсти.
	Щом минаха покрай тях, Джони им махна.
	— Помогнете ни да я изкараме през задния вход!
	— Това е количката на старата госпожа Тахион, нали? — позна я Йонеса.
	— На кой му пука? — обади се Бигмак. Той остави сандвича си на ръба на шадравана (при което Клати тайничко го сви) и се втурна след количката.
	— Някой ни преследва! — задъхано рече Джони, щом ги настигнаха.
	— Чудничко! — възкликна Бигмак. — Кой?
	— Някакви с голяма черна кола — обясни Джони. — Само че… изчезнаха…
	— О, НЕВИДИМА голяма черна кола — рече Йонеса.
	— Аз ТАКИВА ги виждам през цялото време — рече Бигмак.
	— Цял ден ли ще ми стърчите така? — кипна Кърсти. — Размърдайте се! Хайде де!
	Количката не беше чак толкова масивна, макар че заедно с торбите тежеше доста. Но наистина се налагаше да се правят големи маневри. Дори и когато всички се хванаха да помагат — или, както си помисли по-късно Джони, може би ТОЧНО защото се хванаха да помагат, — тя лъкатушеше и подскачаше, макар че се опитваха да я карат по права линия.
	— Ако успеем да се измъкнем през другата врата, ще излезем на главната — рече Джони. — А оттам не можем да минем, защото има железни пречки и такива работи.
	— Ех, да беше с мене мегаватовото ми лазерно оръдие! — рече Бигмак, докато с мъка успяха да завият.
	— Ти нямаш лазерно оръдие — забеляза Йонеса.
	— Знам, и точно затова ми се ще да имам.
	— Ау!
	Клатето отскочи назад.
	— Ухапа ме! — изциври той.
	Виноват си подаде главата от купчината торби и изфуча срещу Джони.
	Към тях се приближаваха охранители. Бяха забелязали петте хлапета, които спореха около една количка — Бигмак се набиваше на очи и освен това, както би изтъкнал Йонеса, единият от тях беше чернокож. Подобни неща привличат вниманието.
	— Тази количка може би е машина на времето — обясни им Джони. — А пък оная кола… Според Кърсти може би някой преследва машината. Такова де, мен. Такова де, нас.
	— Страхотно! И как да я накараме да проработи? — обади се Бигмак.
	— Машина на времето, значи — кимна Йонеса. — Аха. Е, и?
	— Къде отиде тая невидима кола? — поинтересува се Клатето.
	— Не можем да излезем през оная врата — тросна се Кърсти. — Там има охрана.
	Джони се втренчи в черните торби за боклук. После хвана една и я развърза. За миг пръстите му усетиха студ, а въздухът се изпълни с неясен шепот…
	Търговският център изчезна. Изчезна и над тях, и край тях…
	И под тях също.
	Приземиха се вкупом на тревата. Количката се стовари отгоре им и едно колело се вряза под кръста на Джони. Торбите се изсипаха на земята, а Виноват се възползва от възможността и одра ухото на Бигмак.
	А после настана тишина — ако не се броят Бигмаковите ругатни.
	Джони отвори очи. Земята наоколо беше хълмиста. Над лицето му се бе надвесил нисък храсталак.
	— Ако ви питам какво точно стана — обади се Йонеса някъде изпод Бигмак, — какво ще ми кажете?
	— МИСЛЯ, че може и да сме се преместили във времето — отвърна Джони.
	— Усещате ли нещо като ток? — попита Клатето, притискайки челюстта си с длан. — Все едно всичките ви зъби са настръхнали?
	— И накъде сме се преместили? — продължи Йонеса с превзетия си глас. — Сега какво да чакаме — динозаври или роботи-мутанти? Искам да съм наясно, преди да си отворя очите.
	Кърсти изпъшка.
	— Ох, боже, значи в края на краищата ще е от ОНЕЗИ приключения! — изфуча тя и се надигна. — Тъкмо това не исках да ми се случва. Аз, и с мене четирима, които се мислят за мъже! Леле, леле! Слава богу, че и куче не сме повлекли! — Тя се надигна и изтръска няколко тревички от палтото си. — Някой да си има поне малка представа къде се намираме?
	— А! — обади се Йонеса. — Виждам, че има трева. Това ще рече, че динозаври няма. Знам го от един филм. Тревата се е появила чак след динозаврите.
	Джони се изправи. Главата го болеше. Той приближи ръба на малката падина, в която се бяха приземили, и огледа наоколо.
	— Нима? Страхотно откритие! — обади се Кърсти. — То стеснява възможностите до последните шейсет милиона години.
	— ИСТИНСКИТЕ пътешественици във времето си имат истински дигитални датчици — оплака се Клатето. — Нямало трева ли, казваш? Ами какво са яли динозаврите тогава?
	— Само в Америка машините на времето са с дигитални часовници — обясни Бигмак. — Гледах един филм за една машина на времето във Викторианска Англия и тя си имаше само крушки. Та те, динозаврите, са се хранели с други динозаври, нали така?
	— Вече не се позволява да бъдат наричани динозаври — обади се Йонеса. — Това е дискриминация спрямо животинските видове. Трябва да ги наричаш предпетролни персони.
	— Ъхъ — съгласи се Бигмак. — Милион години преди Кърсти. Чат ли сте? Щото имаше един филм „Милион години преди Христа“…
	Кърсти ги гледаше със зяпнала уста.
	— Вие някога спирате ли дрънкате глупости?! — почуди се тя. — Ами да! Открай време съм го забелязала! Вместо да се изправите лице в лице с действителността, веднага почвате да дрънкате простотии! КЪДЕ сме във времето?
	— На дата двайсет и първи май. — Джони приседна до нея. — Току-що стана три и половина.
	— О, така ли? И откъде си толкова сигурен?
	— Отидох и попитах един човек, който си разхождаше кучето.
	— Той каза ли ти коя година?
	Джони срещна погледа на Кърсти.
	— Не — отвърна гой, — но аз знам коя година е.
	Изпълзяха от падината и започнаха да се провират през храсталака.
	Под тях се простираше покрито с шубраци поле. В дъното му се виждаха зеленчукови градини, после река, а зад нея се простираше град Блекбъри.
	Това определено си беше Блекбъри. Виждаше се познатият комин на фабриката за гумени ботуши. Имаше също и още няколко високи комина. Джони никога досега не ги беше виждал. Човекът с кучето ги наблюдаваше от известно разстояние. И самото куче също. И двамата не изглеждаха особено джурасишки, макар че кучето изгледаше малко подозрително.
	— Кв… — подхвана Клатето. — Ама вижте сега, какво става? Какво сте направили?
	— Пътувахме във времето, нали ти казах — обясни Кърсти. — Ти не ме ли чу?
	— Помислих си, че е някакъв номер! Помислих си, че просто се бъзикате! — Той погледна Джони много притеснено. — Ама то това си е бъзик, нали?
	— Да.
	Клатето се отпусна.
	— Бъзик с пътуването във времето — допълни Джони.
	Клатето като че пак се стресна.
	— Извинявай. Но това си е Блекбъри, да знаеш просто градът е по-малък. Според мен се намираме на мястото, където тепърва ще строят търговския център.
	— И как ще се върнем? — заинтересува се Йонеса.
	— Ами според мене нещата сами ще се наредят.
	— Това са просто халюцинации, нали така? — обади се Клатето. — Вероятно е от миризмата, дето лъха от количката. Само след минутка ще се освестим, само дето ще ни боли глава, но всичко ще си е наред.
	— Значи нещата просто се нареждат? — попита Йонеса. Пак приказваше с онзи превзетия тон, тона, който издаваше, че е намислил нещо гадничко. — И как се връщаш?
	— Святка и хоп, вече си там.
	— Там, откъдето си тръгнал?
	— Разбира се, че не. Само ако не си мърдал изобщо, тогава. Иначе се връщаш там, където се намираш сега и където ще си тогава.
	Последва тишина — всички се бяха замислили над това.
	— Искаш да кажеш — рече Бигмак, — че ако изминеш два-три метра, като се върнеш, ще си на два-три метра оттам, откъдето си тръгнал?
	— Именно.
	— Дори и ако там са ПОСТРОИЛИ нещо? — обади се Йонеса.
	— Да… Не… Знам ли.
	— Значи — продължи Йонеса, говорейки все така бавно и внимателно — ако там има много бетон, какво става тогава?
	Всичките погледнаха Кърсти. Тя погледна Джони.
	— Не знам — рече той. — Сигурно… ами, вграждаш се един вид.
	— Буаа! — изкоментира Бигмак.
	Клатето нададе стон. Понякога, когато ставаше въпрос за нещо много ужасно, мозъкът му работеше страшно бързо.
	— Не искам да свърша в бетонна стена и само ръцете ми да стърчат навън!
	— О, според мен не става така — обади се Йонеса. Клатето като че се поотпусна, но не съвсем.
	— Ами как тогава? — полюбопитства той.
	— Според мен, нали разбираш, всички атоми в тялото ти, нали така, и всички атоми в стената ще се опитат да заемат едно и също място по едно и също време и изведнъж ще се сблъскат, и…
	— И какво? — прекъсна го Кърсти.
	— И… ъъ… бум, тряс, лека нощ. Европа — обясни Йонеса — С ядрената физика не може да се спори, извинявайте.
	— И ръцете ми няма да стърчат от стената? — Клатето като че не беше схванал докрай тази мисъл.
	— Няма — успокои го Йонеса.
	— Не и от някоя стена наблизо тука — ухили се Бигмак.
	— Не го дразни — скара му се Йонеса. — Това е сериозно. На ВСЕКИ от нас може да се случи. Когато се приземихме, паднахме, нали така? Това не означава ли, че ако внезапно се върнем, ще щръкнем от пода на търговския център и ще причиним мигом атомен взрив?
	— То една кутия от кока-кола да изпуснеш, и веднага вдигат пара — изкоментира Джони.
	— Къде изчезна Клати? — зачуди се Кърсти.
	Клатето изчезваше по посока на нивите. И крещеше нещо.
	— Какво каза? — попита тя.
	— Каза „Отивам си в къщи!“ — осведоми я Джони.
	— Да, ама… — рече Бигмак. — Той сега тича нататък, дето… Ако ние сме там, където е центърът… където ЩЕ бъде… то тогава там е търговският комплекс. Точно на онова поле, дето той тича през него. — Присви очи. — Там ще построят „Кърис“.
	— И как ще разберем, че всеки момент ще се върнем? — попита Йонеса.
	— Ами въздухът като че започва да трепери — обясни Джони. — И после… бам! Ъъ… Ами какво ще стане, ако човек, връщайки се, улучи някой хладилник например? Също толкова зле ли е като бетонна стена?
	— Не разбирам много-много от атомите на хладилника — рече Йонеса. — Може пък да не са толкова лоши като атомите на бетона. Но според мен, ако се случи на когото и да било, никога вече няма да му потрябват нови тапети.
	— Уха! Атомно Клате! — възкликна Бигмак.
	— Да хващаме количката и да го гоним — рече Джони.
	— Количката не ни трябва. Нека я оставим тук — предложи Кърсти.
	— Не. Тя е на госпожа Тахион.
	— Само едно не разбирам — оплака се Йонеса, докато бутаха количката през нивата.
	— Аз пък не разбирам МИЛИОН неща — рече Джони.
	— Какво? КАКВО? Сега пък какви ги приказваш?
	— Телевизията. Алгебрата. Как така надениците без обвивка не се разпадат. Китайския — заизрежда Джони. — Всичкото това не го разбирам.
	— Количката няма управление — рече Йонеса. — Никакви машинки, с които да командваш времето, няма по нея.
	— Може би то е в торбите — предположи Джони.
	— Да бе, да! Торби с време? Ама то, времето, не може просто да го напъхаш в торба!
	— Може пък госпожа Тахион да не е знаела, че не може, и да го е напъхала. Тя вечно си прибира ту едно, ту друго.
	— Всъщност времето не можеш да го прибереш — възрази Кърсти. — Времето е онова, което обгръща нещата.
	— Баба ми си събира канап — обади се Бигмак с тона на човек, който иска да внесе своя принос в дискусията.
	— Така ли? Е, не можеш да си прибереш неизползвания половин час и да го вържеш за другите десет минути, дето са ти останали отпреди това, ако случайно не си го забелязал — опъна се Кърсти. — Ама честно, вие в училище физика не учите ли? Хладилни атоми — това е пълна глупост! Какво, за Бога, е хладилен атом?
	— Възможно най-малката частица от хладилника — обясни Йонеса.
	Може би време Е ВЪЗМОЖНО да се пести, възропта наум Джони. Можеш да го пилееш, то може да ти тече през пръстите, можеш и да го спестиш. Разбира се, това си бяха само думи и всичко зависеше от това как го възприемаш, но госпожа Тахион възприемаше нещата от гледната точка на тирбушона.
	Той си спомни как беше докоснал едната торба. Дали от нея не бе изтекло време? Нещо БЕШЕ просвистяло в пръстите му.
	— Не може да има най-малка възможна частица от хладилник! Ще бъдат железни атоми и т.н.
	— Хладилна молекула тогава. По един атом от всичко, което ти е нужно, за да направиш хладилник — съгласи се Йонеса.
	— Не можеш да… Добре де, добре, МОЖЕШ да вземеш по един атом от всичко, което ти трябва, за да направиш хладилник, но така няма да получиш хладилна молекула, защото… — Тя облещи очи. — Ама какво говоря? И МЕН ме накарахте да дрънкам като вас!
	Останалата част от вселената твърдеше, че времето не е нещо веществено, а начин, който природата използва, за да попречи на всичко да се случва вкупом и наведнъж — ала госпожа Тахион си беше казала: „Така си мислиш ТИ“ и…


	През полето минаваше пътека, която водеше към нивите. Те приличаха на всички останали ниви по света — тук-там се виждаше по някой дядо, който изглеждаше точно като дядовците, обработващи нивите. Облечен точно с онези панталони, дето ги носят дядовците по нивите.
	Докато количката подскачаше по пътеката, дядовците един по един преставаха да копаят. Обръщаха се след нея и мълчаливо, по аграрному, я проследяваха с поглед.
	— Сигурно гледат палтото на Йонеса — изсъска Кърсти. — Лилаво, зелено и жълто. Найлон, нали? Найлонът за тях е нещо ново. А може да е и фланелката на Бигмак с тоя надпис „Хеви Метнал“.
	Садят боб и копаят картофите — помисли си Джони. — А довечера тук ще има богата реколта от големи бомбени кратери…
	— Не виждам пътя — обади се Бигмак. — А на хълма Блекдаун я няма телевизионната кула.
	— Ама има толкова много фабрични комини допълнително — изкоментира Йонеса. — Аз тях не си ги спомням. И защо не се чуват коли?
	Днес е 21 май 1941, помисли си Джони. Знам го.
	Над реката имаше много тесен каменен мост. Джони се спря посред него и се озърна назад. Двама-трима от дядовците все още гледаха подире им. Зад тях на склона се виждаше полето, сред което се бяха озовали. Не беше особено хубаво. Имаше онзи сивкав оттенък, който полетата придобиват, когато се намират непосредствено до някой град и знаят, че е само въпрос на време бетонът да ги покрие.
	— Спомням си времето, когато всичко тук бе покрито със сгради — рече си той.
	— Сега пък за какво говориш?
	— О, нищо.
	— Донякъде се ориентирам — обади се Бигмак. — Това е „Ривър Стрийт“. А това на ъгъла е магазинът на стария Пейтъл, нали така?
	Но на табелата над витрината пишеше: „ПУШЕТЕ ОРЛОВИ НОКТИ, Дж. Уилкинсън“.
	— Орлови нокти?! — учуди се Бигмак.
	— Очевидно е марка цигари — рече Кърсти.
	Една кола ги задмина. Беше черна, но не злокобно черна като онази на хълма. По нея имаше кал и следи от ръжда. Изглеждаше така, сякаш някой се бе захванал с идеята да направи грамаданска подвижна форма за желиране на крем и някъде по средата, когато вече е било малко късничко, се бе отказал. Джони видя как шофьорът изпружи врат и се втренчи в тях.
	Трудно беше да се прецени нещо по вида на хората из улиците. Имаше много палта и шапки в стоте нюанса на досадата.
	— Не трябва да се мотаем така — рече Кърсти. — Хората ни гледат. Хайде да проверим дали не можем да се снабдим с вестник. Искам да знам кога е сега. Всичко изглежда толкова мрачно.
	— Може би сме улучили Депресията — рече Джони. — Дядо ми все разправя как бил израсъл по време на Депресията.
	— Няма телевизия, всички се носят демоде и една прилична кола не видях — забеляза Бигмак. — Нищо чудно, че всеки се депресира!
	— Ох, Боже — възкликна Кърсти. — Виж какво, защо не се опиташ да внимаваш? И най-дребното нещо, което правиш, може сериозно да повлияе върху бъдещето! Разбра ли ме?
	Те влязоха в магазинчето на ъгъла. Оставиха Бигмак отвън да пази количката.
	Вътре беше тъмно и миришеше на дървесина.
	Джони веднъж го бяха водили от училище на посещение на нещо като открит музей, където всичко си беше така, както е било през употребяваното по какво ли не предназначение Добро Старо Време. Доста интересно беше, макар че всеки внимаваше да не се издаде, защото ако не внимаваш, използват, че си смъкнал гарда, и успяват да ти набутат в главата образование. И това магазинче беше нещо такова, обаче вътре имаше неща, каквито ги нямаше в училищната лавка, като например котка, която дремеше върху чувала, или пък кучешки бисквити. И миризмата беше различна. Не миришеше само на дъски. Миришеше и на парафин, и на готвено, и на свещи.
	Дребната очилата женица зад тезгяха ги изгледа внимателно.
	— Да? С какво мога да ви бъда полезна?
	После кимна към Йонеса и додаде:
	— Самбо е с вас, нали, милички?


>	Глава 6
>	Доброто старо време

	Виноват се беше излегнал върху торбите и мъркаше.
	Бигмак наблюдаваше движението по пътя. Нямаше много коли. Две познати лелки се засякоха насред уличното платно и се разбъбриха, като от време на време ту едната, ту другата поглеждаше Бигмак.
	Той скръсти ръце и прикри надписа ХЕВИ МЕТНАЛ.
	После една кола спря точно пред него. Шофьорът излезе, попогледна го и тръгна надолу по улицата.
	Бигмак се зазяпа в колата. Беше виждал такива само по телевизията, най-вече в ония сладникави филми, в които две жени, разполагащи с набор от най-различни шапки, постоянно се возят в някаква кола нагоре-надолу все по една и съща улица и се опитват да преметнат народа, че всичко това ужким става в други времена.
	Ключовете си висяха на таблото.
	Бигмак не беше престъпник. Той просто все се оказваше на местопрестъплението точно по времепрестъплението. Поради глупост. Поради ЧУЖДАТА глупост. Най-вече поради глупостта на онези, които си нямаха друга работа, та проектираха коли, които за някакви си десет секунди вдигаха 120 мили в час, а после ги продаваха на още по-глупави хора, интересуващи се само от тъпотии като това колко гълта колата и какъв цвят са й седалките. Какъв беше смисълът? Колите служеха за ДРУГО.
	Ключовете си висяха на таблото.
	Що се отнася до Бигмак, на практика той правеше услуга на подобни хора, като им показваше на какво всъщност са способни техните коли; а и това по никакъв начин не можеше да се нарече кражба, защото той винаги връщаше колите — е, при възможност, — и то в почти същата форма, в каквато ги беше взел. Човек би си помислил, че е редно собствениците на тези коли да се гордеят с това, че колата им може да профучи със 130 мили в час по околовръстното на Блекбъри, а не само да циврят.
	Ключовете си висяха на таблото. На света съществуваха един милион места, където точно тези ключове биха могли да се намират точно в този момент, обаче те се намираха на таблото — това беше положението.
	Стари коли като тая сигурно изобщо не можеха да развиват никаква скорост.
	Ключовете си висяха на таблото. На таблото — упорито и примамливо.
	Бигмак пристъпи неловко от крак на крак.
	Знаеше добре, че на света съществуват хора, според които не е редно да се вземат така чужди коли, обаче, откъдето и да го погледнеш…
	… ключовете си висяха на таблото и туй то.


	Джони чу как Кърсти шумно пое въздух. Все едно излиташе „Конкорд“.
	Усети как стаята се разшири и стените се втурнаха коя накъдето свари, а Йонеса остана сам-самичък по средата.
	После Йонеса рече:
	— Да бе, да, с тях съм. Здрасти-здрасти.
	Бабичката явно се изненада.
	— Божкеее, ама как добре говориш английски само! — възкликна тя.
	— Дядо ми ме научи — рече Йонеса с остър като нож глас. — Той е ял само начетени мисионери.
	Понякога умът на Джони щракаше много бързо. Е, обикновено щракаше толкова бавно, че го хващаше срам, но сегиз-тогиз превключваше на скорост.
	— Това момче е принц — обади се той.
	— Принц Сега — представи се Йонеса.
	— Идва чак от Нинтендо — обясни Джони.
	— И влезе тук да си купи вестник — додаде Кърсти, на която в някои отношения й липсваше въображение.
	Джони бръкна в джоба си и се огледа неуверено.
	— Само дето нямаме пари — извини се той.
	— Не бе, имаме, имаме поне две ли… — понечи да възрази Кърсти.
	— Нямаме ИСТИНСКИ пари — прекъсна я Джони. — Истински значи лири, шилинги и пенсове от едновремешните, а не нашенски лири-мири и пикливи пенита…
	— Пикливи пенита? — учуди се бабичката, после ги огледа един по един, все едно се надяваше, че ако внимава достатъчно в картинката, ще проумее какво става.
	Джони изпружи врат. На тезгяха имаше останали няколко ежедневника, макар че вече беше следобед. Единият беше „Таймс“. Различаваше и датата.
	21 май 1943 г.
	— О, вземете си вестник, милички — предложи любезно бабето. — Днес надали ще успея да продам повече вестници.
	— Благодаря много — отвърна Джони, награби един вестник и заблъска другите двама към вратата.
	— Самбо! — тросна се Йонеса, веднага щом излязоха.
	— Какво? — сепна се Кърсти. — О, това ли… Не обръщай внимание. Дай ми вестника.
	— Дядо ми се е заселил тук през петдесет и втора — продължаваше Йонеса със същия гъгнив, глух глас. — Разправял ми е, че хлапетиите си мислели, че ако се измие, ще му падне чернилката.
	— Добре, виждам, че ти е кофти, но тогава просто нещата са стояли така. Сега вече е съвсем различно — взе да го успокоява Кърсти, както прелистваше страниците.
	— Това, дето му викаш „тогава“, още не е дошло — отвърна Йонеса. — Не съм малоумен. Чел съм разни стари книги. В момента се намираме във времето, когато са имали чернокожите за плашила. Да издухаме саждите и ура за империята. Тая ме нарече Самбо!
	— Виж сега — продължи Кърсти, без да откъсва очи от вестника. — Това тук ти е едно време. Тя, без да ще, нали разбираш, не че е искала да се гаври с тебе. Просто така са я учили от малка. Абе, вашата раса не може да очаква да пренапишем историята.
	На Джони му се стори, че внезапно се е набутал във фризер. Заради „Абе, вашата раса“ беше, много ясно. „Самбо“ си беше обида, не ще и дума, но „Абе, вашата раса“ беше още по-зле, защото дори не беше лична обида.
	Никога не беше виждал Йонеса по-ядосан. Пламнал от гняв. Как едно интелигентно същество като Кърсти можеше да проявява такава тъпота? Сега онова, което тя трябваше да направи, беше да каже нещо разумно.
	— Е, много се радвам, че си с нас. — Гласът на Йонеса буквално преливаше от сарказъм. — Иначе кой щеше да ми го обясни всичкото това?
	— Добре де, стига си се връзвал — подметна тя, без изобщо да вдига поглед от вестника. — Голяма работа.
	Направо да се шашнеш, помисли си Джони. Кърсти притежаваше нещо като талант да пали клечки насред фабрика за фойерверки.
	Йонеса си пое дълбоко дъх.
	Джони го потупа по ръката.
	— Тя, без да ще… нали разбираш, не че е искала се гаври с тебе — рече той. — Просто така са я учили от малка.
	Йонеса се оклюма и кимна студено.
	— Нали разбрахте, във военно време сме — обади се Кърсти. — Ето докъде се докарахме. Втората световна война. По това време тя е била много популярна. Джони кимна.
	Двайсет и първи май 1941 година.
	Вече съвсем малко хора ги беше грижа за това, което се е случило, ако изобщо знаеха нещо. Само той и библиотекарката в читалището, която му помогна да намери материали за реферата си, и още неколцина старци. В крайна сметка, това си беше древна история. От едно време. И не щеш ли — ето ти го него тук.
	И „Парадайс Стрийт“ също бе тук.
	Но нощес вече нямаше да я има.
	— Добре ли си? — смушка го Йонеса.
	Не знаеше за тази улица, докато не се натъкна на онзи стар вестник в библиотеката. И сякаш… нямаше никакво значение, че всичко онова се е случило. Да, беше се случило, но някак си не се връзваше с войната. А и на много места се бяха случили много по-страшни неща. Деветнайсет души едва ли имаха особено значение.
	Но той си беше представил как това се случва в НЕГОВИЯ град. Да си го представи му се удаде ужасно лесно.
	Старците се прибираха у дома от нивите си. Магазините затваряха. Е, прозорците нямаше да светнат заради затъмнението, но лека-полека градът щеше да заспи.
	И само няколко часа по-късно онова щеше да се случи.
	Точно тази вечер.


	Докато вървеше, Клатето пуфтеше. И страхотно се клатеше и тресеше. Не бил виновен той, че е дебел — все така разправяше. От генетиката било. Явно неговата генетика му идваше възмножко.
	Опитваше се да тича, но повечето от енергията му се хабеше в кандилкането и тресенето.
	Опитваше се и да мисли, но не му се удаваше да си избистри мозъка.
	Не се бяха пренесли назад във времето! Ония само се опитваха да го преметнат! Вечно гледаха да го преметнат! Ще се прибере, ще поседне и всичко ще се оправи…
	Е, тук той си БЕШЕ у дома.
	В известен смисъл.
	Обаче всичко беше… някак си по-дребно. Дърветата по улиците не бяха високи колкото трябва, колите също не изглеждаха както трябва. Къщите изглеждаха… по-нови. А това тук беше „Грегъри Роуд“. Беше минавал по този път един милион пъти. Като стигнеш по средата, и завиваш по…
	По…
	Някакъв човек си подкастряше плета. Беше с колосана яка и вратовръзка, а отгоре — с пуловер на зигзагообразни шарки. Освен това пушеше лула. Щом забеляза Клатето, престана да кълца и извади лулата от устата си.
	— С какво мога да ти помогна, синко? — попита той.
	— Аз… ъъ… такова… търся улица „Сийли Кресънт“ — обясни Клатето.
	Човекът се усмихна.
	— Е, аз съм съветник Едуард Сийли — представи се той, — но за такава улица не съм чувал. — Той подвикна през рамо на една жена, която плевеше цветна леха. — Ти да си чувала за улица „Сийли Кресънт“, Милдред?
	— На ъгъла расте голям кестен… — заобяснява Клатето.
	— Ние имаме кестен. — Господин Сийли посочи нещо като пръчка с две листенца на нея. После се усмихна. — Сега не е кой знае какъв, но ти само ела да го видиш след петдесет години, а?
	Клатето се втренчи във фиданката, после и в човека.
	Градината им беше голяма, а зад нея се простираше поле. Порази го фактът, че градината е широка тъкмо колкото да мине улица, ако… някой ден… някой решеше да прекара тук улица…
	— Ще дойда — обеща Клатето.
	— Добре ли сте, млади човече? — обади се госпожа Сийли.
	Клатето усети, че паниката му минава. Запасите му от паника се бяха изтощили. Все едно сънуваше. ПОСЛЕ всичко ти се струва много тъпо, но докато сънуваш, просто се оправяш някак си и това е.
	Също както когато излита ракета. Отначало — много шум и притеснения, а после заставаш на орбита, плаваш си свободно в пространството и гледаш всичко там долу под тебе, и то сякаш не е истинско.
	Усещането беше невероятно. Клатето бе прекарал голяма част от живота си в смътен страх от едно и друго. Вечно имаше нещо, което е трябвало да направи и което не е трябвало да прави. Но тук всичко това като че нямаше никакво значение. Той дори още не беше се родил — поне в известен смисъл — така че не можеше да бъде виновен за абсолютно нищо.
	— Добре съм — отвърна той. — Благодаря ви, че ме попитахте. Аз… ами, аз ще се връщам към града.
	Усещаше как двамата го сподиряха с поглед, докато вървеше обратно по улицата.
	Това БЕШЕ неговият роден град. Подсказваха му го много и всякакви неща. Но имаше и какви ли не други неща, които бяха… странни. Имаше повече дървета, по-малко къщи, повече фабрични комини и по-малко коли. И всичко беше много по-безцветно. Не изглеждаше особено забавно. Беше кажи-речи стопроцентово сигурен, че никой тук си няма никаква представа какво е това пица…
	— Ей, гус’ине — обади се дрезгав глас.
	Клатето погледна надолу.
	Отстрани на бордюра бе приседнало някакво хлапе.
	Момче беше, почти със сигурност го установи. Но късите му панталони стигаха кажи-речи до глезените, на носа му се мъдреха очила, като едното им стъкло беше затулено с амбалажна хартия, подстригвали го бяха явно със сенокосачката, а носът му течеше. Ушите му пък стърчаха.
	Никой досега не беше наричал Клатето „господин“ освен учителите, когато искаха да се заяждат с него и му викаха „господинчо“.
	— Да? — рече той.
	— Накъде е Лондон? — попита момчето. До него имаше картонен куфар, превързан с канап.
	Клатето се замисли.
	— Ей нататък — посочи той. — Абе що така няма никакви пътепоказатели?
	— Наш Рон рече, че са ги махнали, та Фриц да не се сети кое къде е — обясни момчето. Беше подредило в редичка няколко дребни камъка на бордюра до себе си. Чат-пат вземаше по камък и целеше с голяма точност тенекията на отсрещния бордюр.
	— Кой е тоя Фриц?
	Иззад очилата, окото се втренчи в него с дълбоко подозрение.
	— Фрицове наричат ГЕРМАНЦИТЕ — обясни момчето.
	— Само че на мене ми се ще да дойдат тука и да поразпердушинят малко госпожа Денсити.
	— Защо? Да не би да сме във война с германците? — попита Клатето.
	— Ти да не си американец? Татко вика, че американците би трябвало също да се бият, ама те чакали да разберат на чия страна е победата.
	— Ъъ… — Клатето реши, че май ще е най-добре за известно време да стане американец. — Да бе, да.
	— Уха! Я кажи нещо на американски!
	— Ъъ… ей ся. Републиканец. Майкрософт. Човекът Паяк. Окей?
	Тази демонстрация на презокеански произход като че задоволи дребосъка. То пак замери тенекето с камък.
	— Мама ме накара да дойда да живея при госпожа Денсити, а пък там кльопачката е пълен бълвоч! — рече момчето.
	— Ти знаеш ли, тя ме кара да пия МЛЯКО! В къщи като си пиех нормално мляко, как да е, ама тука, знаеш ли, млякото го изкарват от на кравата ЦИЦИТЕ! С очите си го видях! Водиха ни в една ферма, където нагазваш в тор до шия. А знаеш ли яйцата пък откъде излизат? Буаааа! Госпожата ни кара да си лягаме в седем, пълен ужас! Пък и ми е мъчно за мама, затова съм тръгнал към къщи! До гуша ми дойде да бъда вакуиран!
	— Ами то си боли — отвърна Клатето. — И мене са ме вакуирали, против тетанус.
	Наш Рон разправя, че било голяма веселба, като завие сирената и хукнеш да се криеш в метрото — продължаваше момчето. — Наш Рон разправя, че в училището е паднала бомба и нямало никакви часове.
	На Клатето му се стори, че е все едно какво ще отвърне. Всъщност момчето си говореше само. Поредният камък събори тенекето.
	— Опа — рече момчето. — Много ми се ще да падне бомба връз ТУКАШНОТО училище. Само се заяждат с нас, щото сме от Лондон и знаеш ли к’во, онова диване Атенбъри ми открадна шрапнела! Наш Рон ми го даде. Голяма работа е наш Рон, вечно ми намира всякакви ценни работи. Пък вие тука си нямате шрапнели, нъц, нъц!
	— Какво е това шрапнел? — поинтересува се Клатето.
	— Абе ти наред ли си? Парчета от бомба! Наш Рон ми рече, че Алф Харви си бил направил цяла колекция и имал парче от „Хайнкел“! Наш Рон вика, че Алф Харви си бил намерил истински нацистки пръстен с истински нацистки пръст вътре! — Момчето се загледа замечтано, сякаш несправедливо го бяха лишили от неописуеми съкровища. — Хм! Наш Рон вика, че другите хлапета от улицата вече са се върнали, и тъй като се смятам за достатъчно голям, съм тръгнал да си ходя и аз.
	Клатето никога не беше залягал особено над историята. Що се отнася до неговото мнение по въпроса, историята беше нещо, което се случва на другите.
	Той смътно си спомняше някакво телевизионно предаване, в което показаха филм, сниман по времето, когато хората са били толкова бедни, че можели да си позволят да бъдат само черно-бели.
	Дечица с етикети, окачени на вратовете, които чакаха по разни гари. И всичките възрастни до един с шапки…
	Евакуация — това беше. Изпращали са ги от големите градове, за да не ги бомбардират — такъв беше смисълът на думата.
	— Коя година сме? — попита той.
	Момчето го погледна изкосо.
	— Ма ти си шпионин! — възкликна то и се изправи. — Нищичко за нищичко не знаеш! Не си американец, щото съм виждал американци на снимка. Щом си американец, къде ти е пищовът?
	— Я не се прави на тъп, не всички американци носят пищови — скастри го Клатето. — Много от тях нямат оръжие. Е… поне има и такива, дето нямат.
	— Наш Рон вика, че във вестника пишело нещо за германски парашутисти, дето скачали, маскирани като монахини. — Момчето заотстъпва назад. — На мене ми се струва, че ти може да си и парашутист, ако има такива огромни парашути.
	— Добре де, англичанин съм — призна си Клатето.
	— О, тъй ли? А как се казва министър-председателят?
	Клатето се поколеба.
	— Това май не сме го учили още — оправда се той.
	— За да знаеш кой е Уинстън Чърчил, няма нужда да си го учил в училище! — презрително отсече момчето.
	— Хайде стига си ме изпитвал! — възропта Клатето. — Едно знам със сигурност — никога не сме имали чернокож министър-председател!
	— Ама ти НИЩО не знаеш! — озъби му се момчето и грабна очукания си куфар. — И си дебееел!
	— Не съм длъжен да вися тук и да те слушам — рече Клатето и тръгна надолу по улицата.
	— Шпионин, шпионин, шпионин! — подвикна подире му момчето.
	— О, я млъквай!
	— И глей как се тресеш като пача! Виждал съм го оня, Гьоринг, на кинопреглед! Същият си като него! И дрехите ти глей к’ви са смешни! Шпионин, шпионин, шпионин!
	Клатето въздъхна. Свикнал беше с подобни неща, но напоследък не чак толкова, защото навремето беше само дебел, а пък сега беше висок и дебел.
	— Ти пък си тъп — рече му той. — Аз поне мога да отслабна.
	Хапливият му сарказъм обаче не помогна.
	— Шпионин, шпионин, шпионин! Мръсен, гаден фашист!
	Клатето се опита да ускори ход.
	— Ще кажа на госпожа Денсити и тя ще се обади на наш Рон и той ще дойде и ще те арестува! — кресна момчето, като подтичваше подире му.
	Клатето се мъчеше да ускори ход.
	— Той наш Рон има пищов!
	Един колоездач бавно премина покрай тях.
	— Тоя е шпионин! — посочи момчето с пръст Клатето. — Аз го арестувам и ще го водя на наш Рон!
	Мъжът само се усмихна на Клатето и натисна педалите.
	— Наш Рон разправя, че вие, шпионите, изпращате съобщения на фашистките подводници по морзовата азбука. С фенерчета! — подвикна момчето.
	— Морето е на цели двайсет мили оттук — отвърна Клатето, който вече кажи-речи тичаше.
	— Можеш да застанеш нависоко и да святкаш! Предател, предател, предател. Шпионин, шпионин, шпионин.


	Абсолютна тъпотия, мислеше си Бигмак, докато съзерцаваше двете струи пара пред себе си.
	Кой идиот беше измислил тая кола без серво усилване на волана и без синхронизирани предавки, със спирачки, задействащи се с жило? Та той всъщност направи услуга на света, като разкара тая кола от пътя! Подкара я по тротоара, прегази цветята в градинката и се блъсна в голямата каменна чешма.
	Всъщност стълбовете пара си бяха много красиви. В тях проблясваха мънички дъги.
	— Ей — обади се глас, докато някой отваряше вратата на колата, — какво става тук?
	— Май си фраснах главата — обясни Бигмак.
	Една голяма лапа обхвана китката му и го издърпа от колата. Бигмак погледна двете кръгли лица, на чиито чела направо си беше изписано „полицай“. Имаше място да се изпише и още какво ли не. Доста широчки лица бяха.
	— Това е колата на доктор Робъртс — рекоха в един глас двамата. — А ти, момчето ми, си го загазил яко. Как се казваш?
	— Саймън Ригли — смънка Бигмак. — Госпожица Партридж ме знае…
	— Така ли? А тя пък коя е?
	Бигмак примига срещу двете лица, които, чудно как, се сляха в едно.
	Госпожица Партридж всъщност му харесваше. А иначе беше гаднярка. Двамата социални работници, които по-рано се занимаваха с Бигмак, бяха решили, че за всичко е виновна лошата компания, докато госпожица Партридж му беше дала съвсем ясно да разбере, че ако зависеше от нея, е щяла да го удуши още в люлката. Такъв човек можеш да го УВАЖАВАШ. Подобни хора не те карат да се чувстваш като някакъв безполезен смотаняк.
	Нещо се размърда в паметта му.
	— Сега кога сме? — попита той и се потърка по главата.
	— Можеш да започнеш с това да ми обясниш къде живееш… — наведе се към него полицаят. Нещо в Бигмак го притесняваше. — Какво искаш да ми кажеш с това кога сме сега?
	— Коя година сме?
	Полицаят беше категоричен относно това как да се действа с крадците на коли, но крадците на коли обикновено знаеха коя е сегашната година.
	— Четирийсет и първа — отвърна той и се изправи. После присви очи. — Кой е капитанът на английския национален отбор по крикет?
	Бигмак примига.
	— К’во? Отде да знам!
	— Кой спечели състезанието по гребане миналата година? Оксфорд или Кеймбридж?
	— Какво грабене?
	Полицаят пак го изгледа.
	— А това на колана ти какво е?
	Бигмак отново примига и погледна надолу.
	— Не съм го свил! — оправда се той. — Та това е най-прост транзистор.
	— А тая жица, дето ти влиза в ухото?
	— Я не се прави на тъп. Слушалка на уокмен, нищо повече.
	Ръката на полицая се стовари върху рамото му с онова „туп“, което означаваше, че няма да го остави на мира така лесно.
	— Идваш с мене, Фриц — рече той. — Аз да не съм вчерашен!
	Мозъкът на Бигмак най-после се поизбистри. Той огледа униформата, после насъбралата се тълпа отзад и започна да осъзнава, че е сам-самичък и далеч-далеч от къщи.
	— И аз не съм вчерашен — рече той. — Това ще ви помогне ли с нещо?


	Джони, Кърсти и Йонеса бяха седнали в една градинка. Доколкото Джони можеше да прецени, тя се намираше там, където един ден щеше да мине околовръстното и „островчето“. Сега там имаше пейка и известно количество здравец.
	— Довечера ще взривят „Парадайс Стрийт“ — съобщи Джони.
	— Това къде е? — попита Йонеса.
	— Тука. Там, където е Спортният център… Искам да кажа, където ще бъде — поправи се той.
	— Никога не съм чувал за такава улица.
	— Аз нали ти казах! Бомбардирали са я. И знаете ли кое е смешното?
	— Какво смешно може да има изобщо? — обади се Кърсти.
	— Станало е по погрешка! Германците са искали да бомбардират големите складове в Слейт! Обаче нещо се объркали и времето се развалило, и те като забелязали релсите тук, си изсипали всичките бомби и си заминали. Тази нощ всички хора си спели кротко, защото сирените не се включили навреме!
	— Добре де, добре, знам, и преди си ми разказвал, и за Адолф и Сталин също. Всичко това е много тъжно, но няма защо да се впрягаш — рече Кърсти. — Това е история. В историята стават такива работи.
	— Ти не ме ли слушаш какво ти говоря? Това ОЩЕ НЕ СЕ Е СЛУЧИЛО! Ще се случи ДОВЕЧЕРА!
	Те се втренчиха в здравеца.
	— Защо не се връщаме вече? — обади се Кърсти. — От ЦЯЛА ВЕЧНОСТ висим тук!
	— Откъде да знам? — отвърна Джони. — Може би колкото по-назад си се върнал във времето, толкова по-дълго се задържаш там, където си попаднал.
	— А ние съвсем случайно попаднахме точно във време, за което ти знаеш толкова много — обади се Йонеса. — Вижда ми се малко странно.
	Тъкмо това притесняваше и Джони. Всичко МУ СЕ СТРУВАШЕ истинско, но може би той просто беше превъртял и повлякъл всички подир себе си.
	— На мен съвсем определено не ми се стои тук — рече Йонеса. — Да бъда малкият черен Самбо… е, не съм си представял така живота.
	Джони се изправи и сграбчи дръжките на количката.
	— Отивам да видя „Парадайс Стрийт“ — заяви той.
	— Ама че кофти идея — обади се Кърсти. — Казах ти, каквото и да направиш, това се отразява на бъдещето.
	— Само ще хвърля едно око.
	— Сериозно? Да ти кажа, много ми е трудно да го повярвам.
	— Тя е права — опита се да я подкрепи Йонеса. — С Времето шега не бива. Четох една книга, където някакъв се върна назад във времето и стъпка един… един динозавър и цялото бъдеще се промени.
	— Динозавър ли? — учуди се Кърсти.
	— Май че динозавър беше. Може би е имало и съвсем мънички динозавърченца.
	— Ъхъ. Или пък онзи е бил доста мощен — предположи Кърсти.
	Количката заподскача по тротоара, изтрополи през шосето и задрънка по отсрещния тротоар.
	— Какво смяташ да правиш? — попита Кърсти. — Да чукаш по хорските врати и да викаш „Извинете, ама довечера едни бомбардировачи ще бомбардират тая улица“, така ли?
	— Че защо не?
	— Защото ще те приберат на топло, затова — обясни му Йонеса.
	— Точно така — подкрепи го Кърсти. — Ще стане същото като с онзи, дето стъпкал Йонесовия динозавър.
	— Абе като се замислих, то май че беше някакво насекомо — поправи се Йонеса. Както и да е, нищо не можеш да направиш. Станало е вече — иначе откъде ще го знаеш? С историята шега не бива.
	Количката спря толкова внезапно, че те и двамата се нахакаха в гърба на Джони.
	— Всички така приказват — възкликна той. — ТЪПО е! Ако забележите, че някой ще го сгази кола, ще си стоите и ще гледате, защото е писано да стане, така ли? Всичко, което правим, променя бъдещето — през цялото време. Така че трябва да правим КАКВОТО ТРЯБВА.
	— Не крещи, хората ни гледат — скастри го Кърсти.
	Количката отскочи от бордюра и се заклатушка по чакълената настилка. Вече бяха отминали центъра на града.
	И ето че стигнаха до „Парадайс Стрийт“.
	Не беше много дълга улица. От двете и страни имаше само по десетина къщи с тераси, прозорците на някои бяха заковани с дъски. Краят й опираше в дървената порта на фабрика. Навремето портата била боядисана в зелено, но годините и климатът бяха я пребоядисали в мъхесто сивкаво.
	Някой бе изрисувал с тебешир футболна врата и една сюрия хлапета гонеха наоколо топката.
	Джони ги гледаше как се боричкат и се фаулират така, че настървението им би възрадвало сърцето на всеки треньор.
	Някъде по средата на улицата един младеж поправяше мотоциклет. Топката изскочи изпод едно гъсто меле, тресна по кормилото и за малко да събори мотора.
	— Ей, калпазани! — скара им се младежът и им подхвърли топката.
	— Ти никога не си споменавал какво е станало с децата — обади се Кърсти толкова тихичко, че Джони едва я чу.
	Той сви рамене.
	— И ВСИЧКО ли ще бъде разрушено? — попита Йонеса.
	Джони кимна.
	— В местния вестник не даваха кой знае какви подробности — обясни той. — Нарочно са го правели, в случай че врагът го прочете. Всичко е било свързано с едно нещо, на което са му викали военновременни изпитания. Нали разбирате… да не позволяваш на врага да разбере, че те боли. Имаше снимка на една жена, вдигнала палец, сякаш казваше „Блекбъри ще издържи, Хитлер!“, но в първите няколко години за бомбардировката не се е пишело нищо.
	— Искаш да кажеш, че властите са я потулили? — попита Кърсти.
	— Звучи логично — обади се мрачно Йонеса. — Искам да кажа, няма да обявиш на врага „Ей, не ударихте точно в целта, я се пробвайте пак!“.
	Топката тресна по портата на фабриката и тя издрънча. Изглежда, нямаше отделни отбори. Топката просто се риташе напосоки от този, който свари.
	— Не виждам какво бихме могли да НАПРАВИМ — рече Кърсти. Гласът й сега звучеше напрегнато.
	— Какво?! Че нали преди малко ми разправяше, че НЕ БИВАЛО да се меся по никой начин! — възкликна Джони.
	— Но когато видиш хора, вече е друго, нали?
	— Така е.
	— Предполагам, че ако просто кажем на някой, това с нищо няма да помогне.
	— Сигурно ще викнат „Ти пък откъде знаеш?“ и после ще те разстрелят като шпионин — предположи Йонеса. — Тук шпионите са ги разстрелвали.


>	Глава 7
>	Хеви метнал

	Мъжът в зеленикавата униформа въртеше ли, въртеше транзистора на Бигмак в ръце.
	Бигмак го наблюдаваше нервно. В стаята имаше сержант от полицията, но Бигмак си познаваше полицаите. Само че на вратата пазеше войник, а в кобура му имаше пистолет.
	А пък другият военен, който седеше в стаята, имаше уморен вид, но гледаше много навъсено. Не че Бигмак загряваше бързо, но вече му беше просветнало, че този път няма да му се размине с предупреждение.
	— Нека започнем отначало — обади се седналият военен, представил се като капитан Харис. — Името ти е…
	Бигмак се поколеба. Искаше му се да каже „Обадете се на госпожица Партридж и тя ще ви обясни — не съм виновен аз, защото според нея съм социално неприспособим“, но физиономията на капитана му подсказваше, че това ще е крайно несполучлив ход.
	— Саймън Ригли.
	— И казваш, че си на четиринайсет години и живееш в… — капитан Харис погледна бележките си — в „блок“ който бил тука наблизо.
	— Лесно се вижда — рече Бигмак с най-услужливия си тон. — Така де, ако го имаше.
	Капитанът и полицейският сержант се спогледаха.
	— Но него го няма, така ли? — попита капитанът.
	— Да. Не знам защо — отвърна Бигмак.
	— Обясни ми пак какво точно е „Хеви Метнал“ — рече капитанът.
	— Ами група. Свирят нео-пънк-траш — обясни Бигмак.
	— Та, казваш, нещо като оркестър? Свирят музика?
	— Ъъ, мммда — съгласи се Бигмак.
	— И значи може би сме ги чували по радиото?
	— Според мен едва ли — отвърна Бигмак. — Последният им сингъл се казваше „Ще ти откъсна главата и ще плюна в дупката аз“.
	— Ще ти откъсна главата… — обади се полицаят, който си водеше бележки.
	— … и ще плюна в дупката аз — услужливо допълни Бигмак.
	— Този твой часовник с тия цифри — рече капитанът. — Гледам, че има и разни копченца. Какво ще стане, ако ги натисна?
	Полицаят се опита да се поотмести.
	— Топа отляво палва една лампичка, така че да виждаш в тъмното — обясни Бигмак.
	— Така ли? И защо ти е да виждаш в тъмното?
	— Ами например като се събудиш посред нощ и искаш да разбереш колко е часът? — предположи Бигмак, след като прекара сума ти време в дълбок размисъл.
	— Ясно. Ами другото копче?
	— О, с него разбираш колко е часът в разни други страни.
	Изведнъж на всички като че им стана много интересно.
	— В коя страна по-точно? — остро попита капитанът.
	— Нагласен е на Сингапур — обясни Бигмак.
	Капитанът си го записа много внимателно. Сержантът си го записа на бележка и я залепи на каишката на часовника. После капитанът вдигна якето на Бигмак.
	— Как се произвежда тази материя?
	— А, това го знам — отвърна Бигмак. — Чел съм. Смесваш разни химикали и получаваш найлон. Много просто.
	— С камуфлажен десен — добави капитанът.
	Бигмак облиза устни. Беше сигурен, че си е навлякъл страхотна беля на главата, така че нямаше смисъл да се преструва.
	— Ами, то е просто за да изглеждаш по-корав — обясни той.
	— Корав. Разбирам — рече капитанът, ала погледът му изобщо не издаваше дали разбира или не. Той вдигна якето за яката и посочи двете думи, изписани — доста размазано — с химикалка на гърба.
	— Кои точно са СКИНОВЕТЕ ОТ БЛЕКБЪРИ? — попита той.
	— Ъъъ… ми аз и База и Сказ. Ъъъъ… такова… скинари де. Нещо като банда…
	— Банда значи — рече капитанът.
	— Аха.
	— Скинари…?
	— Ъъъ… такова… косата — обясни Бигмак.
	— На мене ми прилича на най-обикновено войнишко подстригване — обади се сержантът.
	— Ами тия — посочи сержантът свастиките от двете страни на надписа. — Емблемите на бандата, така ли? Също с цел да изглеждате… корави?
	— Ъъъ… ми то тва е… нали разбирате… Адолф Хитлер и въобще — поясни Бигмак.
	Всички се бяха вторачили в него.
	— Ама то е само за украса — додаде Бигмак.
	Капитанът пусна якето много бавно.
	— Няма за какво толкова да се връзвате — опита се да ги успокои Бигмак. — Там, откъдето идвам аз, можеш съвсем спокойно да си купиш от магазина какво ли не, например ножове като на Гестапо…
	— Достатъчно! — прекъсна го капитанът. — А сега ме чуй добре. За тебе ще е по-лесно, ако веднага си признаеш. Искам да знам името ти, имената на свръзките… Всичко. Всеки момент ще пристигне отряд от щаба, а те не са търпеливи като мене, разбра ли ме?
	Той се изправи и започна да прибира собствеността на Бигмак — цялата налепена с етикетчета — в една торба.
	— Ей, ама това са моите неща — измърмори Бигмак.
	— Пратете го в ареста.
	— Не можете да ме арестувате само заради някаква си таратайка…
	— Но за шпионаж можем — възрази капитан Харис. — И още как!
	И излезе от стаята.
	— За шпионаж?! — недоумяваше Бигмак. — Мен?!
	— Ти от Хитлерюгенд ли си? — подметна небрежно сержантът. — Гледах ваш’та пасмина по кинопрегледа. Размахвахте разни факли. Гадни копеленца, помислих си. Същите като скаутите, ама лоши.
	— Не шпионирам за никого! — изкрещя Бигмак. — Даже не знам как се шпионира! А пък Германия хич не ми харесва! Брат ми го изгониха от Мюнхен, задето подредил някакъв техен футболен запалянко с летва от скеле, макар че онзи си търсел белята!
	Но дори това кораво като камък доказателство за антигермански чувства като че ни най-малко не трогна сержанта.
	— Може и да те разстрелят, да знаеш — рече той. — За престъпление против държавата.
	Вратата все още беше отворена. Бигмак чуваше шумовете от коридора. Някой говореше по телефона в далечна стая.
	Бигмак не беше атлет. Ако съществуваха Олимпийски игри за преносители на извинителни бележки, той със сигурност щеше да влезе в националния отбор на Великобритания. И щеше да стане шампион по скатаване в съблекалнята и по тичане на доктор.
	Но ботушите му удариха в пода и той се изстреля като ядрена ракета от стола. Метна се покрай рамото на полицая и хукна да бяга. Страхът му придаде ускорение като на супермен. Госпожица Партридж можеше и да подмята хапливи забележки, но на нея не й позволяваха да използва куршуми, колкото и да й се искаше.
	На прага сниши глава и се хвърли в атака. Корав череп имаше. Нахака се в нечий корем, някъде около колана. Разнесоха се викове и трясък.
	Видя празно пространство и хукна нататък. Пак се разнесе трясък и някакъв телефон се стовари на пода. Някой му кресна да спре, иначе щял да стреля.
	Бигмак изобщо не спря да се огледа. Надяваше се само на това, че чифт кубинки от деветдесетте години, които брат му фактически си беше купил съвсем легално от някакъв, който имал цял камион от тях, ги бива МНОГО ПОВЕЧЕ за измъкване и бягане от огромните полицейски ботуши.
	А онзи, дето му крещеше да стои или щял да стреля…
	… стреля.
	Нещо рече „Трясссс!“ и „Дръннн!“ току пред Бигмак, но той зави по един коридор, притича под протегнатите ръце на друг полицай и се озова в някакъв двор.
	Един полицай бе застанал до някакъв древен велосипед — огромно возило, което изглеждаше като направено от заварени една за друга канализационни тръби.
	Бигмак се стрелна покрай полицая, метна се на седлото и натисна педалите.
	— Ей, к’во правиш, бе…
	Гласът на полицая заглъхна зад гърба му.
	Велосипедът зави в алеята зад гарата. Улицата беше калдъръмена. А седлото — от корава кожа. Панталоните на Бигмак — много тънки.
	— Нищо мудно, ме всичките са такива оклюмали — помисли си той, докато се мъчеше да кара прав.


	— Предател, предател, предател. Шпионин, шпионин, шпионин.
	— Млък бе! — сряза го Клатето. — Що не си ходиш в Лондон?
	— СЕГА не съм се разбързал за Лондон — отвърна момчето. — По ми е интересно да ловя шпиони ТУКА.
	Пак се бяха върнали в центъра на града. Момчето се мъкнеше след Клати и го сочеше с пръст на минувачите. Честно казано, като че никой нямаше намерение да го арестува, обаче го гледаха странно.
	— Брат ми Рон е ПОЛИЦАЙ — рече момчето. — Той ще дойде от Лондон и ще те застреля с ПИСТОЛЕТА!
	— Разкарай се!
	— Дума да не става!


	В началото на „Парадайс Стрийт“ имаше църквичка. Според Йонеса беше неконформистки параклис. Имаше затворен, мокър неделен вид. Двете застаряващи вечнозелени дървета от двете страни на вратата изглеждаха така, че на човек му идеше да грабне една метла и да отупа саждите от листата им.
	Тримата седяха на стълбището и гледаха към улицата. Една жена бе излязла навън и усърдно търкаше прага на къщата си.
	— Параклисът бил ли е разрушен? — попита Кърсти.
	— Искаш да кажеш, ще бъде ли. Не, според мен не.
	— Жалко.
	— Стои си… искам да кажа, че през деветдесет и шеста си е там — обади се Йонеса. — Само че го използват за разни други работи. Нали разбираш, курсове по аеробика и тем подобни. Знам, защото всяка сряда ходя там на народни танци. Ще ходя, искам да кажа.
	— Ти? — изуми се Кърсти. — ТИ играеш народни танци?! Оня танц с прътите и звънците… ТИ?!
	— Защо, нещо не е наред ли? — попита студено Йонеса.
	— Ами… неее…, разбира се, че не, но това не е много характерно за хора с твоя…
	Йонеса я остави да се погърчи малко и додаде:
	— Ръст?
	Думата се стовари като гира. Кърсти си затвори устата.
	— Да — хлъцна тя.
	Още една жена излезе навън — съседката на онази, дето си търкаше прага, и започна да търка СВОЯ праг.
	— И какво ще ПРАВИМ? — обади се Кърсти.
	— Чакай, мисля — отвърна Йонеса.
	Нейде в далечината звънна камбана и продължи да звъни.
	— И аз мисля — обади се Джони. — И ето какво се сетих: не сме виждали Бигмак от цяла вечност.
	— Много хубаво — обади се Кърсти.
	— Не е изключено да си е навлякъл някоя беля — поясни Джони.
	— Какво искаш да кажеш с това „не е изключено“? — попита Йонеса.
	— Клатето, и него не сме го виждали — продължи Джони.
	— О, нали го знаеш Клатето. Сигурно се скатава някъде.
	Още една жена излезе пред дома си от другата страна на улицата и се включи в конкурса за най-излъскан праг. Кърсти се изправи.
	— Защо се държим като пълни нещастници? — попита тя.
	— Нали сме хора от деветдесетте! Все трябва да можем да измислим нещо! Можем да… да…
	— Да се обадим на Адолф Хитлер — предложи Йонеса.
	— Не помня телефона му, ще ме прощавате, но в швабския указател НЯМА КАК да не го пише.
	Джони се взираше мрачно в количката за пазаруване. Не бе очаквал, че пътуването във времето ще се окаже толкова мъчно нещо. Сети се за всички онези пропилени учебни часове, през които е могло да му обяснят как например се действа, ако някоя откачалка ти натресе количка, пълна с време.
	Но в училище човек не можеше да научи нищо, което да му е от полза в реалния живот. Вероятно в нито един учебник не се обясняваше какво да правиш, ако излезе, че комшията ти е Елвис Пресли.
	Погледна надолу по „Парадайс Стрийт“ и усети как Времето струи покрай него. Йонеса и Кърсти се стопиха в далечината. УСЕЩАШЕ, че са там, ала ефирни като сън — а светлината на деня угасна, футболистите се прибраха, духна вятър, от югозапад заприиждаха облаци, градът заспа, бомбардировачите долетяха от изток и над къщите, нивичките, хората, нарисуваната с тебешир футболна врата и хубавите чисти бели прагове рукна огнен дъжд…


	Капитан Харис въртеше в ръце часовника на Бигмак.
	— Невероятно — обади се той. — А тука пише „Произведено в Япония“.
	— Злодейски хитро — обади се сержантът.
	Капитанът вдигна транзистора.
	— Пак японски — отбеляза той. — Защо? Защо го пишат това отзад? Ето, виж тука. Произведено в Япония.
	— Аз пък си мислех, че те произвеждат само ориз — рече сержантът. — Така разправяше баща ми. Ходил е там.
	Капитан Харис набута едната миниатюрна слушалчица в ухото си и натисна някакво копче. Вслуша се в свистенето, на чиято честота след четирийсет и осем години щеше да се чува радио Блекбъри, и кимна.
	— Прави НЕЩО. — Той докосна с палец копчето за сменяне на станциите и примига.
	— Хоум Сървис! Ясно като камбана!
	— Можем да го отворим като нищо — обади се сержантът.
	— Не — възрази сержант Харис. — Трябва да го изпратим в Министерството. Да го погледнат мъжете в бяло. Откъде да намерим такива клапи, че да му паснат? Къде му е антената?
	— Миниатюрни краченца — обади се сержантът.
	— Какво?
	— Така разправяше татко за японките. Имали миниатюрни краченца. Може пък и ръцете им да са дребни. Абе, просто ми хрумна. — Сержантът се опита да поразшири технологичните си разсъждения. — И да ги бива да правят разни дреболийки? Нали разбираш, като кораби в шишета например.
	Капитанът върна транзисторчето в кутията.
	— Виждал съм как ги правят — продължаваше сержантът, който все още гореше от желание да помогне с нещо. — Взимаш значи едно шише и после голяма макара от много тънък конец…
	— Този тук е най-добрият актьор, който някога съм виждал, да знаеш! — прекъсна го капитан Харис. — Направо като нищо ще си те заблуди, че си е най-обикновено глупаво момченце! Ама тия неща тук… Направо не мога да повярвам. Всичко е толкова… странно.
	— Пратили сме цялата полиция подире му — рече сержантът. — А пък инспекторът извика армията от Уест Ъндъртън. За нула време ще го хванем.
	Капитанът залепи кутията с тиксо.
	— Искам това да се охранява — нареди той.
	— Ще го наглеждаме в главната канцелария.
	— Не. Искам да е на сигурно място.
	— Добре, има една празна килия. Всъщност тя в момента е заета, но скоро ще се освободи.
	— Не. Нещо по-сигурно.
	Сержантът се почеса по ухото.
	— Ами шкафът за загубени вещи… — рече най-накрая той. — Обаче вътре има много важни…
	— Шкафът за загубени вещи! Вие сейф нямате ли?
	— Нямаме.
	— Ами какво ще стане, ако намерите британската кралска корона в канавката?
	— Тутакси ще я приберем в шкафа за загубени вещи — не се поколеба дори за миг сержантът. — И после ще звъннем на краля. Виж сега, вратата е много здрава и дебела и има само един ключ, който е у мен.
	— Добре тогава, извади каквото има там вътре и го сложи в някоя килия, а кутията заключи в шкафа.
	— На главния инспектор това няма да му хареса. Изгубените вещи са много важно нещо.
	— Кажи му, че ще му съдействаме най-приятелски, или ако предпочита, началникът на полицията ще му звънне след две минути. — Капитан Харис положи ръка върху слушалката. — Е, кое си избираш?
	Сержантът беше видимо притеснен.
	— Сериозно ли говорите, сър?
	— О, да!
	— Това нещо няма да рече „бум“ или нещо такова, нали?
	— Не съм много сигурен. Според мен не.
	Пет минути по-късно сержантът слезе долу при килиите с отчаяна физиономия, нарамил всичко, което извади от шкафа. Остави го на една пейка в коридора и бръкна в джоба за ключа. После дръпна капандурата на вратата на една килия.
	— Добре ли си, бабче?
	— Така си мислиш ти! Къв син молив бе? Ама момчето си го бива, нали така, гусин Шадуел?
	— Да, да — рече сержантът и отвори вратата.
	Старицата седеше на леглото. Беше толкова дребничка, че краката й висяха цяла педя над земята. В скута й се беше изтегнал котарак. Щом видя сержанта, котаракът изръмжа — бавно, все по-силно ръмжене, което предполагаше, че само някой да се пробва да му посегне, ще има дълго да си ближе раните.
	Сержантът отдавна вече беше спрял да се чуди как така тоя котарак успява да се промъкне в килиите. Всеки път се случваше така. Прозорците бяха прекалено тесни, през вратата съвсем сигурно нямаше как да мине, но всеки път, когато приберяха бабичката, на сутринта котаракът се оказваше при нея.
	— Закуси вече, а?
	— Скариди от хиляда години — отвърна щастливо госпожа Тахион.
	— Добре. Значи сега идваш с мен. Времето днес е много хубаво — рече сержантът.
	— Светии ми бе, сополанко — изправи се госпожа Тахион и послушно закрета след него.
	Сержантът поклати тъжно глава. Старицата се повлече подире му през двора на участъка, където под брезента, който сержантът беше метнал отгоре и предната вечер, чакаше телена количка, натоварена с торби.
	Госпожа Тахион я погледна.
	— Никой нищичко ли не е свил? — попита подозрително тя.
	Такава си е, помисли си сержантът. Гледаш я, луда за връзване, а после изведнъж ти резне някое изречение, както бръснач — коприна.
	— Хайде пък и ти, миличката ми, като че някой ще ти барне тия… — рече той с възможно най-любезния тон.
	— Трупнеш ли точки, печелиш наградата. Фуражки с фуражки.
	Сержантът бръкна под количката и извади чифт ботуши.
	— На майка ми са — обясни той. — Искаше да ги изхвърли, ама аз си рекох, кожата още си я бива…
	Госпожа Тахион ги грабна от ръката му. Само за секунди те се намериха някъде сред струпаните в количката торби.
	— Малък номер са за мъж — обяви госпожа Тахион.
	— Да, шести номер са — рече сержантът.
	— Ах, Бисто. Животът е страхотно нещо, ако не му се даваш, ама то сега те вече са турили там мост.
	Сержантът погледна количката.
	— Хич не ми го ражда главата откъде го мъкнеш всичкото това — рече той. — От какво са направени тия торби бе, мойто момиче? Прилича ми на гума ли, на що ли…
	— Обли Обли Об. Бииииип! — обади се госпожа Тахион. — Казах им аз, ама кой ще ти слуша някакъв си чайник к’ви ги дрънка! Уха!
	Сержантът въздъхна, бръкна в джоба си и извади петаче.
	— Вземи си едно чайче и кифла — подаде й го той.
	— Фуражки с фуражки. Така си мислиш ти — рече госпожа Тахион и го пое.
	— А, няма нищо.
	Сержантът тръгна обратно към полицейския участък. Беше СВИКНАЛ с госпожа Тахион. В студените нощи понякога чуваше как на стъпалата отвън издрънчава бутилка от мляко. Технически погледнато, това си беше престъпление и означаваше, че госпожа Тахион си търси топло местенце да пренощува.
	Не през ВСЯКА студена нощ обаче. Това го озадачаваше, ала грешка нямаше. Миналата зима клинчът се задържа доста дълго време и момчетата вече бяха започнали да се притесняват. Направо си отдъхнаха, когато чуха дрънченето на строшено стъкло и бойния вик „Казах им аз! Така си мислиш ти!“. Госпожа Тахион току се появяваше и току изчезваше, никой не я знаеше откъде идва и нямаше как да разберат къде ходи…
	Светни ми бе, сополанко? Луда за връзване, грешка няма.
	Обаче… странна работа. Такова де, като й дадеш нещо, после имаш чувството, че тя ти е направила услуга.
	Чу трополенето на количката зад гърба си, а после изведнъж стана тихо.
	Обърна се. Количката и госпожа Тахион бяха изчезнали.


	Джони усещаше ТУКАШНОСТТА на „тук“. Всичко онова щеше да се случи ТУК, а не в някоя далечна страна, пълна със странни имена и чуждоземни хора с големи мустаци, които крещят разни лозунги.
	Щеше да се случи ТУК, където имаше обществени библиотеки, пътеки тип зебра и хора, които играят на тото едно.
	Бомбите щяха да пробият покривите и таваните, да паднат чак в избите и всичко щеше да стане бяло.
	И всичко това щеше да се случи, защото, както каза Йонеса, вече се беше случило. Щеше да се случи и той не можеше да го предотврати, защото дори и да намереше начин да го предотврати, нямаше да знае, че се е случило, нали така?
	Може би госпожа Тахион събираше Време. По някакъв начин, който не можеше да изкаже съвсем добре с думи, Джони чувстваше, че Времето не е просто нещо, което се вижда на часовниците и календарите, а е и нещо, което живее в главите на хората. И ако това означаваше, че трябва да мислиш по този начин, нищо чудно, че приказките й бяха като на луда.
	— Добре ли си? — обади се далечен глас.
	По някакво чудо развалините отново се превърнаха в къщи, светлината светна, топката се тресна о вратата в топлия следобеден въздух.
	Кърсти размахваше ръка пред лицето му.
	— Добре ли си?
	— Аз, такова… просто се бях отнесъл.
	— Много мразя, като изключиш така.
	— Извинявай.
	Джони се изправи.
	— Не сме се върнали тук по случайност — рече той. — Напоследък много мислих за случилото се довечера и най-накрая се озовахме тук тъкмо навреме. Не зная защо. Но трябва да направим нещо, дори и да не можем да направим нищо. Затова аз ще…
	Иззад ъгъла изскочи един велосипед. Подскачаше нагоре-надолу по калдъръма, а силуетът, който го яздеше, представляваше размазано петно. Велосипедът издрънча и се закова точно пред тях.
	Те се облещиха срещу велосипедиста. Така трепереше, че не можеше да застане на фокус.
	— Бигмак?
	— Ъъ… ъъ… ъъ…
	— Колко пръста ти показвам? — обади се Кърсти.
	— Дд… дддеветнайсет? Скрийте колелото!
	— Защо? — попита Кърсти.
	— Нищо не съм направил!
	— Аха — разбиращо кимна Йонеса. — Значи така, а?
	Той вдигна колелото и го набута в омацания със сажди храсталак.
	— Как така? — обади се объркано Кърсти.
	— Бигмак никога нищо не прави — обясни Джони.
	— Точно така — съгласи се Йонеса. — Няма такъв човек в цялата вселена, който да си е навличал толкова неприятности заради неща, които не е направил на места, на които не е бил, и поради това, че изобщо не е виновен той.
	— Ттте… те стреляха по мене!
	— Уха! — обади се Йонеса. — Този път май нищото, дето не си го направил, ще да е много голямо нищо!
	— Аз… такова, значи, тая кола…
	Звънът, който Джони беше чул преди малко, се разнесе пак, този път иззад къщите.
	— Т’ва е полицейска кола! — подскочи Бигмак. — Пробвах да ги прекарам по стръмното на „Харолд Уилсън Драйв“, ама стръмното го нямаше! И един стреля по мене! С истинско оръжие. Войниците не бива да стрелят по хората!
	Набутаха разтреперания Бигмак в противните храсти. Кърсти го наметна с шлифера си, та да престане да трепери.
	— Добре, играта свърши. Казах, играта свърши! — изпъшка той. — Давайте да се вдигаме оттука, а? Давайте да си ходим!
	— Според мен трябва да се опитаме да кажем на хората за бомбите — обади се Джони. — Току-виж някой ни послушал.
	— И ако те питат откъде знаеш, какво ще им кажеш — че си дошъл тук от деветдесет и шеста, така ли?
	— Може например… нали разбираш… да напишеш бележка — предложи Йонеса. — И после да я пуснеш в нечия пощенска кутия.
	— Да бе, да — нахъса се Кърсти. — И какво ще им напишем? „Излезте на дълга разходка“? Или „Сложете си по-твърдичка шапка“?
	Забеляза как я гледаше Джони и млъкна.
	— Извинявай. Не исках да кажа това.
	— Клатето! — възкликна Йонеса.
	Обърнаха се. Клатето се носеше откъм улицата. Това, бягането, му струваше доста мъки на Клатето, но хукнеше ли веднъж, внушаваше ужасяващото впечатление, че нищо на света не може да го спре.
	Забеляза ги и смени посоката.
	— Ух как се радвам да ви видя! — изпухтя той. — Давайте да се омитаме оттука! Някаква откачалка ме преследва от върха на хълма чак дотука. И крещи по мене, че съм бил шпионин.
	— Стреля ли по тебе? — попита Бигмак.
	— Замеряше ме с камъни!
	— Ха! А МЕНЕ ме стреляха! — наду се Бигмак.
	— Добре — обади се Кърсти. — Събрахме се всичките. Да вървим.
	— Нали ЗНАЕШ, че не знам как! — възкликна Джони. Торбите си бяха там, в количката. Отпред на една метална пластина беше изписано „Пазарувайте в Теско“. Вероятно господин Теско е бил собственик на някоя мъничка тукашна бакалничка, замисли се трескаво Джони. Или още не се е родил.
	— Става с мисъл — обади се Кърсти. — Няма как да е иначе. Отиваш там, където си го намислиш.
	— О, хайде бе! — обади се Йонеса. — Че то това е все едно магия!
	Джони пак се втренчи в количката.
	— Мога да… да пробвам.
	По съседната улица премина полицейска кола.
	— Я да отидем на някое по-скришно място — предложи Йонеса.
	— Добра идея — смънка Бигмак.
	Застлана със сгурия пътечка заобикаляше малката църквица и извеждаше при няколко струпани кофи за боклук и купчина увехнали цветя. Имаше и малка зелена вратичка. Много лесно се отвори.
	— Едно вре… по тия времена не са заключвали църквите — отбеляза Йонеса.
	— Но там вътре нали има сребърни свещници и не знам си к’во? — учуди се Бигмак. — Всеки може да си влезе и да ги гепи!
	— Недей — обади се Джони.
	Затътриха количката в една задна стаичка. Вътре имаше едно магаре за дърва със самовар отгоре му, купчина опърпани молитвеници и горе-долу нищо друго, освен миризмата на стара бродерия, политура за мебели и застоял въздух, известна като аромата на светостта. Никъде нямаше и помен от сребърни свещници…
	— Бигмак! Веднага го затваряй този шкаф! — изкомандва Йонеса.
	— Ама аз само гледах…
	Джони се втренчи в торбите. Добре, помисли си той. Да речем, че са пълни с време. Тъпа идея. В края на краищата, бая малки торби са…
	Но, от друга страна, колко ли място заема времето?
	Може би е пресовано… нагънато…
	Госпожа Тахион си събира време, така както другите бабички си събират канап? Егати тъпотията. Да, обаче…
	Нещо забоботи. Виноват се беше изтегнал в количката и си мъркаше доволно.
	Джони хвана една торба за гърлото и я вдигна внимателно. Беше топла и той беше сигурен, че мърда лекичко в ръката му.
	— Сигурно няма да стане — обади се той.
	— Да се хванем ли за количката? — попита Йонеса.
	— Според мен не. Отде да знам! Вижте какво, вие всичките сигурни ли сте? Защото аз всъщност не знам какво правя!
	— Да, ама ти открай време не знаеш какво правиш, нали така? — възрази Кърсти.
	— Точно така — подкрепи я Йонеса. — Така че вече си натрупал много опит.
	Джони затвори очи и се опита да мисли за… 1996.
	Мисълта се промъкна в ума му някъде изотвън. Това не е време, а МЯСТО.
	Място, където макетът на космическата совалка виси от тавана на червен вълнен конец, защото черният канап ти се е свършил.
	А по макета е размазано лепило, защото ти все ще я оплескаш.
	Място, където майка ти пуши много и все наднича през прозореца.
	Място, където дядо ти по цял ден гледа телевизия.
	МЯСТО, КЪДЕТО ИСКАШ ДА БЪДЕШ.
	Краищата на мисълта му взеха да се разръфват. Сети се за тапетите с Томас Танка и за лампата с Мистър Мъжага и накрая те се приближиха толкова, че кажи-речи можеше да ги близне, ако поиска.
	Отвори очи. Образите продължаваха да го обкръжават, приятелите му приличаха на призраци. Отвори торбата — съвсем мъничко.


	Клатето преглътна.
	— Ъъ…
	Обърна се. А после, ей тъй за всеки случай, надникна изпод масата.
	— Ъъъ… хора? Джони? Бигмак? Йонес? — Преглътна пак… но понякога на човек просто му се налага да застане лице в лице с неприятните факти и той храбро продължи: — Ъъ… Кърсти?
	Никой не му отговори. И как да му отговори, като там нямаше жива душа.
	Беше останал сам-самичък със самовара.
	— Ей, ама аз даже се бях хванал за количката! — протестира той. — Ойларипи! Тука съм! Много смешно, ха-ха-ха, а сега майтапа настрана, става ли? Хора? Джони? Зарязали сте ме тука! Хубаво, вързах ви се, добре. Край с шегичките, ха-ха-ха-ха, нали? Моля ви се!
	Отвори вратата и огледа сенчестия двор.
	— Знам, че го правите само за да ме дразните. Е, не става номерът! — изхленчи той.
	После се върна и седна на една пейка с ръце в скута.
	След малко измъкна мръсна хартиена носна кърпичка и си издуха носа. И тъкмо се канеше да я хвърли, спря се и вторачи гневен поглед в нея. Вероятно това беше единствената хартиена носна кърпа В ЦЕЛИЯ СВЯТ!
	— Видях ви, че ме гледате! — подвикна той, но някак неуверено. — Ще изскочите всеки миг, знам ви аз. Не съм ви се вързал, да знаете. Щото на мене хич не ми пука, нали разбирате. Хайде сега всички да си ходим и да хапнем по хамбургер, а? Добра идея, нали? Вижте к’во, да ви кажа, имам пари, ще черпя по един, а? Ей? Или да скочим до китайския ресторант и да си вземем за в къщи…
	Млъкна и се огледа точно като човек, току-що осъзнал, че ще мине много, много време, преди в тоя град да се появи кьорав бобен кълн. Или пък хамбургер, като става дума. Тук сигурно единствените неща за ядене бяха мръвки, риба и други такива гадости.
	— Добре де, стига вече, хайде излитайте…
	Една муха се размърда на перваза и започна разсеяно да се блъска в стъклото.
	— Вижте какво, вече не е смешно.
	Нещо се размърда зад гърба му и той доби определеното усещане, че там, където преди нямаше никой, сега се е появил някой.
	Клатето се обърна и на лицето му цъфна огромна усмивка на облекчение.
	— Ха на бас, че сте си помислили, че съм ви се вързал… КАКВО?!


	Групата по аеробика за жени над петдесет беше във вихъра си. Инструкторката отдавна беше зарязала всякакви очаквания дамите да изпълняват упражненията заедно с нея и просто ги юркаше с надеждата, че хората правят каквото могат и по възможност няма да вземат да се гътнат точно насред салона.
	— Наклон, и два, и три… напрегнете се докрай, госпожице Уиндекс. И раз, и два, и… Какво?!
	Тя примига на парцали. Джони се огледа.
	След десетина минути здрава аеробика, групата не беше от най-наблюдателните. Всъщност една-две дами се дръпнаха да направят място на новодошлите.
	Инструкторката се поколеба. Бяха я възпитали с идеята за здравия дух в здраво тяло и тъй като беше сигурна, че тялото й е здраво, заключи, че не е възможно групичка хлапета и претоварена количка за пазаруване да цъфнат изведнъж в дъното на залата в бившата църква. Сигурно Току-що са влезли, реши тя. Там всъщност нямаше врата, налагаше се да признае, но без съмнение хората не можеха да се появяват ей тъй на, от въздуха.
	— Къде сме? — прошепна Кърсти.
	— На същото място — отвърна й шепнешком Йонеса. — По друго време!
	Сега дори и някои от по-тежкоподвижните любителки на фитнеса бяха успели да наваксат. Цялата група бе спряла, всички се бяха извърнали назад и ги зяпаха с интерес.
	— Ами кажете нещо де! — сръчка ги Кърсти. — Всички ни гледат!
	— Ъъ… това курсът по грънчарство ли е? — попита Джони.
	— Какво? — удиви се инструкторката.
	— Търсим групата за начинаещи по грънчарство — обясни Джони. Доста идиотски прозвуча, но в Блекбъри като че всяка зала, колиба и дупка си запълваше времето с хора, които се занимаваха с от шантави по-шантави хобита или най-усърдно учеха руски.
	В погледа на инструкторката просветна нещичко. Тя се вкопчи в познатите думи като певец в микрофон.
	— Те са в четвъртък — обясни тя. — В залата на Червения кръст.
	— О, така ли? Ние вечно все нещо ще объркаме — извини се Джони.
	— Да бе, и всичката тая глина я мъкнахме чак дотука — добави Йонеса. — Кофти работа, а, Бигмак?
	— Не ме гледай МЕНЕ — обади се Бигмак. — Мене ме гърмяха!
	Инструкторката гледаше ту единия, ту другия.
	— Ъъ. Мда. Е, понякога в курса за начинаещи по грънчарство става много щуро — обади се Джони. — Давайте да си ходим.
	Всички затикаха количката. Тела по анцузи услужливо отскачаха да й сторят път, докато тя скърцаше през залата. После тя отскочи от прага и се стовари във влажния двор.
	Джони бутна вратата да се затвори и се ослуша.
	— Е, хайде… И раз, и два, и три, и…
	Изправи се. Невероятно беше как реагират хората. В Блекбъри биха приели съвсем спокойно и десетокраки извънземни, ако рекат да питат къде е пощата и после се оплачат от лошото време. Хората просто си имаха някакъв начин да не виждат онова, което здравият разум им подсказва, че не могат да виждат.
	— На бас, че нещо се е изпортило — обади се Бигмак.
	— Ъъ… — понечи да каже нещо Йонеса.
	— Не, НЯМА КАК да не са деветдесетте — забеляза Кърсти. — Това е единственият период в човешката история, когато няма да те изгорят на кол, задето си облякъл анцуг в съчетанието зелено и лилаво, нали така?
	И пред тях се издигаше грамадата на спортния център. Преди пет минути, помисли си Джони, преди пет минути МОЕ ВРЕМЕ там имаше улица. Ха проумей го де!
	— Ъъ… — обади се пак Йонеса.
	— СТРЕЛЯХА по мене! — продължаваше Бигмак. — С истински куршум! Чух го как се заби в стената бе!
	— Ъъ… — повтори Йонеса.
	— Ох, на тебе пък какво ти става? — възкликна Кърсти.
	— Ъъ… къде го наш Клати?
	Огледаха се.
	— О, не… — изстена Джони.
	Бяха се обезклатили.
	— Аз там не се връщам! — дръпна се назад Бигмак. — Да ме гръмнат пак, дума да не става!
	— Няма как пак да се е отнесъл нанякъде, нали? — попита Кърсти.
	— Не — отвърна Джони. — Там трябва да е останал!
	— Виж какво, я си размърдай мозъка малко! — скастри го Кърсти. — Нали каза, че църквата не са я уцелили! Нищо му няма.
	— Да, нищо му няма, ама… през четирийсет и първа година нищо му няма!
	— Ми ако нещо се изпорти? — обади се Бигмак. — Тоя път ТОЙ не се върна, но ако ние се върнем там и ВСИЧКИТЕ залегнем? Ще ме гръмнат като нищо!
	— Да ти имам проблемите! — възкликна Йонеса. — АЗ пък ще трябва да се уча да свиря на банджо!
	— Абе що не спрете с тая паника и не си ПОМИСЛИТЕ малко? — сряза ги Кърсти. — Това тук ти е пътуване във времето. Когато и да се върнем, той все ще си е там! Разбира се, че СМЕ ДЛЪЖНИ да се върнем и да си го приберем! Но няма защо ДА СЕ ЮРКАМЕ.
	Разбира се, така си беше. Той ще е там, помисли си Джони. Можеше да се върнат и след десет години, и той пак щеше да си е там. Кат на запис — можеш да си го пуснеш, да го превъртиш напред, да го върнеш, всичко си е на мястото. А по-късно същата нощ бомбите щяха да паднат над „Парадайс Стрийт“ — и тази нощ също щеше да съществува там, на записа. Завинаги. И да съществува всяка секунда. Като малка вкаменелост.
	Кърсти награби количката и я затика по стъпалата към тротоара.
	— Техните ще се притеснят — несигурно рече Йонеса.
	— Не, няма — отвърна Кърсти. — Защото можем да го върнем ТОЧНО В ТОЗИ МОМЕНТ.
	— Така ли? Ами що тогава не виждам да сме го довели? — възрази Йонеса. — Искаш да кажеш, че всеки миг можем да цъфнем тук с Клатето и да си кажем: „Ей, здрасти на всички нас, ей ви го Клати, аре чао?“
	— Ох, боже мили — изпъшка Кърсти. — Това не мога да го мисля. Не можеш да мислиш за това как се пътува във времето, ако имаш логична мисъл.
	Йонеса се обърна и погледна Джони в очите.
	— О, не! — възкликна той. — Пак се е отнесъл…
	Всичко си е там и чака, мислеше си Джони. Това му е номерът на времето. Няма значение колко години ще трябват, за да се конструира машина на времето. Можем всичките да измрем и еволюцията да почне наново от къртиците например, и да минат още милион години, но рано или късно някой ще изнамери средството. Може дори изобщо да не е машина. Може би просто ще проумеят какво точно ПРЕДСТАВЛЯВА времето — също както някога всички ги е било страх от светкавиците и един ден някой им казал: вижте какво, това нещо можете да си го държите в шишенца, и после „това нещо“ вече си било най-обикновен ток. Но всъщност няма значение, защото схванеш ли веднъж как да използваш, всичко си седи на мястото и те чака. Ако някои някога, когато и да е, в цялата вселенска история изнамери начин за пътуване във времето, то те можеха днес да бъдат тук.
	А после се сети за бомбардировачите, които надничат през облаците към къщите, за момченцата с топката и за всички онези излъскани прагове…
	— Ъъ? — обади се той.
	— Дайте поне да пийнем нещо. — И Кърсти непоколебимо затика количката към центъра.
	Изведнъж тя се закова на място.
	На Джони не му се беше случвало често да я види шокирана. Кърсти обикновено се справяше с ужасните и с неочакваните неща, като им се ядосваше. Но сега се закова на място и пребледня.
	— О, не… — промълви тя.
	Улицата се спускаше надолу по хълма от старата църква към светофарите в ниското.
	По пряката се носеше с гръм и трясък претоварена количка за пазаруване, а в нея се бяха вкопчили момче и момиче.
	Докато гледаха, количката се килна настрани като яхта срещу вятъра, завъртя се на деветдесет градуса и хлътна в паркинга на търговския център „Нийл Армстронг“.
	Дълга черна кола я последва.
	Беше забравил за колата. Може би наистина съществуваха тайни общества. Може би съществуваха и мъжете в черно, които се возеха в дълги черни лимузини и казваха неща от сорта на „Тук е истината“, и идваха да те проверяват, ако се забъркаш с окултното.
	Джони виждаше наум карта. Но карта на времето.
	У тях се бяха придвижили във времето. Но Йонеса беше прав — вероятно можеш да се движиш във времето като влак по релси и да се прехвърлиш на други релси, мъничко по-напред. Всъщност ти се движиш в пространството.
	И го беше направил пак, когато им се стори, че на светофара ще умрат. А черната кола бе изчезнала… защото в ТОВА време тя не съществуваше. Определено не я видя, когато се огледа назад.
	Но сега се бяха върнали във време, в което тя съществуваше.
	Колата спря пред търговския център. Чувство на абсолютна сигурност обля Джони. Зарежи я тая за полицията на времето. Полицаите трябва да си имат хубавички логично мислещи мозъци, а за да се оправяш с времето, ти трябва мозък като на госпожа Тахион.
	Но имаше и някой друг, който ЗНАЕШЕ къде ще се намира той днес, нали така?
	Защото… ами ако, да речем, не се беше върнал? Ами ако, да речем… се беше върнал и беше оплескал работата?
	Той се втурна да бяга.
	Профуча на зигзаг през платното. Една кола му свирна с клаксон.
	Отсреща на паркинга мъж в черно с черни очила и черно бомбе излезе от колата и се втурна към сградата.
	Джони прескочи ниския зид и залъкатуши сред купувачите и количките им за пазаруване…
	… и, останал без дъх, спря пред колата.
	Беше паркирана точно пред входа, там, където никога на никого не са позволявали да паркира.
	На яркото слънце изглеждаше дори още по-черна, отколкото си я спомняше Джони. От време на време изстиващият мотор припукваше. Имаше сребърна фигурка на капака.
	Фигурката много приличаше на хамбургер.
	Ако напрегнеше поглед, Джони можеше да различи фигура на задната седалка — просто сянка зад тъмното стъкло.
	Притича от другата страна, сграбчи дръжката на задната врата и я отвори рязко.
	— Добре! Знам, че си вътре! Обаче кой си ти?
	По-голямата част от силуета се криеше в плътна сянка, но се виждаха две ръце, отпуснати върху сребърна дръжка на бастун.
	После фигурата се размърда. Разгъна се бавно и се превърна в едър мъж, облечен в нещо хем сако, хем пелерина. Той излезе внимателно, като, преди да се измъкне от колата, се увери, че е стъпил здраво на земята и с двата крака.
	Височък си беше, достатъчно висок, за да е по-скоро едър, отколкото дебел. Беше с голяма черна шапка и имаше сребрееща брада.
	Усмихна се на Джони, а после кимна и на другите, щом дотичаха.
	— Кой съм аз ли? — рече той. — Ами виж… не се ли сещаш? Винаги си те е бивало по това.
	Джони го погледна, после погледна и колата, а после хълма, където църквата едва се виждаше.
	— Ами според мен… — започна той.
	— Да? — обади се възрастният мъж. — Да? Кажи?
	— Според мен… Такова де, знам ли… Обаче съм сигурен, че ще знам… Искам да кажа, мисля, че ще се сетя защо сте дошли да ни търсите…
	— Да?
	Джони преглътна.
	— Обаче ние…
	Възрастният мъж го потупа по рамото.
	— Викай ми сър Джон — рече той.


>	Глава 8
>	Панталоните на времето

	В търговския център се забелязваха някои разлики. Една голяма разлика със сигурност се набиваше на очи. Ресторантът за хамбургери беше по-различен. Хартиените шапки бяха други и основните цветове бяха синьо и бяло, а не червено и жълто.
	Възрастният мъж ги поведе навътре.
	— Кой е тоя? — прошушна Кърсти.
	— Ако ти кажа, ще си умреш от смях! Тук става въпрос за пътуване във времето! Все още се мъча да схвана правилата!
	Сър Джон се отпусна тежко на един стол, махна им да седнат и те и направи второто най-неприлично нещо, което човек може да направи в ресторант за бързо хранене.
	Щракна с пръсти на келнерката.
	Целият персонал се бе вторачил нервно в него.
	— Млада госпожице — рече сър Джон с леко хриплив глас, — донесете на компанията ми каквото си поиска. За мен — чаша вода. Благодаря.
	— Да, сър Джон — отвърна келнерката и се спусна да изпълнява поръчката.
	— Ама то не се прави така — обади се дрезгаво Бигмак. — Трябва да се редиш на опашка и въобще…
	— Не, ТИ трябва да се редиш — отвърна сър Джон. — Аз не.
	— Винаги ли са ви наричали сър Джон? — попита го Джони.
	Старецът му намигна.
	— Ама ти всъщност знаеш, нали? — рече той. — Сетил си се, значи. И си прав. Имената лесно се променят, особено по време на война. Та реших, че така ще е по-добре. Титлата ми я дадоха през шейсет и четвърта за значителни заслуги към правенето на големи пари.
	Келнерката притича обратно с чашата вода, после измъкна бележник и ги погледна очаквателно с ослепителната, неуверена усмивка на човек, който очаква всеки миг да го уволнят.
	— За мене… ами с всичко — поръча си Йонеса.
	— И за мен — обади се Бигмак.
	— Със сирене — поръча Джони.
	— Вегетариански с люти чушки — поръча си Кърсти. — И освен това няма ли някой да ми каже най-сетне какво става?
	Сър Джон й се усмихна, сякаш се опитваше лекичко да й отвлече вниманието. После кимна на келнерката.
	— Един с всичко — рече той бавно и внимателно, сякаш цитираше нещо, което е чул много, много отдавна. — Ще ставам мюсюлманин — единен с всичко.
	— БУДИСТ — поправи го Йонеса, без изобщо да се замисли. — Ти вечно бър…
	И ченето му увисна.
	— Така ли? — рече сър Джон.
	— Ами, помотах се аз там, обаче вие не се върнахте — обясни Клатето. — А после…
	— Ама ние се върнахме! Искам да кажа, ще се върнем!
	— Ей тука вече става мъчно — заобяснява търпеливо Клатето. — Джони го е разбрал. Да речем, вие не се върнете? Да речем, че ви е било страх или пък сте разбрали, че не можете? Тази възможност съществува, а това означава, че бъдещето се раздвоява на две реалности. И в едната сте се върнали, в другата не сте. И сега сте се озовали в онова бъдеще, в което не сте се върнали. Живея тук от четирийсет и първа. Не се замисляйте много-много над това, че ще ви заболят мозъците. Както и да е… отначало живях при господин и госпожа Сийли — продължи той. — Запознах се с тях онзи, първия ден. Синът им служеше във флотата и всички ме мислеха за момче от евакуираните, малко нещо тъпичък, и то, нали разбирате, това ти, онова ти, а пък по време на голяма война хората си имат много по-сериозни грижи и никой няма да тръгне да разпитва за някакъв си дундьо. Много хубави хора бяха. Те ме… осиновиха един вид — предполагам, защото синът им загина от торпедо. Но след няколко години се изнесох.
	— Защо? — попита Кърсти.
	— Не исках да се срещам със собствените си родители и въобще… — Той като че още се задъхваше. — Историята сама по себе си е пълна с кръпки и няма защо да усложняваме положението, нали така? Пък и изобщо не ми беше трудно да си сменя името. Във военно време… ами, губят се архиви, хора загиват, всичко се обръща с краката нагоре. Човек може да се скатае и да цъфне после някъде другаде като съвсем друг човек. След войната служих в армията няколко години.
	— ТИ ли бе? — хлъцна Бигмак.
	— О, ами нямаше как, всички служеха. Викаха му всеобща военна повинност. Пратиха ме в Берлин. После се върнах и трябваше някак си да си изкарвам прехраната. Искате ли още по един млечен шейк? Лично аз на ваше място не бих поискал. Знам от какво ги правят.


	— Можеше да изобретиш компютрите! — възкликна Бигмак.
	— Ами? Така ли си мислиш? — старецът се разсмя. — Кой ще ти слуша някакво си хлапе, което и в университет даже не е учило? Освен това… ами, виж…
	Той грабна една пластмасова вилица и почука по масата.
	— Виждаш ли? Всеки ден изхвърляме милиони от тях. След петминутна употреба вече са в кошчето за боклук, нали така?
	— Да, разбира се — обади се Кърсти.
	Зад гърба на Клатето персоналът ги гледаше нервно, както монасите в някое тихо манастирче биха гледали свети Петър, току-що отбил се при тях да пийне един чай.
	— Преди сто години тази вилица щеше да е цяло чудо. А сега ги хвърляме, без изобщо да се замислим. Та… как, казваш, се правят?
	— Ами значи… вземаш петрол, и… Май че пишеше нещо в една книга, дето я четох…
	— Точно така — облегна се назад Клатето. — Не знаеш. И аз не знам.
	— Аз обаче изобщо нямаше да се занимавам с такива неща — обади се Кърсти. — Щях да пиша научна фантастика. Кацания на луната и тъй нататък.
	— Ти сигурно щеше да се справиш — отвърна Клатето. На лицето му се изписа умора и той започна да потупва джобовете на сакото си, като че търсеше нещо. — Обаче, боя се, че аз никога не съм се оправял добре с думите. Та, отворих хамбургерница.
	Джони се огледа и започна лекичко да се усмихва.
	— Точно така — рече Клатето. — През петдесет и втора. Нали разбирате, знаех кое как трябва да бъде. Гъсти шейкове, двойни сандвичи-трепачи със сирене и яйце, картонени шапки за персонала, червен сос в онези мънички кръглички пластмасови шишенца, дето приличат на доматчета… О, да. Първата година имах три заведения, на следващата десет. Сега са хиляди. Другите просто не могат да ми насмогнат. Нали разбирате, знаех си предварително на кое ще клъвнат. Подаръци за рождените дни за децата, клоунът Патка Клатка…
	— ПАТКА КЛАТКА?! — възкликна Кърсти.
	— Извинявайте. Времената тогава бяха по-невинни — отвърна Клатето. — А после се захванах с… с разни други неща. Например меката тоалетна хартия. Честно, оная, дето я употребяваха през четирийсетте, човек можеше да си я ползва вместо керемиди! А като потръгна и това, започнах да се вслушвам в предложенията, които ми даваха хората. Хора с ярки идеи. Като например: „Според мен мога да направя магнетофонче, ама съвсем малко, та хората да си го носят с тях насам-натам. И аз им викам: Ами знаеш ли, току-виж клъвнали, ей ти малко пари и почвай“. Или пък „Знаете ли, според мен съм измислил начин телевизионните сигнали да се записват от машина и хората да могат да си гледат предаванията по-късно“, и аз му викам: „Невероятно! Какво ли ще измислят още тия хора, бе?! На ти пари — и защо да не си сформираме компания и да ги произвеждаме тия машини? Та като сме си на думата, що не видим дали не можем да записваме и филми на тия пущини?“
	— Не е честно! — възмути се Кърсти. — Ти си ги мамил!
	— Не разбирам защо — отвърна Клатето. — Хората направо изумяваха, че им се връзвам на акъла, защото всички други ги мислеха за луди. Натрупах пари, но пък и те също.
	— Милионер ли си? — попита Бигмак.
	— О, не. Милионер бях през петдесет и пета. Сега съм милиардер май. — И той пак щракна с пръсти.
	Шофьорът в черно, който безшумно бе застанал зад тях, пристъпи напред.
	— Милиардер съм, нали така, Хиксън?
	— Да, сър Джон. Мултимилиардер.
	— Така си и мислех. И май си имам някакъв остров, не знам къде си. Как му се викаше пък на него… Абе май Тасмания беше.
	Клатето пак се потупа по джобовете и най-накрая измъкна сребърно калъфче. Отвори го, изтръска две бели хапченца и ги глътна. Намръщи се и отпи от водата.
	— Не си и докоснал още сандвича — забеляза Джони.
	— О, аз го поръчах само за да се сетите кой съм — отвърна Клатето. — Не ми дават да ги ям. Мили боже, на диета съм! Никакъв натрий, никакъв холестерол, малко белтъчини, никаква захар. — Той въздъхна. — Че то май чашата вода си е живо кулинарно предизвикателство на тоя фон.
	Управителят на заведението най-после бе събрал кураж да се приближи до масата.
	— Сър Джон! — започна той. — Такава чест е за нас…
	— Да, да, благодаря, а сега ме остави на мира, моля те, говоря с приятелите си. — Клатето млъкна и се усмихна гадничко. — Бигмак, картофките бива ли ги? Хрускат ли? Ами млечният шейк, Йонес? Докарва ли го на гъстота?
	Момчетата погледнаха управителя — изведнъж той бе заприличал на човек, който се моли на бога за всички онези, на които им се налага да работят. На ревера му беше бодната табелка с надпис „Казвам се КИЙТ“.
	— Ъъ… бива ги — рече Бигмак.
	— Гот е — кимна Йонеса.
	КИЙТ им се ухили облекчено.
	— Винаги са добри — рече Йонеса.
	— Очаквам, че и занапред ще са добри — рече Бигмак.
	КИЙТ закима припряно.
	— Ние идваме тука почти всяка събота, общо взето — подсказа му Бигмак. — Ако искате, ще ги дегустираме редовно.
	— Благодаря ти, Кийт, свободен си — рече Клатето и след като Кийт бързо-бързо изчезна, намигна на Бигмак.
	— Абе знам, че така не бива — рече той, — но това май е единственото забавление, което ми е останало.
	— Защо дойде тук? — попита тихо Джони.
	— Нали знаеш, не можах да се сдържа да не направя една малка проверка — продължи Клатето, без да му обръща внимание. — Реших, че ще е… интересно… да се видя как пораствам. Без да се меся, естествено. — Той престана да се усмихва. — И открих, че изобщо не съм се родил. Никога не съм се раждал. Нито пък баща ми. Майка ми живееше в Лондон и беше женена за друг. Това са то парите. Можеш да си купиш една камара частни детективи.
	— Глупости — намеси се Кърсти. — Нали си ЖИВ.
	— О, да — рече Клатето. — Родил съм се. В друго време. В онзи крачол на времето, в който сме се родили всички ние.
	А после съм се върнал назад във времето заедно с всички вас и… нещо се е прецакало. Не съм сигурен какво. Та ми се наложи после да се прибирам по дългия път. Пеш, така да се каже.
	— Убедена съм, че в това няма никаква логика — заупорства Кърсти.
	Клатето сви рамене.
	— Според мен времето няма кой знае колко общо с логиката — рече той. — То се увива около хората. И сигурно е пълно с висящи краища. Кой е казал, че не може да е тъй? Понякога висящите краища са нещо много необходимо. Ако не беше така, яденето на спагети щеше да е едно крайно унизително преживяване. — Той се изкикоти. — С много учени съм говорил по въпроса. Тъпаци с тъпаци. Идиоти бе! Времето е вътре в ума ни. Всеки глупак може да го проумее…
	— И си болен, нали? — прекъсна го Джони.
	— Много ли си личи?
	— Само гълташ хапчета, пък и дишането ти не е както трябва.
	Клатето се усмихна пак. Но този път усмивката му никак не беше весела.
	— Страдам от живот — съобщи той. — Обаче съм на път да се излекувам окончателно.
	— Виж сега — обади се Кърсти с тон на човек, който въпреки всичко се опитва да бъде разумен. — Нямахме намерение да те зарязваме там. Щяхме да се върнем. ЩЕ се върнем.
	— Ами добре — кимна Клатето.
	— Ти нищо ли нямаш против? Защото, така де, ако се върнем, ти няма да съществуваш, нали така?
	— Ще съществувам. Някъде — отвърна Клатето.
	— Точно така — подкрепи го Джони. — Всичко, което се случва… после си остава такова, станало. Някъде. Съществуват много паралелни времена.
	— Ти все едни такива ги измисляше — рече Клатето. — Спомням си те. Такова въображение имаш, че чак прелива извън главата ти. А сега… кое беше другото? О, да бе. Май трябва да ви дам това.
	Шофьорът пристъпи напред.
	— Ъъ… Сър Джон, нали знаете, че Съветът искаше да…
	Във въздуха се мярна размазано петно. Бастунът със сребърната дръжка на Клатето се стовари с такава сила върху масата, че картофките на Бигмак се разхвърчаха във въздуха. Трясъкът отекна в ресторанта.
	— По дяволите бе, човек, аз ти плащам, така че ще правиш каквото ти казвам! Съветът ще чака! ОЩЕ не съм умрял! Не съм стигнал дотук заради това, че съм слушал как сюрия адвокати ми се вайка! Сега си почивам! Разкарай се!
	Клатето бръкна в сакото си и извади един плик. После го подаде на Джони.
	— Не че ви заповядвам да се върнете — рече той. — Нямам такова право. Доста добре си поживях, и тъй, и инак погледнато…
	— Обаче… — рече Джони. През стъклената врата забеляза, че отпред спират кола и четири мотоциклета.
	— Моля? — рече Клати.
	— Тъкмо щеше да кажеш „обаче“ — рече Джони. По стълбището насам тичаха мъже.
	— А, да. Обаче… — Клатето се наведе напред и заговори бързо. — Ако се върнете, написал съм писмо до… е, нали се сещаш какво да правиш с него. Знам, че не бива да правя така, но как да не се възползва човек от подобна възможност?
	Той се изправи, или поне се опита. Щом се опря на ръба на стола, Хиксън се втурна към него, но Клатето му махна да се дръпне.
	— Никога не съм имал деца — рече той. — Така и не се ожених. Всъщност не знам защо. Просто не ми се виждаше редно.
	Той се опря тежко на бастуна си и отново се обърна към тях.
	— Искам пак да бъда млад — рече той. — Някъде.
	— Щяхме да се върнем — рече Джони. — Честно.
	— Добре. Но нали разбираш… не е само до връщането. Трябва не само да се върнете, а и да направите каквото трябва.
	После той си тръгна — вървеше с тежка стъпка към мъжете с костюми, които веднага се лепнаха за гърба му.
	Бигмак така се беше облещил, че от сандвича му се бе стекло ручейче от горчица, доматен сос, специална люта подправка и яркозелено кьопоолу, което бе изцапало ръката му, а той хич не го беше забелязал.
	— Уха! — въздъхна Йонеса. — НИЕ дали ще станем такива някой ден?
	— Какви, стари ли? Ами най-вероятно — рече Джони.
	— Това направо не мога да го смеля… Нашият Клати — стар! — хлъцна Бигмак и засмука ръкава си.
	— Трябва да отидем и да го вземем — рече Джони. — Не можем да го оставим да стане…
	— Богат ли? — обади се Йонеса. — Щото за „стар“ не се сещам с какво можем да му помогнем…
	— Ако го върнем, то тогава той — стария — няма да съществува тук — рече Кърсти.
	— Не, той ще съществува в тукашното „тук“, а не в другото „тук“. Но според мен няма да съществува дълго, където и да било — рече Джони. — Хайде да вървим.
	— Какво има в плика? — полюбопитства Кърсти, щом тръгнаха.
	Джони се изненада. По би очаквал от нея да каже нещо от рода на „Дай да видим какво има вътре“ и да грабне плика от ръката му.
	— За Клатето е — рече той.
	— Написал си е писмо САМ? И какво казва в него?
	— Откъде да знам! Аз не чета чужди писма!
	Джони мушна писмото обратно в сакото си.
	— Тия с аеробиката трябва вече да са свършили — рече той: — Хайде.
	— Чакайте — спря ги Кърсти. — Щом ще се връщаме в четирийсет и първа, нека този път се подготвим както трябва, става ли?
	— Ъхъ — подкрепи я Бигмак. — Да се въоръжим.
	— Не. Имах предвид да се облечем подходящо.


>	Глава 9
>	Всяко малко момиченце

	Час по-късно те се срещнаха зад църквата — във влажното дворче, където бяха оставили количката.
	— Леле, леле! — възкликна Кърсти. — Откъде ги изкопа тия дрехи бе, Джони?
	— Дядо ми има цяла камара на тавана. Това са му старите футболни гащета. Освен това той вечно носи стари пуловери, та си рекох, че този сигурно става. А в тази кутия си нося материалите за реферата, може пък и да потрябват за нещо. Кутията е оригинална, от четирийсетте. В такива са си носели противогазите.
	— О, това ли било? — учуди се Бигмак. — Аз пък си мислех, че тогава уокмените им са били бая големи.
	— Йонес, какво е това от тебе? — попита Кърсти.
	— Ние с Бигмак ходихме до магазина за театрален реквизит на „Уолъс Стрийт“ — обясни Йонеса. После несигурно добави: — Какво ще кажеш?
	Той запристъпя нервно от крак на крак. Беше си сложил шапка с широка периферия, обувки с подметки колкото два пикапа, паркирани един до друг, и панталони тип кюнци. Поне това, което се виждаше от тях, приличаше на кюнци.
	— Това какво е, да не е балтон? — изкритикува го Джони.
	— Гъзарско сако от ония години — обясни Йонеса.
	— Аленочервено — обади се Кърсти — Да, да, изобщо няма да биеш на очи, много ясно. И тия панталони… Да не си се мазал с олио, за да се намъкнеш в тях?
	— Изглеждат… абе малко по-така — обади се Джони. — Нали разбираш… джазови.
	— Продавачът ми каза, че били горе-долу от онова време — защити се Йонеса.
	— Изглеждаш така, сякаш ей сегичка ще надуеш саксофона — изкоментира Джони. — Такова де… Никога не съм те виждал да изглеждаш толкова… направо като пич.
	— Е, нали съм се маскирал — обясни Йонеса.
	Кърсти се обърна към Бигмак и въздъхна.
	— Бигмак, що ли имам чувството, че нещо си недоразбрал?
	— Казвах му аз — обади се Йонеса. — Но кой да ти слуша!
	— Човекът рече, че са ги носили през четирийсет и първа — оправда се Бигмак.
	— Да, ама не ти ли хрумна, че хората ще забележат, че униформата ти е ГЕРМАНСКА?
	Бигмак се огледа паникьосано.
	— Така ли? Аз пък си мислех, че Йонеса нещо ме будалка! Мислех си, че германските са с пречупени кръстове и въобще…
	— Да. Гестаповските да. А ти си облечен като прост швабски редник.
	— Нямаше как, само тази им беше останала — трябваше да взема или нея, или раирания костюм!
	— Поне шинела и шлема свали, става ли? Тогава сигурно ще си изглежда униформа като униформа.
	— Кърсти, ти защо си с кожено палто? — попита Джони.
	— Нали все разправяш, че да носиш кожи от умрели животни било убийство?
	— Да, но го разправя само на баби с кожени палта — измърмори Бигмак под носа си. — Ха на бас, че на „Ангелите от ада“ с рокерските кожени якета надали би го казала!
	— Аз се облякох много внимателно — поясни Кърсти, без да му обръща внимание, и нагласи шапката и чантичката си.
	— Стилът съвсем точно отговаря на времето.
	— Какво, дори и раменете ли?
	— Да, тогава раменете са се носели широки.
	— И как са минавали тия жени през вратите, настрани ли? — попита Йонеса.
	— Ние тука работа ли ще вършим или какво?
	— Онова, което ме притеснява, е, че старият Кла… искам да кажа, СТАРИЯТ стар Клати… рече, че за да го върнем, трябвало да направим каквото трябва — рече Йонеса. — А какво е то?
	— Трябва сами да разберем — отвърна Джони. — Не е казал, че ще ни е лесно.
	— Хайде — подкани ги Бигмак и отвори вратата. — Старият Клати ми липсва.
	— Защо? — обади се Кърсти.
	— Щото не мога да целя с камъни.
	Бабките-пъргавелки отдавна се бяха замъкнали по къщите си. Джони изтика количката посред залата и се втренчи в торбите. Виноват продължаваше да дреме сред тях.
	— Ъъъ… — обади се Йонеса. — Това не е магия, нали?
	— Не мисля — рече Джони. — Вероятно е просто много, много, ама много странна наука.
	— О, тогава добре — успокои се Йонеса. — Ама… то каква е разликата всъщност?
	— На кого му пука? — сряза го Кърсти. — Давайте да даваме.
	Виноват се размърка.
	Джони вдигна една торба. Тя като че се загърчи в ръката му. Като внимаваше много, той отвърза канапчето. И се съсредоточи.
	Този път стана по-лесно. Преди той просто се влачеше като плувка по течението. Този път знаеше накъде е тръгнал. УСЕЩАШЕ времето.
	Мисълта през цялото време се движи във времето. Чувалите служеха само за да местят тялото ти във времето, точно както го беше казала госпожа Тахион.
	Годините се виеха в спирали вътре в торбата, както вода изтича в канала. И изсмукваха времето от залата.
	А после се появиха пейките и ароматът на добре излъскана светост.
	И Клатето, който се обърна и зяпна в почуда.
	— КАКВО…
	— Всичко е наред, ние сме — успокои го Джони.
	— Ти добре ли си? — попита Йонеса.
	Клатето може и да не беше златен медалист от Европейското първенство по бързо загряване, но щом ги погледна, но лицето му се плъзна израз на дълбоко подозрение.
	— Какво става? — възкликна той. — Всичките ме зяпате, все едно съм се смахнал нещо! И какво сте се пременили така? Защо Бигмак е с германска униформа?
	— Видя ли? — триумфално викна Йонеса. — КАЗВАХ аз, ама кой да ти слуша!
	— Идваме да си те приберем — отвърна Джони. — Няма проблеми.
	— Точно така. Никакви проблеми — подкрепи го Йонеса. — Всичко е наред.
	— Да бе, няма нищо. Нищо няма — додаде Бигмак. — Ъъ, такова… ти нали не се… не се чувстваш СТАР?
	— Какво? Че то са минали само пет минути! — учуди се Клатето.
	— Такова… ей т’ва е за тебе — рече Бигмак и извади нещо плоско и квадратно от джоба си. Беше доста поопърпано, но въпреки това представляваше единствената опаковка от стиропор, която съществуваше на този свят в момента.
	Беше хамбургер — Биг Клат… Един с всичко.
	— Ти да не го сви? — попита Йонеса.
	— Е, ми той, дъртият, нали рече, че нямало да го яде — оправда се Бигмак. — И щяха да го изхвърлят. Е, щом са щели да го изхвърлят, значи не съм го крал! Пък и без това той си е негов, тъй де, щото нали…
	— Ти това нали НЕ СМЯТАШ да го ядеш? — припряно рече Кърсти. — Изстинал е, мазен е и е бил в джоба на Бигмак, за бога.
	Клатето извади сандвича.
	— Ще го изям, пък ако ще и жираф да го е близал — рече той и захапа вкамененото хлебче. — Ей, ма то т’ва не е лошо бе! От кои е? — Той погледна лицето, отпечатано на опаковката. — Кой е тоя дъртия пръч с брадата?
	— Ами просто някакъв си дърт пръч — вдигна рамене Джони.
	— Да бе, хич изобщо въобще не го знаем кой е — добави Бигмак.
	Клатето ги изгледа подозрително.
	— К’во става тука?
	— Виж какво, сега не мога да ти обясня — рече Джони. — Ти, значи, си… заседнал тук. Мдаа. Явно нещо се е изпортило по трасето. Мдаа, Станала е засечка, значи.
	— Каква засечка?
	— Ъъ… ми доста голяма засечка.
	Клатето спря да яде. ТОЛКОВА сериозно беше.
	— Колко голяма?
	— Ъъ… такова… ами значи ти няма да се родиш… такова де, ъъъ.
	Клатето се оцъкли насреща му. После впери поглед в недоядения сандвич.
	— Аз тоя сандвич ям ли го?! Това тук мойта захапка ли е?!
	— Виж сега, съвсем просто е — обади се Кърсти. — Ти тука си жив, нали, обаче като дойдохме първия път, явно е станало нещо, което е променило историята. И сега съществуват две истории. В едната си бил роден, обаче нещата са се променили, а когато се върнахме, попаднахме в другата история, в която не си се раждал. И сега просто трябва да сложим нещата в ред и всичко ще се оправи.
	— Ха! Да не би и ти да имаш цял рафт с касети от „Стар Трек“? — попита Клатето.
	Кърсти го изгледа като тресната.
	— Какво да си имам, казваш? — попита тя. — Е, имам една-две… Няколко… не са много… пък и да имам, какво? Хич не ги и поглеждам даже!
	— Ей! — светна лицето на Йонеса. — Имаш ли я оная, дето тайнствената сила…
	— Млъкни бе! Млъкни най-сетне! Това, че сериалът случайно е точно отражение на обществените тревоги от края на двайсети век, не означава, че можеш да дразниш хората само защото са проявили научен интерес!
	— Имаш ли си униформа като от „Стар Трек“?
	Кърсти се изчерви.
	— Ако ти или който и да е от вас каже на някого, ще се вкара в големи неприятности — рече тя. — Сериозно ви говоря!
	Джони отвори вратата на църквата. Навън сряда следобед преминаваше в сряда вечер. Ръмеше. Той вдиша дълбоко въздуха на четирийсет и първа година. Миришеше на въглища, на туршия и на мармалад с лек дъх на запалена гума. Хората произвеждаха разни неща. Всичките тия комини…
	През 1996-а в Блекбъри никой нищо не произвеждаше. Имаше фабрика, в която сглобяваха компютри, и някакви големи складове, и Регионален щаб на Отдела за пътни знаци. Хората само си прехвърляха разни неща от едно на друго място и пресмятаха сметки.
	— Е, гледам научнофантастични филми — обади се зад него жален глас. — Но просто за да съм в крак с тенденциите в киното. Не е като да седя пред екрана и да викам „Ауу, как ги изпържи с лазера!“.
	— Никой не е казал такова нещо — обади се Йонеса.
	Успяваше да докара вбесяващо разумен тон.
	— Ама ти така и не щеш да ме оставиш на мира, а?
	— Изобщо няма да ти го споменавам повече!
	— Ако го споменем, току-виж довтасат група побеснели вегани да ни разпарчетосат! — обади се Бигмак.
	— Не бе, веганите са тия, дето не ядат животински продукти — поправи го Йонеса. — Вулканци, искаш да кажеш. Вулканците са ония със зелената кръв…
	— Абе що не млъкнете най-после всичките? Аз не съм се и раждал даже, пък вие ми приказвате за разни тъпи извънземни! — оплака се Клатето.
	— Какво толкова сме направили тук, та сме променили бъдещето? — зачуди се Джони и се озърна.
	— Ами на практика всичко, предполагам — рече Кърсти.
	— А Бигмак си заряза всичките партакеши в полицията.
	— Мене ме стреляха…
	— Нека погледнем нещата в лицето — обади се Йонеса.
	— Каквото и да направим, то променя бъдещето. Може да сме се блъснали в някого и той да е закъснял с пет секунди, като е пресичал улицата, и да го е сгазила кола, знам ли. Все едно да стъпчеш динозавър. И най-малката дреболия променя цялата история.
	— Тъпо — изкоментира Бигмак. — Тъй де, реките си текат, независимо как плуват дребните риби в тях.
	— Ъъ… — обади се Клатето. — Ами значи, появи се тука едно… едно хлапе…
	Говореше с бавния, кънтящ тон на човек, когото го е страх, че онова, което се готви да каже, е много важно.
	— Какво хлапе? — попита Джони.
	— Ами просто някакво си хлапе — рече Клатето. — Май че бягаше от къщи или нещо такова. Такова де, в къщи, искам да кажа. Късите му гащи чак до глезените… абе, направо бостанско плашило.
	— Как така е бягал в къщи?
	— Ами нещо ми обясняваше, че бил евакуиран тука и му било писнало, и щял да си бяга в Лондон. Обаче се лепна за мене и се върна обратно, и през цялото време ме замеряше с камъни, щото според него съм бил шпионин. То ако става за въпрос, сигурно още се разкарва навън. Ей по оная улица хукна.
	— По „Парадайс Стрийт“ ли? — попита Джони.
	— И к’во става с „Парадайс Стрийт“? — Клатето сякаш се разтревожи.
	— Довечера ще я бомбардират — отвърна Кърсти — и Джони го е взел много присърце.
	— Ха, изобщо не виждам как така ще го бомбят германците точно него — той на практика е бил на тяхна страна!
	— Сигурен ли си, че хукна по „Парадайс Стрийт“? — продължаваше Джони. — СИГУРЕН ли си? Ти тука имал ли си роднини? Баби, дядовци? Прадядовци?
	— Откъде да знам! Това е било преди сто години!
	Джони пое дълбоко въздух.
	— Ха така!
	— Н-нне знам бе! Единият ми дядо живее в Испания. Другият е умрял, преди да се родя!
	— От какво? — попита Кърсти.
	— Паднал от мотоциклет май. През седемдесет и първа — лицето на Клатето светна. — Е, видяхте ли? Значи всичко е наред.
	— Ох, Клати, Клати, хич не е наред даже! — завайка се Джони. — Набий си го в главата! Къде е живял?
	Клатето трепереше. Той вечно се разтреперваше, когато животът започнеше да става прекалено интересен.
	— Знам ли го! В Лондон май! Баща ми рече, че бил идвал тука по време на войната! И после пак дошъл на гости и се запознал с баба ми! Мда! Мда!
	— Давай, давай! — окуражи го Джони.
	— Ъъъ! Ъъъ! — запъна се Клатето.
	— На колко години е умрял? — попита Йонеса.
	— Татко ми рече, че бил на четирийсет! Мммда! Мотора го купил за рождения си ден!
	— И значи… — Джони пресметна наум. — Значи сега е на десет?
	— Ъхъ! Ъхъ!
	— Ама ти да не смяташ, че е било същото момче? — обади се Йонеса.
	— Да бе, да! — Клатето най-накрая спря да се паникьосва, защото се вбеси. — Да го бях питал, така ли? „Здрасти, ти ли си дядо ми? Не си купувай мотор, да знаеш!“
	Джони бръкна в кутията си от противогаз и измъкна оръфана папка, пълна с листчета.
	— Спомена ли някакви имена? — Той запрехвърля листчетата.
	— Ъхъ! Ъхъ! Някоя си госпожа Денсити! — Отчаянието бе пришпорило паметта му.
	— Номер единайсет — Джони извади фотокопие на изрезка от вестник. — Живяла е тук с дъщеря си Гладис. Всичките имена ги имам записани — за реферата съм си ги извадил.
	— Баба ми се казва Гладис! — възкликна Клатето. — Искаш да кажеш, че тъй като днес той не е забягнал за Лондон, довечера ще умре и аз няма да се родя?
	— Би могло да е така — рече Йонеса.
	— А с мен какво ще стане?
	— Ами ще ти се наложи да останеш тук.
	— По никой начин! Това тук е ЕДНО ВРЕМЕ! Пълен ужас! Минах покрай едно кино — само архивни филми дават! Черно-бели! Мярнах и една закусвалия и знаете ли какво пишеше отпред на дъската? „Месо и две вегетариански чорби“! Що за храна?! Дори и в хонконгския ресторант на Хенри си пише от КАКВО е месото! И всички се обличат еднакво, като униформени! Тука направо ще перкулясам!
	— МОЯТ дядо все ми разправя колко весело било, като бил малък, макар че нищичко си нямали — обади се Бигмак.
	— Да, ама то всеки дядо ги разправя тия — обади се Кърсти. — То си е задължително. Както например казват: „Петдесет пенса за шоколадче? Аз като бях малък, за петаче си ги купувахме, че и ресто ни връщаха!“
	— Според мен им е било весело — обади се Джони, — защото не са знаели, че нищичко си нямат.
	— Да, ама аз знам! — възрази Клатето. — Знам, че храната може да е по-друга, и за стереосистемите знам, и свястна музика знам какво е, и… абе всичкото го знам! Искам си ВКЪЩИ!
	Всички впериха погледи в Джони.
	— Ти ни вкара в тая работа — рече Йонеса.
	— Кой, аз?!
	— Заради това твое въображение! — рече Кърсти. — Прекалено е голямо, че да ти се побере в главата, точно както ти го каза сър Дж… — сепна се тя. — Точно както винаги съм ти казвала. И то повлича след себе си всички, попаднали в обсега му. Не знам как става, но е така. Ти си се впрегнал в тая история с „Парадайс Стрийт“ и хоп — ето ни всичките тук!
	— Нали ТИ рече, че нямало значение дали ще бомбардират „Парадайс Стрийт“ или не и че това си било история! — тросна й се Джони.
	— Добре де, печелиш! — предаде се Кърсти. — И сега какво смяташ да правим?
	Джони се разрови из папката.
	— Ами… покрай реферата разбрах, че… разбирате ли, тогава се е извила страхотна буря. Времето се развалило ужасно. И бомбардировачите като мярнали Блекбъри, пуснали си бомбите напосоки и завили обратно. Ставали са такива работи. Имало е… ИМА сирена, с която са предупреждавали за бомбардировки. Щом се зададат бомбардировачи, сирената е трябвало да завие. Само че не е завила.
	— Защо не е?
	Папката се захлопна с трясък.
	— Ами хайде да започнем тъкмо с това — да разберем защо се е получило така! — рече Джони.
	Сирената беше прикрепена на един прът, който стърчеше над един от покривите на главната. Не беше кой знае колко голяма.
	— Това ли било! — обади се Йонеса. — На мене ми прилича на огромно йо-йо.
	— Точно сирена за въздушни нападения си е — обади се Кърсти. — Виждала съм такава на снимка в една книга.
	— И как се е задействала? С радар ли, що ли? — заинтересува се Йонеса.
	— Убеден съм, че радарът още не е изобретен — обади се Джони.
	— Е, ами как тогава?
	— Сигурно има някакъв лост?
	— Значи този лост трябва да е някъде на сигурно място — заключи Йонеса. — Някъде, където хората няма да си го дърпат ей тъй, за майтап.
	Погледите на всички се спуснаха надолу по пръта, по покрива, по стената, покрай синята лампа и щом се натъкнаха на думите „Полицейски участък“, спряха.
	— Леле-мале! — изпъшка Йонеса.
	Седнаха на пейката до цветната леха, точно срещу вратата. Един полицай излезе на слънчице и ги заоглежда.
	— Хубаво, че оставихме Бигмак да варди количката — обади се Йонеса.
	— Да — додаде Джони. — Той открай време си е алергичен към полицаи.
	Кърсти въздъхна.
	— Честно да си кажа, момчета, тотално ви липсва подход. Тя се изправи, прекоси улицата и заприказва полицая. Дочуваха какво си говорят двамата. Ето какво:
	— Извинете, господин полицай…
	Той й се усмихна дружелюбно.
	— Да, госпожичке? Облякла си дрехите на мама, а?
	Кърсти присви очи.
	— Леле-мале — измърмори Джони под носа си.
	— Какво има? — попита го Йонеса.
	— Е, нали се сещаш какво ти става на тебе, като ти викат Самбо? Същото е, когато на Кърсти и кажат „госпожичке“.
	— Просто се чудех — процеди малката госпожица през зъби — как работи тая голяма сирена.
	— О, няма защо да ти мъча главицата с такива неща, миличко — рече полицаят. — Много е сложно. Нищо няма да разбереш.
	— Сега ще трябва да си потърсим свястно укритие — обади се Джони. — Като например друга планета.
	А после ченето му увисна, а Кърсти спечели медал.
	— Ами аз просто ТОЛКОВА МНОГО се тревожа — рече тя, като успя да докара превзета усмивчица, или поне тя вероятно си мислеше така. — УБЕДЕНА съм, че бомбардировачите на господин Хитлер ще долетят някоя нощ и сирената няма да може да се включи. Направо не мога да спя от притеснение!
	Полицаят положи длан на рамото на момичето, напуснало Клуба по карате, защото иначе никое момче не смееше да припари до нея.
	— О, не може да стане по никой начин, миличко — рече той и посочи с пръст. — Виждаш ли там горе, на хълма Блекдаун? Е, господин Ходър и неговите смели и храбри бойци всяка нощ бдят там горе. Ако довечера се появят някакви самолети, той тутакси ще се обади в участъка. Няма за какво да се притесняваш.
	— Ами ако телефонът не работи?
	— О, мята се на колелетата и готово!
	— Колелета ли? Колело?! И това е всичко?
	— Мотоциклет е! — обясни полицаят и я погледна нервно, точно както обикновено си я гледаха Кърсти.
	Тя просто се блещеше насреща му.
	— „Блекбъри фантом“ е — добави той с тон, за който се предполагаше, че няма как да не впечатли дори момиче.
	— О, така ли? Отдъхнах си! — рече Кърсти. — Сега вече ми е много по-спокойно. Наистина!
	— Точно така. Няма за какво да се тревожиш, миличко — рече радостно полицаят.
	— Ами тогава да вървя да си играя на кукли — добави Кърсти.
	— Прекрасна идея. Защо не им устроиш едно соаре на чай? — предложи полицаят, който вероятно не можеше да различава изпепеляващото презрение по слух.
	Кърсти прекоси улицата и приседна на пейката.
	— Да, страхотен купон ще им извъртя на моите куклички — рече тя, вперила унищожителен поглед в лехата.
	Йонеса погледна Джони над главата й.
	— Какво?!
	— Чу ли го тоя идиот, полицая? — възмути се Кърсти. — Честно, тоя тъпак явно си мисли, че само защото съм жена, нямам капка мозък в главата! Боже милостиви! Представете си само как се живее във време, в което хората могат да си мислят такива работи, без да им се търси съдебна отговорност!
	— Представи си какво е да живееш във време, когато някаква бомба може да ти пробие тавана — обади се Джони.
	— Виж какво, баща ми разправя, че е изкарал шейсетте в сянката на атомната бомба. Според мен точно затова е носил чарлстони. Ха! Куклички! Розови роклички с розови панделки! „Не си измъчвай главицата с такива неща, момиченце.“ Ама тука е СРЕДНОВЕКОВИЕ!!!
	Йонеса я потупа по ръката.
	— Той, без да иска… не че е искал да се гаври с тебе — рече той. — Просто така са го учили от малък. Абе вие, хора, не можете да очаквате от нас да пренапишем историята, нали разбираш…
	Кърсти се навъси.
	— Заяждаш се, а?
	— Кой? Аз? — рече невинно Йонеса.
	— Добре де, добре, изказа си мнението. Ама какво пък толкова му е специалното на „Блекбъри фантома“?
	— Произвеждали са ги тук — обади се Джони. — Май са били доста прочути. И дядо ми е имал такъв мотоциклет.
	Вдигнаха очи към тъмния силует на хълма Блекдаун. И през 1996-а той пак засенчваше града, но отгоре му стърчеше телевизионна кула.
	— Това ли било? — възкликна Кърсти. — Хора, които се ослушват на върха на хълма?
	— Ами Блекбъри не е бил някакъв важен промишлен център — обясни Джони. — Произвеждали сме мармалад, кисели краставици и гумени ботуши. Толкова.
	— Чудя се какво ли се е объркало довечера? — обади се Йонеса.
	— Можем да се изкачим и да разберем — предложи Джони. — Хайде да ходим да вземем другите и…
	— Задръж — прекъсна го Кърсти. — Що не помислиш малко? Откъде знаеш, че точно ние няма да причиним въпросното объркване?
	Джони се поколеба. За миг заприлича на истукан. После рече:
	— Не. Почнем ли да мислим така, никаква няма да я свършим.
	— Веднъж вече объркахме бъдещето! Каквото и да направим, то се отразява на бъдещето!
	— Винаги е било така. И винаги ще бъде. Е, и какво от това? Да вървим да вземем другите.


>	Глава 10
>	Да случиш на време

	Изобщо не можеше да става въпрос да минават по улиците, особено като се имаше предвид, че полицията продължаваше да издирва Бигмак, който за завръщането си тук от цял гардероб костюми си бе избрал точно германска войнишка униформа.
	Налагаше се да минат през полето и по пътечките. Което означаваше…
	— Ще трябва да оставим количката тук — рече Йонеса. — Можем да я скатаем в храсталака.
	— Ама това значи, че ако нещо се изпорти, ще заседнем тука! — възкликна Бигмак.
	— Е, аз поне няма да я влача през калищата и туйто!
	— Ами ако някой я намери?
	— Виноват е тука — успокои ги Кърсти. — Стражевите кучета ряпа да ядат пред него.
	Котаракът, пред когото стражевите кучета ядяха ряпа, отвори едното си око и се прозя. Вярно си беше. Никой не би желал да бъде ухапан от тая уста. Все едно да попаднеш в чумна лаборатория.
	После той се сви в уютно кълбенце.
	— Да, но количката си е на госпожа Тахион — възрази немощно Джони.
	— Хей, пак грам разум не проявяваме — обади се Кърсти. — Просто трябва да се върнем в деветдесет и шеста, да се изкачим на Блекдаун с автобуса, после да се върнем навреме и хоп — ето ни там горе…
	— Не! — кресна Клатето.
	Лицето му беше станало алено от гняв.
	— Няма да оставам пак сам тука! Аз съм заседнал тук, сещате ли се? Ами ако не се върнете?
	— Разбира се, че ще се върнем — успокои го Джони. — Този път се върнахме, нали?
	— Да, ама ако другия не се върнете? Ако ви сгази камион например? И какво ще правя тогава аз?
	Джони се сети за продълговатия плик във вътрешния си джоб. Йонеса и Бигмак бяха забили поглед в краката си. Дори и Кърсти се беше извърнала встрани.
	— Ей — обади се подозрително Клатето. — Вие сте пътували във времето, нали така? Да не се е случило нещо ужасно?
	— Нищичко не знаем! — заяви Бигмак.
	— Точно така — подкрепи го Кърсти.
	— Кой, ние ли? Хал хабер си нямаме от нищо! — измънка нещастно Джони.
	— Особено от хамбургерите, от тях пък хич! — подкрепи го с готовност Бигмак.
	— БИГМАК! — изстена Кърсти.
	Клатето ги изгледа кръвнишки.
	— Да бе, да! — измрънка той. — Пак си играем на „Дай да избъзикаме стария Клати“, така ли? Е, аз оставам с количката, ясно? И тя никъде няма да мърда без мене, разбрахме ли се?
	Той ги изгледа всичките поред. Предизвикваше ги да му възразят.
	— Добре, аз оставам с тебе — склони Бигмак. — Мен и без това, тръгна ли нанякъде, ще ме опушкат.
	— Ама вие какво смятате да правите на Блекдаун? — продължи Клатето. — Да намерите тоя господин Ходър и да му кажете да се ослушва много внимателно? Да му махнете ушната кал? Да го нахраните с моркови?
	— Те са за добро зрение — поправи го Йонеса. — Баба ми ми е казвала как едно време вярвали, че морковите помагат да виждаш в…
	— На кой му пука!
	— Не знам какво можем да направим — рече Джони. — Но… Нещо се е объркало, нали така? Може би не са успели да съобщят. Ние трябва да се погрижим за това.
	— Вижте — посочи Кърсти.
	Слънцето вече бе залязло и бе оставило подир себе си зарево. А над хълма Блекдаун се трупаха облаци. Черни облаци.
	— Гръмотевична буря — рече тя. — Винаги оттам идват. В далечината се разнесе тътен.


	Когато се изкачиха по хълма, Блекбъри им се видя много по-малък. Голяма част от него изобщо липсваше.
	— Нямаше ли да е страхотно, ако можехме да обясним на всекиго къде и как ще сбърка? — рече Джони, щом спряха да си поемат дъх.
	— Никой няма да ни слуша — отвърна Йонеса. — Да речем, ако през деветдесет и шеста ти цъфне някой и почне да ти разправя, че бил от две хиляди и четирийсета, и после тръгне да нарежда кой какво трябва да прави, то какво ще стане? Ще го арестуват, нали така?
	Джони се загледа напред. Залезът се промъкваше през решетките на разгневените облаци.
	— Отрядът трябва да се е разположил в Тъмпс — обади се Кърсти. — Там горе има една стара мелница. По време на войната е била нещо като наблюдателница. Искам да кажа, тя е наблюдателница в момента.
	— Защо го казваш чак сега?
	— Защото сега е друго.
	Тъмпс — това бяха пет могили на върха на хълма. На тях отглеждаха изтравниче и разни билки. Разправяха, че вътре били погребани мъртви крале по времето, когато врагът се е намирал на една ръка разстояние от тебе, а не на три километра над главата ти.
	Облаците се снишаваха. Задаваше се една от обичайните за Блекбъри бури — нещо като разгневена мъгла, която обгръщаше хълмовете.
	— Знаете ли за какво си мисля? — обади се Кърсти.
	— За телефонните кабели — отвърна Джони. — При гръмотевична буря телефонните кабели се прецакват.
	— Точно така.
	— Но полицаят нали каза, че тия имали мотор — обади се Йонеса.
	— Пали без засечка, тъй, а? — рече Джони. — Спомням си, че дядо ми казваше, че за да ти дадат книжка за „Блекбъри фантом“, трябвало първо да се научиш да го буташ петдесет метра, като през цялото време ругаеш. Ама като запалел, нямало спиране!
	— Колко време остава до… нали разбираш… до бомбите?
	— Около час.
	Което означаваше, че самолетите вече са на път, помисли си Джони. Мъжете бяха излезли на пистите и зареждаха самолетите с бомби. А други мъже седяха около голяма карта на Англия, само че с надписи на немски, и на нея Слейт бе отбелязан с молив. Блекбъри най-вероятно изобщо го нямаше на картата. А после щяха да станат и да излязат, да се качат на самолетите и да излетят. Хората вътре в самолетите щяха да извадят техните си карти и да почнат да драскат по тях кръстчета над Слейт. Вашата мисия за тази вечер: бомбардирайте складовете в Слейт.
	А после ревът изпълни ушите му. Тътенът на моторите разтресе краката му. Усещаше вкуса на керосина и на потта, и мириса на гумата на кислородната маска. Бумтенето на моторите и тътенът на далечни експлозии тресяха тялото му. Една бомба избухна много наблизо и целият самолет сякаш се килна настрани. И той разбра каква е мисията му тази вечер. Мисията му тази вечер беше ДА СЕ ПРИБЕРЕ ЗДРАВ И ЧИТАВ У ДОМА. От край време беше такава.
	Нова експлозия разтресе самолета и някой го награби.
	— Какво?
	— Ама като правиш така, е ужас! — Кърсти успяваше да надвика гръмотевиците. — Хайде! Тук е опасно! Нямаш ли акъл поне да се сетиш да не стоиш под дъжда?
	— Започва се — прошепна Джони, щом бурята се изсипа отгоре им.
	— Кое?
	— Бъдещето!
	Щом дъждът залепи перчема му за челото, той започна да примигва. Усещаше как времето се разтяга около него. Усещаше бавното му течение, докато то носеше насам всичките онези сиви бомби и бели, излъскани прагове, и ги събираше все по-наблизо като мехурчета във водовъртеж. Всички се въртяха в него. Нямаше как да се измъкнеш, защото ставаш част от него. Когато караш влак, не можеш да завиеш накъдето си искаш.
	— Най-добре да го прикрием! — извика Йонеса, щом съвсем близо до тях падна гръм. — Той изобщо не изглежда добре!
	Продължаваха с мъка напред и от време на време се шмугваха под някое превито от вятъра дърво, за да си поемат дъх.
	Насред Тъмпс имаше вятърна мелница. Беше построена върху една от могилите, а перките й отдавна бяха изчезнали. Кърсти и Йонеса прегърнаха Джони и притичаха през подгизналото изтравниче. Най-накрая стигнаха мелницата и се изкачиха по стълбището.
	Йонеса задумка по вратата. Тя се открехна.
	— Мили боже! — обади се глас. Звучеше младежки. — Вие какви сте? Да не сте от някой цирк?
	— Трябва да ни пуснете! — извика Кърсти. — На него му е лошо!
	— Не мога — обади се гласът. — Не ми се разрешава, нали разбирате?
	— На шпиони ли ти приличаме? — викна Йонеса.
	— Моля ви! — проплака Кърсти.
	Вратата понечи да се затвори, но изведнъж спря.
	— Е… добре де — обади се гласът и две невидими ръце отвориха вратата. — Но господин Ходър рече да застанете така, че да ви виждаме, ясно?
	— Ето, започна се — обади се Джони. — Телефонът няма да работи.
	— Тоя за какво приказва?
	— Бихте ли проверили телефона? — помоли Кърсти.
	— Че защо? Какво му има? — отвърна младежът. — Проверихме го в началото на смяната, съвсем наскоро. Да не би някой да го е човъркал?
	На масата беше седнал един по-възрастен мъж. Той ги изгледа подозрително, като погледът му се задържа най-дълго върху Йонеса.
	— Май ще е добре да се пробваш да звъннеш в полицейския участък — рече той. — Цялата тая работа нещо не ми харесва. Вижда ми се подозрителна.
	Младежът вдигна слушалката.
	Навън присветна светкавица — този път гърмът падна още по-близо. Не беше грррръмммм! По-скоро беше нежна копринена целувка, но небето се разцепи надве.
	И тогава телефонът избухна. Парченца метал и бакелит изтракаха по стените.
	Кърсти се хвана за главата.
	— Косата ми се изправи!
	— И моята също — обади се Йонеса. — А това не ми се случва чак толкова често, повярвай ми.
	— Гърмът е паднал върху жицата — обади се Джони. — Знаех си аз. Не само тук. И на другите постове по хълмовете телефоните са прекъснати. А тепърва ще си имаме неприятности с мотора.
	— Ток какви ги приказва?
	— Имате мотор, нали? — попита Кърсти.
	— Имаме. И какво?
	— Мили боже, отиде ви телефонът, бе човек! Нищо ли няма да направите?
	Мъжете се спогледаха. На момичетата не се полагаше да крещят като Кърсти.
	— Том, бягай до доктор Аткинсън, обади се в участъка от неговия телефон и им кажи, че нашият е отишъл по дяволите — рече господин Ходър, без да отлепя очи от тримата. — Кажи им и за тия деца.
	— Няма да запали — обади се Джони. — Май заради карбуратора. Той, карбураторът… вечно създава проблеми.
	Младежът на име Том го изгледа изкосо. Във въздуха витаеше промяна. До този момент те бяха само съмнителни лица. Сега вече бяха и нащрек.
	— Ти откъде знаеше, че ще стане така? — попита той.
	Джони отвори уста. И я затвори.
	Не можеше да им обясни как чувства ВРЕМЕТО, което тече покрай него. Усещаше, че ако фокусира погледа си както трябва, дори ще го види. И миналото, и бъдещето бяха там, един вид зад първия ъгъл, свързани чрез милиард връзки с вечно променящото се СЕГА. Усещаше как едва ли не може да протегне ръка и да посочи не тук, там или хей там, а ТАМ, под прав ъгъл на всичко.
	— Тръгнали са — обади се той. — След половин час ще са тук.
	— Кой това?! Ама тоя какви ги приказва?
	— Довечера ще бомбардират Блекбъри — обади се Кърсти.
	Отново екна гръм.
	— Така мислим — додаде Йонеса.
	— Пет самолета — обади се Джони.
	Отвори очи. Всичко се въртеше като в калейдоскоп. Всички се бяха втренчили в него, но сякаш ги обвиваше някаква мъгла. Мръднеха ли, поредица от образи ги следваха като някакъв специален ефект.


	— Заради бурята и облаците — успя да избърбори той. — Мислят си, че летят за Слейт, но ще пуснат бомбите над Блекбъри.
	— О, така значи? И откъде го знаеш, а? Някой ти го е казал ли?
	— Виж какво, тъпак с тъпак! — кресна Кърсти. — Ние не сме шпиони! Ако бяхме, щяхме ли да ви го кажем?
	Господин Холър отвори вратата.
	— Ще шепна от телефона на доктора — рече той. — Току-виж сме разбрали какво става.
	— Ами бомбардировачите? — обади се Кърсти.
	По-възрастният отвори вратата. Гръмотевиците се бяха изместили на североизток и сега се чуваше само тихото свистене на дъжда.
	— Какви бомбардировачи? — рече той и затвори вратата зад себе си.
	Джони приседна, подпря глава с длани и запримигва — мъчеше се да прогони трепкащите образи.
	— Вие май най-добре се махайте — обади се Том. — Забранено е да се пускат хора тук и въобще…
	Джони се облещи. Пред очите му се появиха още бомбардировачи и си останаха там.
	Той разбърка картите за игра, пръснати по масата.
	— Тези карти какви са? — рече той припряно. — Карти за игра с бомбардировачи по тях?
	— Ъъ? К’во? О… за да се научим да разпознаваме самолетите — поясни Том, като внимаваше масата да остане между него и Джони. — Като играеш карти, и формата един вид ти се набива в главата, тъй да се каже.
	— Научаваш ги подсъзнателно?
	— Не бе, научаваш ги, като играеш с такива карти — отвърна отчаяно Том. Навън някой май се опитваше да запали мотор.
	Джони се изправи.
	— Добре — рече той. — Мога да го докажа. Покажи ми една карта — тя ще бъде… тя ще бъде… ще бъде…
	Очите му се изпълниха с образи. Ако госпожа Тахион вижда света по този начин, мина му през ум, нищо чудно, че винаги ти изглежда малко нанякъде си — защото е НАВСЯКЪДЕ.
	Навън онзи още по-настоятелно се мъчеше да запали мотора.
	— Картата ще бъде… петица каро.
	— Не виждам защо трябва да си играя на разни игри с тебе. — Човекът погледна нервно Кърсти. Нея хората така си я гледаха.
	— Страх ли те е? — попита тя.
	Том награби една карта наслуки и я вдигна.
	— Точно така, петица каро — обади се Йонеса.
	Джони кимна.
	— Следващата… следващата… следващата ще е вале купа.
	Прав излезе.
	Навън някой отчаяно се мъчеше да запали мотора, като при това псуваше.
	— Фокуси, значи — обади се войникът. — Някой от вас е пипал тестето.
	— Ами разбъркай ги както си искаш — предложи Джони. — И като ми покажеш карта, тя ще бъде… десетка спатия.
	— Как го правиш тоя номер? — попита Йонеса, щом момчето обърна картата и зяпна насреща й.
	— Ъъ… — Беше нещо като спомен, помисли си той. — Спомних си как я виждам.
	— Спомняш си как я виждаш, преди всъщност да си я видял? — възкликна Кърсти.
	Навън някой се мъчеше да запали мотора и ругаеше разярено.
	— Ъъ… мда.
	— Олеле! — възкликна тя. — Виждаш бъдещето! Ти сигурно си роден контактьор!
	— Не бе, нищо не разбирам от бушони и контакти — отвърна Джони, но никой не го слушаше.
	Кърсти се беше обърнала към Том.
	— Видя ли? Сега ще ни повярваш ли?
	— Тая работа не ми харесва. Не е както трябва — рече той. — Да, ама като няма телефон…
	Вратата се отвори с трясък.
	— Така значи! — ревна господин Ходър. — Ей вие, малчугани, какво сте направили с мотора ми?!
	— Карбураторът е — обади се Джони. — Нали ви казах!
	— Ей, Артър, чакай да ти кажа. Това момче тука може да…
	Кърсти си погледна часовника.
	— Двайсет минути — отсече тя. — До града са повече от три километра. Дори и да тичаме, пак не съм убедена, че ще стигнем.
	— Сега пък за какво приказвате? — викна господин Ходър.
	— Сигурно има някакъв шифър — продължи Кърсти. — Ако се наложи да им се обадите и да им наредите да пуснат сирената, какво трябва да кажете?
	— Не им го казвай! — отряза господин Ходър.
	— Пост БД-3 — обади се Джони.
	— Откъде знаеш? Той ли ти го каза? Ти ли им го каза?
	— Не, Артър!
	— Бързо! — припна Кърсти към вратата. — Аз имам медал от окръжното по атлетика!
	Тя избута по-възрастния встрани.
	Гръмотевиците заглъхваха на изток. Бурята бе преминала в стабилен сив дъжд.
	— Никога няма да успеем! — викна Йонеса.
	— Мислех си, че вас ви бива да тичате — обади се Кърсти.
	— Кои нас, тия с моя ръст ли?
	— Прав беше — обади се младежът, докато дърпаха Джони навън. — Това е пост БД-3!
	— Знам — отвърна Джони. — Спомних си как ми го казваш.
	Той залитна и се вкопчи в Йонеса, за да не падне. Светът се завъртя около него. Не се беше чувствал така от онзи случай със сайдера по Коледа. Гласовете покрай него като че заглъхнаха и той не беше сигурен наистина ли ги чува, спомня ли си ги или това са думи, които никой още не е изговорил.
	Усети как мисълта му блуждае свободно във времето и продължава да стои там само защото тялото му е грамадна, огромна котва.
	— Пътят е все по нанадолнище — обади се Кърсти и се юрна напред.
	Йонеса се втурна подире и.
	Далече-далече, долу в града, часовникът на църквата започна да отмерва единайсет.
	Джони понечи да се затича, но земята постоянно се местеше под краката му.
	„Защо го правим всичко това?“ — помисли си той. Нали ЗНАЕМ, че е станало така — копието от вестника е в джоба ми, бомбите ще паднат, а сирената няма да се задейства.
	Не можеш да кривнеш от пътя, когато ти хрумне, ако караш влак!
	Така си мислиш ти, обади се глас в главата му… Искаше му се да е по-умел във всичко това. Искаше му се да е герой.
	Отпред се разнесе отчаяният вик на Йонеса:
	— Сгазих една овца! Сгазих една овца!
	Под тях се простираха светлините на Блекбъри. Не бяха много — тук-там мътни лъчове от фаровете на коли и слабото сияние на прозорец, където молците бяха прогризали затъмнението.
	След бурята излезе вятър. По небето се разтегнаха облаци. Тук-там проблясваше по някоя звезда.
	Тичаха. В тъмното Йонеса настъпи още една овца.
	Зад тях изхрущяха стъпки като от тежки ботуши и Том ги настигна.
	— Ако сте сбъркали, лошо ви се пише! — изпухтя той.
	— Ами ако излезем прави?
	— Надявам се да не излезете!
	Отново проехтя гръм, но четиримата продължаваха да се носят напред в мехур от отчаяна тишина.
	Бяха прекосили пустошта. От двете страни на пътя се появи плет.
	Ботушите на Том се заковаха на място.
	— Чуйте!
	Спряха. Гръмотевиците кънтяха, дъждът свистеше.
	А освен тях се чуваше и някакъв далечен, слаб тътен.
	Младежът се втурна отново и под подметките му се разхвърча чакъл. И преди тичаше бързо, но сега направо летеше.
	Сред мрака изникна огромна къща. Той прескочи оградата, прехвърча през ливадата и задумка по вратата.
	— Отворете! Отворете! Спешно е!
	Джони и другите притичаха до портата. Тътенът се бе усилил.
	Можехме да направим нещо — помисли си Джони. — Можех аз да направя нещо. Можех да… ами, все нещо можеше да се направи. — Беше си мислил, че ще е толкова лесно! Само защото идваха от бъдещето. — Какво ли знаем ние? А сега бомбардировачите са кажи-речи пристигнали и нищо вече не можем да направим.
	— Отворете, хайде де!
	Йонеса намери порта и влетя през нея в двора. В мрака се чу „Пльок!“.
	— Май нагазих в нещо като езеро — обади се мокър глас.
	Том се дръпна назад и заопипва земята.
	— Може би ще мога да счупя някой прозорец… — смънка той.
	— Ъъ… то било дълбоко! — продължи да нарежда Йонеса с мокрия си глас. — И съм се заклещил в нещо като фонтан…
	Звънна стъкло. Том бръкна през прозореца до вратата. Нещо щракна и вратата се отвори.
	Чуха го как се препъна вътре, а после светна слаба светлинка. Ново изщракване и…
	— И тука няма сигнал! Сигурно светкавицата е ударила централата!
	— Къде е следващата къща? — подвикна Кърсти подир Том, който се втурна по пътечката.
	— Чак на „Робъртс Роуд“!
	Затичаха след него. Йонеса правеше „шляп-шляп“.
	Тътенът вече се беше усилил чувствително. Джони го чуваше по-силно от собственото си дишане.
	Все някой в тоя град трябва да забележи, помисли си той. Цялото небе е изпълнил тоя тътен!
	Без нищичко да казват, те се затичаха още по-бързо…
	Но облаците оредяваха, луната започна да просветва, горе се мярнаха сенки и Джони виждаше как невидимите силуети на бомбите се въртят във въздуха, докато падат надолу.
	Първо — нивата, после консервната фабрика, а после „Парадайс Стрийт“ избухна нежно, като леха с рози, които разцъфват. Листенцата на розите бяха оранжеви, поръбени с черно, и цветовете се разтваряха един след друг, докато бомбите валяха.
	А после дойде и звукът. Не „бум“ — хрущене, туптене, огромни тампони от шум се набиваха в главата му.
	Най-накрая утихнаха — само нейде далеч нещо пукаше и камбаната на пожарната задрънча.
	— О, не! — изстена Кърсти.
	Том беше спрял и се взираше в далечните пламъци.
	— Телефонът не работеше — прошепна той. — Опитах, но не работеше!
	— Ние пътуваме във времето! — възкликна Йонеса. — Това не бива да става!
	Джони леко залитна. Беше като болен от грип, ама много по-зле. Чувстваше се така, сякаш се намира извън собственото си тяло и се наблюдава.
	Тук беше тук и сега беше сега… Хората оцеляваха, като не обръщаха внимание на подобни чувства. Спреш ли, отвориш ли ума си за тях, светът те прегазва като танк…
	„Парадайз Стрийт“ винаги щяха да я бомбардират. В момента я бомбардираха. Бяха я бомбардирали. Днешната вечер беше вкаменелост във времето. Това винаги щеше да се е случило. Не можеш да кривнеш от пътя с влак!
	Така си мислиш ти…
	Някъде…
	Пламъците трепкаха над покривите. Звъннаха и други камбани.
	— Моторът не запали! — смънка Том. — Телефонът не работеше! Имаше буря! Опитах се да стигна навреме! Как може аз да съм виновен?
	Някъде…
	Джони отново го усети… онова чувство, че може да протегне ръка и да тръгне в някоя посока, която я няма на никоя карта и никой компас — има я само на часовниците. Времето заструи в него и накрая той усети как изтича през пръстите му. Количката и торбите ги нямаше, но… може би щеше да си спомни усещането…
	— Имаме време — обади се той.
	— Да не си откачил? — Възкликна Кърсти.
	— Идвате ли или не?
	— Къде?
	Джони я хвана за ръката, а с другата хвана Йонеса. После кимна на Том, който продължаваше да се взира в пламъците.
	— Хващай го и него — кимна той на Йонеса. — Ще ни потрябва, като стигнем.
	— КЪДЕ?
	Джони направи опит да се усмихне.
	— Имай ми доверие — рече той. — Все някой трябва да ми има доверие.
	Тръгна напред. Том се мъкнеше подире им като сомнамбул.
	— По-бързо — обади се Джони. — Иначе никога няма да стигнем.
	— Виж какво, бомбите паднаха — обади се унило Кърсти. — Станалото станало. Край.
	— Точно така. Така трябваше — отвърна Джони. — Инак нямаше начин да стигнем там, преди да е станало. Бързо! По-живо де!
	Той се завтече напред и ги повлече подире си.
	— Може пък да помогнем с нещо… — запъхтя се Йонеса.
	— Знам… как се дава… първа помощ.
	— Първа помощ ли?! — слиса се Кърсти. — Това бяха бомби, бе човек, ти не ги ли видя как избухнаха!
	Младежът до нея като че изведнъж се събуди. Той се втренчи в пожара и се метна напред. И всичките се юрнаха — мъчеха се да не изостават и всеки дърпаше другия да тича по-бързо.
	Ето, и пътят за нататък се появи. Джони свърна по него.
	Потъналият в мрак пейзаж изсветля до сиви нюанси като много стар филм. Небето от черно се превърна в мастилено лилаво. И всичко покрай тях изглеждаше студено като кристал; листата на дърветата и храстите проблясваха като заскрежени.
	Джони не усещаше студ. Нищо не усещаше.
	Тичаше. Пътят под краката му беше лепкав — сякаш се опитваше да спринтира в петмез.
	А въздухът се изпълни с шум, който за последно беше чул да идва от торбите, мощен повей на шепот, като милион зле настроени радиоапарати.
	До него Йонеса се опитваше да му каже нещо, но от устата му не излиташе звук. Вместо това посочи със свободната си ръка напред.
	Блекбъри се беше ширнал пред тях. Не беше онзи град, познат му от 1996-а, но не беше и онзи от 1941-ва. Светеше.
	Джони никога не беше виждал северно сияние. Но беше чел за него. В книгата пишеше, че когато нощите са много студени, понякога сиянието се спуска от Северния полюс и увисва във въздуха като завеса от замръзнал син огън.
	Така изглеждаше и градът. Сияеше, студен като звездна светлина в зимна нощ.
	Рискува и се огледа назад.
	Там небето беше алено — всъщност тъмночервено, което в средата преминаваше в рубинено сияние.
	И знаеше, че ако спре да тича, всичко ще свърши. Пътят пак щеше да си стане просто път, небето — небе… Но ако продължаваше да тича в ТАЗИ посока…
	Усили ход и бавно запристъпва в гъстия, студен, безмълвен въздух. Градът беше все по-близо, все по-сияен.
	Сега другите го дърпаха за ръцете. И Кърсти се опитваше да извика, но тук не се чуваше никакъв друг звук, освен ехото на всички онези дребни шумчета.
	Стискаше пръстите им и се опитваше да се държи…
	И тогава синевата се втурна към него и срещна червенината, която идваше насреща му, и той се катурна на пътя.
	Чу как Кърсти извика „Цялата съм в лед!“.
	Изправи се с мъка и се втренчи в собствените си ръце. Щом ги размърда, ледът се пропука и започна да пада от ръкавите му.
	Йонеса си беше направо бял. Скрежът се топеше по лицето му и се изпаряваше.
	— Какво направихме? Как стана? — възкликна Кърсти.
	— Слушай сега малко, става ли? — сряза я Йонеса. — Слушай!
	Нейде в мрака се чуваше бръмчене. Заби часовник.
	Джони се заслуша. Бяха на края на града. По тъмните улици не се виждаха никакви коли. Но и пламъци нямаше. От близката кръчма се чуваше приглушен смях и звън на чаши.
	Часовникът продължаваше да бие. Последната нота заглъхна в нощта. Някъде измяучи котак.
	— Единайсет? — възкликна Кърсти. — Но нали чухме как би единайсет, когато… когато бяхме… там горе…
	Обърна се и се втренчи в Джони.
	— ВЪРНАЛ си ни НАЗАД ВЪВ ВРЕМЕТО?!
	— Н-нне точно назад, струва ми се — отвърна Джони. — Май по-скоро… отзад. Отвън. Около. През. Де да знам!
	Том бе успял да се надигне на колене. Доколкото виждаха лицето му в тъмното, то приличаше на лице на човек, комуто се е струпало твърде множко и чийто мозък в момента плава свободно.
	— Имаме седем минути — обади се Джони.
	— Ъъ? — успя само да каже Том.
	— За да ги накараме да пуснат сирената! — кресна му Кърсти.
	— Ъъъ? Бомбите… Видях пожара… Не съм аз виновен, телефонът…
	— Не са паднали още! Но ще паднат! Освен ако не се размърдаш! И то начаса! Скачай! Веднага! — кресна му Кърсти.
	Никой не би могъл да устои на подобен глас. Преминаваше транзит през мозъка и даваше команди директно на мускулите. Том се вдигна тутакси като асансьор.
	— А така! Хайде, ти си!
	Полицейският участък беше в края на улицата. Стигнаха до вратата на групичка и се сблъскаха пред нея.
	Помещението бе преградено с гише, което отделяше обществеността от силите на Реда и Закона. Зад гишето имаше полицай. Пишеше нещо в дебел тефтер. Вдигна поглед и зяпна.
	— Здрасти, Том. Какво става?
	— Трябва да пуснете сирената! — обади се Джони.
	— Веднага! — кресна Кърсти.
	Сержантът изгледа първо него, после нея и накрая Йонеса, където погледът му се позадържа доста. После се обърна и погледна човека във военна униформа, който седеше зад едно бюро и пишеше. Сержантът обичаше да си има публика, когато според него щеше да падне голям смях.
	— О, така ли? — възкликна той. — И защо така?
	— Прави са, сержант — обади се Том. — Налага се! Ние… тичахме чак дотук!
	— Какво? От наблюдателния пост ли? — вдигна вежди сержантът. — Че това са си три километра бе! На мене нещо ми понамирисва тази работа, младежо. Пак си се отбил в кръчмата, така ли? Ха… спомняш ли си бомбардировача, дето го чу миналата седмица? — Той се обърна и се ухили на офицера. — И знаеш ли какво излезе, че било? Някакъв камион, който минавал по шосето за Слейт!
	Търпението на Кърсти, което инак се забелязваше само с помощта на специална научна апаратура, се изчерпа.
	— Стига си ми се правил на голям умник бе, палячо нещастен! — кресна тя.
	Сержантът почервеня и пое дълбоко въздух. После внезапно го изпусна.
	— Ей, ти къде тръгна бе?!
	Том се беше покатерил върху бюрото. Войникът се изправи, но младежът го блъсна.
	После посегна към лоста и го дръпна.


>	Глава 11
>	С картофки ли го искаш?

	Клатето и Бигмак се спотайваха зад църквата.
	— Много време вече ги няма — рече Бигмак.
	— Дотам има доста път — обади се Клатето.
	— Ха на бас, че е станал някой гаф. Застреляли са ги или нещо такова.
	— Хм! Пък аз си мислех, че обичаш пушки!
	— Пушките са си пушки, нищо нямам против тях. Куршумите — тях не ги обичам — обясни Бигмак. — И освен това не ща да запецна тука заедно с тебе.
	— Количката на времето е при нас — рече Клатето. — Но знаеш ли как се борави с нея? Според мене май трябва малко да си изперкал като Джони, за да можеш да боравиш с нея. Не ща да свърша в бой с римляни или нещо от сорта.
	— Няма да свършиш — рече Бигмак.
	И щом се усети как се е изтървал, се вцепени. Клатето зацепи.
	— Какво искаш да ми кажеш с това „да запецна тука заедно с тебе“? Какво ще стане, ако не се прибера? Вие всичките нали се върнахте в 1996-а? И мене ме е нямало там, така ли?
	— Ох, хич не ти и трябва да го знаеш…
	— О, така ли?


	— Влизате вътре и нахалствате най-безобразно… — подхвана сержантът.
	— Млък! — сряза го капитан Харис и се изправи. — Защо сирената ви не работи?
	— Проверяваме я всеки вторник и петък най-редовно — обясни сержантът.
	— В тавана има дупка — отбеляза Йонеса.
	Том стоеше, вперил поглед в лоста. Сигурен беше, че каквото се изискваше от него, той го е направил. Не знаеше как точно е станало, но го беше постигнал. А онова, което трябваше да последва, нещо не се получаваше.
	— Не съм виновен аз — промърмори той.
	— Вашият човек стреля с пушка — обясни сержантът. — Така и не разбрахме къде се е дянал куршумът.
	— Сега обаче знаем — мрачно рече капитанът. — Уцелил е някоя жица.
	— Трябва да има и друг начин! — обади се Джони. — НЕ ТРЯБВА да свършва така! Не и след всичко това! Погледнете!
	Той измъкна от джоба си смачкан лист и им го подаде.
	— Какво е това? — попита капитанът.
	— Утрешният вестник — обясни Джони. — В случай, че сирената не се задейства.
	Капитанът се облещи срещу листа.
	— Будалкаме се, а? — обади се нервно полицейският сержант.
	Капитанът премести погледа си към китката на Джони. После я сграбчи.
	— Откъде го имаш този часовник?! — рече той троснато.
	— И преди съм виждал такъв! Откъде се появи тук, момче?
	— Оттука съм — отвърна Джони. — Един вид. Обаче не съм… не съм от сега.
	Последва тишина. После капитанът кимна на сержанта.
	— Звънни в местния вестник, ако обичаш — нареди той.
	— Той излиза сутрин, нали? Значи все някой трябва да има в редакцията.
	— Нали не предлагаш сериозно да…
	— Моля те!
	Секундите тиктакаха. Полицаят се беше прегърбил над големия черен телефон. Той измърмори в слушалката няколко думи.
	— Намерих господин Стикърс, шефа на словослагателите — обясни той. — Рече, че тъкмо оформяли първа страница, та какво точно сме искали?
	Капитанът погледна вестника и го подуши.
	— Риба, а? Карай… Има ли в левия долен ъгъл на страницата реклама на какао „Джонсън“? Не ме гледай така. Питай го.
	Сержантът замънка.
	— Каза, че имало, но…
	Капитанът обърна страницата.
	— Има ли на втора страница статия от една колона със заглавие „Глоби за пътнотранспортни нарушения“? И реклама за крем за бръснене „Плантс“?
	Сержантът го изгледа на кръв, но попита далечния Стикърс.
	— Казва, че да — предаде той. — Казва, че…
	— Благодаря. Кажи му да бъде готов в случай, че… Не, хайде да не прибързваме… Просто му благодари.
	После се обърна към тях и попита:
	— Колко време имаме?
	— Три минути — обади се Джони.
	— Можем ли да се качим на покрива, сержант?
	— Де да знам, ма то…
	— Има ли друга сирена в града?
	— Има една трошка, дето едно време я използвахме, ама…
	— Къде е?
	— Под пейката в шкафа за загубени вещи, ама…
	Изскърца кожа и изведнъж в ръката на капитана се озова пистолет.
	— После ще се разправяме — рече той. — Докладвай по мой адрес на когото си искаш. Но точно сега или ми дай ключовете, или отключи тоя проклет шкаф, щото иначе аз ще стрелям в ключалката. А пък открай време искам да пробвам как е, имай ми вяра.
	— Вие нали не ВЯРВАТЕ на тези деца?!
	— Сержант!
	Сержантът изведнъж се паникьоса и взе да бърка из джобовете си. После припна към шкафа.
	— Значи ни ВЯРВАТЕ? — учуди се Кърсти.
	— Не съм много сигурен — отвърна капитанът, докато сержантът измъкваше от шкафа нещо голямо и тежко. — Благодаря, сержант. Давайте да я измъкнем навън. Не. Изобщо не съм сигурен, госпожичке. Но на онзи часовник може би вярвам. И освен това… ако греша, то после просто ще изглеждам като глупак, и да ви кажа, сержантът хич няма да се церемони с вас. Но ако съм прав, това тук няма да се случи. — Той размаха вестника.


	Бигмак лежеше проснат на земята, а Клатето го беше затиснал отгоре. Клатето можеше и да не умее да се бие, но пък умееше да тежи.
	— Махни се от мене! — изпъшка Бигмак и заразмахва крайници. Да прилагаш гадни удари от уличния бой върху Клатето беше все едно да бъхтиш възглавница.
	— През деветдесет и шеста съм все още жив, нали? — рече Клатето. — Защото все пак съм се родил, така ли? Значи, дори и да не се върна назад във времето, през деветдесет и шеста пак ще съм жив, нали така? Бас ловя, че знаете нещо за мен!
	— Не, не, не, хич даже не сме се виждали!
	— Значи съм жив, а? И ЗНАЕТЕ нещо, така ли?
	— Махни се бе, не мога да дишам!
	— Хайде де, кажи!
	— Ти не трябва да знаеш какво ще стане!
	— Кой ти го каза?
	Зад него се разнесе кански вой. Клатето се извърна, Бигмак погледна нагоре.
	Котаракът Виноват се беше изтегнал мързеливо върху количката. Прозя се, скочи от торбите, тръгна уверено покрай покритата с мъх стена с потайната си диагонална стъпка и изчезна зад ъгъла.
	— Къде ли отиде? — попита Клатето.
	— Отде да го знам? Махни се от мене!
	Момчетата последваха котарака. Май тяхното присъствие изобщо не го притесняваше, Виноват спря пред църковната врата и легна, протегнат напред предни лапи.
	— За пръв път го виждам да слиза от количката — рече Бигмак.
	И тогава се заслушаха. Нищо.
	Едва доловимите градски шумове продължаваха да се чуват. Някъде задрънка кръчмарско пиано. Отвори се врата и се разнесе смях. Една кола премина много бавно в далечината. Но изведнъж звуците сякаш започнаха да идват МНОГО ОТДАЛЕЧ, сякаш от тях ги делеше дебела невидима стена.
	— Нали знаеш, ония бомби… — обади се Клатето, без да откъсва поглед от котарака.
	— Какви бомби?
	— Бомбите, дето Джони все за тях приказва.
	— Е, та?
	— Спомняш ли си по кое време рече, че са паднали? Май наближава…
	— Направо супер! Никога не съм виждал бомбардировка — рече Бигмак.
	Виноват започна да мърка много силно.
	— Ъъ… Нали знаеш, сестра ми живее в Канада — рече Клатето с тревожен глас.
	— Е, та? Тя пък какво общо има?
	— Ами… Веднъж ме прати картичка. На нея имаше една скала, към която индианците подкарвали стадата бизони, да ги убиват на нея.
	— Ей, чудничко нещо е това географията!
	— Да, ама… значи имало един индианец, който се чудел как ли изглежда отдолу цялата тая работа, и затова скалата се казва Треснатата глава. Истина ти казвам.
	И двамата се обърнаха и погледнаха параклиса.
	— През деветдесет и шеста това нещо си е тука — отбеляза Бигмак. — Искам да кажа, няма да го бомбят…
	— Да, но не мислиш ли, че ще е по-добре да минем, тъй де, отзад…
	Сирена изви и замлъкна.
	Откъм „Парадайс Стрийт“ се носеха слаби шумове. Някой сигурно бе дръпнал черната завеса, защото за миг проблесна светлина. Друг пък се развика откъм задните дворове.
	— Страхотно! — обади се Бигмак. — Само пуканки си нямаме.
	— Но това ще се случи на живи хора! — възкликна Клатето, като в живите хора включваше и себе си.
	— Няма, щото пуснаха сирената. Всичките са се изпокрили в бомбоубежищата. Тъкмо там е целият номер. Пък и тъй де, нали и без това е щяло да се случи? Какво искаш, история. Все едно да се върнеш в 1066 и да наблюдаваш битката при… при нам к’во си. Пък и не ти се случва често да видиш как попиляват цяла консервна фабрика.
	Хората се бяха размърдали, нямаше съмнение. Клатето ги чуваше в нощта. От този край на улицата нещо издрънча, сякаш в тъмното някой се препъна в тенекиено корито.
	А после…
	— Чуй — колебливо рече Бигмак.
	От изток се носеше едва доловим тътен. Виноват се изправи и наостри уши.
	— Страшна работа! — рече Бигмак.
	Клатето взе да се изтегля полекичка към църквата.
	— Това не ти е като по телевизора — измънка той.
	Тътенът се приближаваше.
	— Да бях си донесъл фотоапарата — измърмори Бигмак.
	Някъде се отвори врата. Цяло шосе от жълта светлина се раздипли в нощта. Един дребен силует се втурна по него и спря посред улицата.
	— Наш Рон ще ви пипне, да знаете! — кресна той.
	Тътенът изпълни небето.
	Бигмак и Клатето побягнаха. Прескочиха всичките стъпала на църквата с един скок и се завтекоха към момчето, което рипаше насам-натам и се заканваше на небето с юмрук.
	Самолетите бяха точно над главите им.
	Бигмак стигна първи до момчето и го вдигна във въздуха. После се обърна, хързулна се върху калдъръма и побягна към църквата.
	Тъкмо бяха преполовили пътя и чуха свистенето. Бяха изкачили стъпалата, когато първата бомба се стовари върху нивата.
	Вече прескачаха зида, когато втората и третата разпръснаха консервната фабрика.
	И тъкмо се тръшнаха на тревата, когато бомбите подпукаха улицата и изпълниха въздуха с толкова силен шум, че чак не се чуваше, и светлина, толкова бяла, че ти влизаше в очите и през клепачите. А после грохотът подбра земята и я разтръска като одеяло.
	Както Клатето каза по-късно, това беше най-лошото. А то си беше трудно да се прецени кое точно е най-лошото, защото всичко останало беше лошо, та лошо. Но мястото на земята си е там, на земята — под тебе, твърда и надеждна. А не да ти се дърпа надолу, а после да скача обратно и да те халосва по този начин.
	После сякаш долетя рояк побеснели пчели.
	А сетне се чуваше само хрущенето на откъртващи се тухли и пукотът на пожара.
	Клатето вдигна глава — много бавно.
	— Уф! — рече той.
	Дърветата зад тях нямаха листа. А дънерите им ИСКРЯХА.
	Той стана много бавно и протегна ръка към тях.
	Стъкло. Парчета стъкло се бяха забили в дънерите, от горе до долу. И нямаше вече листа. Само стъкло.
	Бигмак се изправи зад него като насън.
	Един огромен котел така се беше треснал в църковната врата, че я беше разцепил на трески до половината, като някакво домакинско торпедо. Каменният праг беше изкъртил една тухла.
	И навсякъде беше пръснато стъкло, което хрущеше под нозете им като нетопяща се градушка. То блещукаше по стените и пламъците сред развалините се отразяваха в него. Като че беше прекалено много за някакви си десетина прозореца.
	А после заваля.
	Първо заваля оцет.
	После — кисели краставици.
	След това нещо червено заля Бигмак от главата до петите. Той близна показалец и го вдигна.
	Един корнишон уцели Клатето по главата.
	Бигмак се разхили. Хората започват да се хилят по какви ли не поводи. Но понякога се хилят, защото въпреки всички очаквания са още живи и си имат усти, с които да се хилят.
	— Със… — опита се да каже той през смях. — Със… с картофки ли го искаш?
	По-смешно нещо Клатето не беше чувал през живота си. Точно в този момент това беше най-смешното нещо, което някой беше казал където и да било. Така се смя, че накрая по бузите му потекоха сълзи и се смесиха с горчицата.
	Нейде в сянката на зида един глас се обади:
	— Ей, някой от вас намери ли си шрапнел?
	Бигмак се разхили още по-силно — звукът беше като от бойлер, който с всички сили се мъчи да не избухне.
	— К’во к’во к’во е т’ва шрапнел бе? — успя някак си да каже той.
	— Ми… ми… ми… парчета от бомба, к’во!
	— С КАРТОФКИ ЛИ ГИ ИСКАШ? — изхили се Бигмак и за малко не припадна от смях.
	Сирената отново запя. Но този път не беше „иии-ууу, иии-уууу“, а само едно дълго „ууууу“, което лека-полека утихна.
	— Връщат се! — възкликна Клатето.
	Смехът изскочи от него, като че той беше капан, на който изведнъж му бяха отворили вратата.
	— Не бе, това е отбой — обади се гласът до зида. — Ма вие нищо не знаете, егати!
	Дядото на Клатето се изправи и се огледа надолу, там, където някога минаваше „Парадайс Стрийт“.
	— Лелее! — възкликна той, очевидно впечатлен.
	Кьорава къща не беше оцеляла. Срутени покриви, избити прозорци… Половината къщи се бяха превърнали в купчини тухли, пръснати по улицата.
	В далечината забиха камбани. Две пожарни удариха спирачки точно пред църквата. Зад тях се паркира и линейка.
	— С картоф… — обади се пак Бигмак.
	— Млъкни бе! — сряза го Клатето.
	Навсякъде се издигаха пламъци. Големи пламъци, малки пламъци. Консервната фабрика цялата светеше и миришеше като най-големия павилион за риба и картофки в света.
	Отвсякъде се стичаха хора. Някои ровеха из тухлите. И всички крещяха.
	— Май вече… май вече всички са излезли, нали така? — обади се Клатето. — Нали вече трябва да са излезли?


	Воят на сирената премина в ръмжене, а после в тракане. И замлъкна.
	Джони сякаш не стъпваше по земята. Да беше по-лек, щеше да подхвръкне.
	— Сигурно вече са излезли. Имаха близо цяла минута — обади се той.
	Сержантът вече се беше запътил към „Парадайс Стрийт“ Тях тримата ги бяха оставили с Том и капитана, който гледаше замислено Джони.
	Нещо затропа по покрива на полицията и се разсипа по улицата. Йонеса се пресегна.
	— Лучена туршия… — констатира той.
	Виждаха пламъците, които се издигаха над покривите.
	— Е… — обади се капитанът. — Прав излезе. Голямо приключение, а? А точно тук аз трябва да кажа „Браво, момчета!“, нали така?
	Той отиде до външната порта и я затвори. После се обърна.
	— Не мога да ви пусна, да знаете — рече той. — Щото вие бяхте с онова другото момче, нали така? Онова със странните приспособления.
	Нямаше смисъл да отричат.
	— Да — рече Джони.
	— Според мен вие би трябвало да знаете много неща. Неща, които са ни нужни. Без никакво съмнение, нужни. Може би го разбирате? — той въздъхна. — На мен това не ми харесва. Може би тази вечер сте спасили живота на няколко души. Но е възможно да спасите живота на много повече. Разбирате ли ме?
	— Нищо няма да ви кажем! — обади се Кърсти.
	— Само имената, ранга и серийния си номер, става ли? — обади се капитанът.
	— Да речем, че… че знаем едно-друго — обади се Джони. — Това никаква работа няма да ви свърши. И онова, което знаем, също няма да ви, помогне. Войната няма да стане по-хубава, ще стане просто по-различна. Всичко все някъде се случва.
	— Точно сега мисля, че ще сме доволни и на различна. Имаме си тук някои много умни хора… — рече капитанът.
	— Моля ви, капитане.
	Беше Том.
	— Да?
	— Сър, те не бяха длъжни да правят всичко това. Така де, дойдоха и ни казаха, че ще ни бомбардират, нали така? И освен това… ами, изобщо не знам как ме смъкнаха тук и мен, сър, но го направиха. Не е редно да ги натикаме в затвора, сър.
	— Не, не, никакъв затвор! — възрази капитанът. — Къщичка нейде в провинцията. Храна три пъти дневно. И много хора, които искат да си говорят с тях.
	Кърсти избухна в плач.
	— Виж сега, никой нищо лошо няма да ти направи, момиченце — рече капитанът. Той се приближи и обгърна с ръка раменете и, които се тресяха.
	Джони и Йонеса се спогледаха и се дръпнаха по-далечко.
	— Няма нищо — обади се капитанът. — Просто трябва да разберем едно-друго, това е. Онова, което може да се случи.
	— Е, ами едно от нещата, които ще се случат… — изхълца Кърсти. — Едно от… едно от тия неща е… е…
	— Да? — подкани я капитанът.
	Кърсти се пресегна и го хвана за ръката. После кракът й се стрелна нагоре, тя се врътна и изви ръката му. Той се преметна в салто над рамото й и се пльосна по гръб на паважа. Но щом понечи да се изправи, тя отново се извъртя и стъпалото й се вряза в гърдите му. Той се строполи обратно.
	Кърсти си оправи накривената шапка и кимна на другите.
	— Шовинист такъв! Честно да ви кажа, тука все едно че сме се върнали при динозаврите. Ще си ходим ли?
	Том отстъпи назад.
	— Абе къде ги учат момичетата на такива работи? — слиса се той.
	— В училище — обясни му Джони. — Направо ще се шашнеш!
	Кърсти се пресегна и прибра пистолета на капитана.
	— О, недей! — възкликна Йонеса. — Пистолета недей. С пистолета можеш да си докараш сериозна беля!
	— Аз случайно съм окръжната шампионка по стрелба с пистолет до осемнайсетгодишна възраст — осветли го Кърсти и извади патроните. — Но нямам намерение да го употребявам. Просто не ми се ще той нещо да се развълнува и… — Тя метна пистолета зад боклукчийските кофи. — А сега ще си ходим ли или какво?
	Джони погледна Том.
	— Извинявай, че така… — рече той. — Като се свести, ти ще можеш ли, такова, да му обясниш…
	— Няма да знам откъде да започна! Сам не зная какво точно стана!
	— Добре! — отсече Кърсти.
	— Искам да кажа, такова, аз тичах ли дотук, не тичах ли? Стори ми се, че видях как бомбите падат, ама… Явно съм си го въобразил, защото като стигнахме тука, още не бяха паднали…
	— Сигурно е било от вълнението — рече Йонеса.
	— Странни номера ни погажда нашият разум — обади се Кърсти.
	И двамата се вторачиха сърдито в Джони.
	— Не ме гледайте мен — рече той. — Аз нищичко, ама нищичко не знам!


>	Глава 12
>	По другия крачол

	После Бигмак твърдеше, че нямал никакво намерение да помага. Докато не видя как хората се ровят из развалините, всичко му минаваше като на филм. А после той влезе в екрана.
	Пожарникарите поливаха пламъците с вода. Хората дърпаха паднали греди или пристъпваха на пръсти през попилените къщи и се викаха по имена — със странно любезен тон, като се имаха предвид обстоятелствата.
	— Юхуууу, господин Джонсън?
	— Извинете ме, госпожа Денсити, там ли сте си?
	— Господин Уилямс? Има ли някой тук?
	А Клатето пък после каза, че си спомнял три неща. Едното било странният металически шум на тухлите, когато купчини от тях се хързулват нанякъде. Другото — мирисът на мокро изгоряло дърво. А третото — леглото. Взривът бил отнесъл покрива и половината стени на някаква къща, а над улицата било увиснало голямо двойно легло — както си е с чаршафите — и се люлеело и скърцало на вятъра.
	Двете момчета се запромъкваха през камарите хлъзгащи се тухли и стигнаха до един заден двор. Навсякъде всичко беше посипано с натрошени тухли и стъкла.
	Възрастен мъж с горнище на пижама, затъкнато в панталоните, стоеше и се взираше в опустошената си градина.
	— Е, отидоха ми картофите — рече той. — Миналата година късна слана ги попари, сега пък това.
	— Нищо — успокои го Бигмак. — Я вижте каква хубава реколта от кисели краставици имате!
	— Ама тях не мога да ги ям. Много пръцкам.
	Оградите бяха срутени. Взривът бе вдигнал бараките и ги бе пръснал по дворовете като карти.
	След сигнала за отбой от земята бяха започнали да се надигат хора.


	— Надявам се само онези двамата да са си там — въздъхна Кърсти.
	— А ти как мислиш? — обади се Йонеса.
	— Моля?
	— Искам да кажа, вероятно си трайкат и чакат ние или те да се вкараме в някоя беля. На бас!
	Кърсти забави крачка.
	— Я задръжте малко — рече тя. — Трябва да разбера нещо. Джони?
	— Да? — обади се той. Беше се опасявал от този момент. Кърсти задаваше страшно проницателни въпроси.
	— Ние какво точно направихме? Тогава, там? Видях как бомбите падаха! А аз съм много наблюдателна! Но успяхме да стигнем в полицията, ПРЕДИ да паднат! Значи, или съм луда, а пък аз не съм, или ние…
	— … сме притичали през времето — довърши Йонеса.
	— Вижте сега, просто хванахме нужната посока — обясни Джони. — Просто видях накъде трябва да вървим, и…
	Кърсти подбели очи.
	— Можеш ли да го повториш?
	— Май… май не. Не си спомням как точно го направих.
	— Вероятно възприятията му са били изострени — отбеляза Йонеса. — Чел съм за тези състояния.
	— Какво… Наркотици ли? — обади се подозрително Кърсти.
	— Кой, аз?! Че аз дори кафе не пия! — възмути се Джони. Светът и без това винаги му се беше виждал толкова странен — но никога, по никакъв начин не се бе опитвал да го направи още по-смахнат.
	— Ама това е невероятен талант! Я само си помисли…
	Джони поклати глава. Спомняше си как е видял посоката, спомняше си и чувството, но не си спомняше КАК СТАНА. Сякаш гледаше спомените си през дебело тъмно стъкло.
	— Хайде — подкани ги той и отново се затича.
	— Но… — заекна Кърсти.
	— Не мога — прекъсна я Джони. — Моментът никога вече няма да дойде.


	Бигмак и Клатето не се бяха вкарали в никаква беля, па макар и само заради това, че станалата беля беше толкова голяма, че нямаше накъде повече.
	— ТОВА ли било бомбоубежище?! — чудеше се Бигмак.
	— Пък аз си мислех, че всичките са… нали ме разбираш, стомана и прочие. С големи врати, които като се отварят и затварят, правят „Ссссс“. И лампички, които мигат. Нали се сещаш. — Той вдигна единия край на бараката, която се беше разбила в бомбоубежището на номер 9. — А пък то — нагънато желязо, отгоре му пръст и в нея растат марули!
	Клатето беше измъкнало една лопата от развалините на нечия оранжерия и в момента разчистваше тухлите с нея. Вратата на убежището се отвори и една жена на средна възраст излезе с несигурна крачка навън.
	Беше наметнала над нощницата си пеньоарче на цветя и притискаше до гърдите си кръгъл аквариум с две рибки. Едно малко момиченце се беше вкопчило за полата и.
	— Къде е Майкъл? — викна тя. — Къде е? Някой да го е виждал? Обърнах се за две секунди да взема Адолф и Сталин и той изхвърча през вратата като…
	— Едно момче със зелена жилетка ли? — попита Клатето.
	— С очила? И с уши като дръжките на Световната купа? Търси си шрапнел.
	— Нищо ли му няма? — въздъхна облекчено тя. — Не знам какво щях да обяснявам на майка му!
	— Добре ли сте? — обади се Бигмак. — Боя се, че къщата ви е малко, по-сплескана отпреди…
	Госпожа Денсити огледа останките от номер девет.
	— Ох, нищо. И по-лоши неща стават — рече тя разсеяно.
	— Така ли? — изуми се Бигмак.
	— Цяло щастие е, че не бяхме вътре — обясни госпожа Денсити.
	Захрущяха тухли. Един пожарникар се зададе през отломките.
	— Добре ли сте, госпожа Денсити? — попита той. — Вие като че сте последната. Искате ли едно хубаво топло чайче?
	— О, здравей, Бил.
	— А тези тук младежи кои са?
	— Ами ние… ние просто помагахме — обясни Клатето.
	— Така ли? О, добре. Ами тогава бягайте по-далечко и двамата. Според нас в номер дванайсет има бомба, която не е избухнала. — Пожарникарят се позагледа в дрехите на Бигмак, после сви рамене. Сетне внимателно пое аквариума от госпожа Денсити и я прегърна с другата ръка през раменете.
	— Хубаво топло чайче и одеяло — рече той. — Точно това ви трябва, нали? Хайде, миличка.
	Момчетата ги наблюдаваха как се промъкват и лазят през камарите тухли.
	— Бомбят те, а после ти дават чайче? — изуми се Бигмак.
	— Май е по-добре, отколкото да те бомбят и после никога вече да не се налага да ти сипват чайче — отбеляза Клатето. — Както и да е…
	— Йййюуууууммм!!! — изкрещя някой зад тях.
	Обърнаха се. Дядото на Клатето се беше покачил на една купчина тухли. На фона на пламъците приличаше на малко дяволче. Беше целият омазан в сажди, размахваше нещо във въздуха и се правеше на самолет.
	— Това ми прилича на… — обади се Бигмак.
	— Парче от бомба! — вирна нос момчето. — Почти цялата задна перка! Не познавам никой, който да има почти цяла задна перка!
	Той пак размаха във въздуха изкривеното желязо.
	— Ей… момче? — обади се Клатето.
	Момчето смъкна надолу перката.
	— Ти, такова… харесваш ли мотори?
	— О, не! — прекъсна го Бигмак. — Не бива нищо да му казваш за…
	— Я млък! — сряза го Клатето. — Ти си ИМАШ дядо, нали!
	— Да, но мога да го виждам само в присъствието на надзирателя.
	Клатето погледна момчето.
	— Това моторите са много опасно нещо — отбеляза той.
	— Като порасна, ще си купя голям, голям мотор! — заяви дядо му. — С ракети и картечници и с всичко! Ииииу-ууммммм!
	— О, на твое място не бих го направил — възрази му Клатето с онзи особен тъповат тон, с който говореше на малките дечица. — Нали не искаш да се блъснеш с него някъде и да го разбиеш?
	— О, няма да се блъсна! — заяви уверено дядо му.
	— Дъщерята на госпожа Денсити е много сладко момиченце, нали? — отчая се Клатето.
	— Много е гадна и миризлива! Йййуууууммм! А пък ти си дебееел!
	Дядото се затича надолу. Видяха как сянката му се стрелка между пожарникарите, а сегиз-тогиз се чуваше „Вууумммм!“.
	— Хайде — подкани го Бигмак. — Давай да се връщаме при църквата. Човекът рече, че май една от бомбите не е избухнала…
	— Хич не искаше да ме послуша! — оплака се Клатето. — Аз на негово място щях да се послушам!
	— Да бе, да — подкрепи го Бигмак.
	— Щях, ти казвам!
	— Да бе, да. Аре, аре.
	— Щях да му помогна, ама той като не ме слуша! Аз знам какво ще стане! Защо не ще да ме слуша? Можех страшно да му улесня живота!
	— Добре де, вярвам ти. Сега да ходим, става ли?


	Стигнаха църквата точно когато Джони и другите дотичаха по улицата.
	— Как сте тука? — попита Кърсти. — И защо така сте целите омазани в сажди?
	— Спасявахме хора — обясни гордо Клатето. — Така да се каже.
	Загледаха се към разрушената „Парадайс Стрийт“. Хората стояха на малки групички или бяха приседнали върху развалините. Няколко дами с натруфени шапки бяха подредили маса, върху която имаше самовар. Тук-там все още пламтяха пожари, а от време на време се чуваха трясъци и дрънчене, когато някой изхвърлен твърде нависоко буркан с лучена туршия тупваше на земята, покрит с ледена корица.
	Джони се оглеждаше.
	— Всички са живи, Джони — обади се Клатето, вперил съсредоточен поглед в него.
	— Знам.
	— Сирената се задейства тъкмо навреме.
	— Знам.
	Джони чу как Кърсти се обади зад гърба му:
	— Надявам се, че ще се погрижат за хората?
	— О, това го проверихме — обади се Бигмак. — Дават им топъл чай и им разправят да не увесват нос, защото можело да е много по-зле.
	— И това е всичко?!
	— Е. ами… има и бисквити.
	Джони гледаше към улицата. Светлината от пламъците й придаваше почти бодър вид.
	А в ума си видя ДРУГАТА улица. И тя беше там, и всичко се случваше по същото време. Същите огньове, същите купчини отломки и същите пожарни. Но хора нямаше, освен онези, които разнасяха носилки.
	„Намираме се в ново време.“ — помисли си той.
	Всяко нещо, което правиш, променя всичко. А всеки път, когато пътуваш във времето, пристигаш във време, малко по-различно от онова, от което си тръгнал. Онова, което правиш, не променя бъдещето, а просто едно от бъдещетата.
	На милион места бомбите убиваха всички живеещи на „Парадайс Стрий“.
	Но не и тук.
	Призрачните образи се стопиха… Другото време постепенно зави и хвана собствения си път.
	— Джони! Давай да се махаме — подкани го Йонеса.
	— Да бе, няма к’во да висим тук повече — подкрепи го Бигмак.
	Джони се обърна към тях.
	— Добре.
	— С количката ли и ли… пеш? — попита Кърсти.
	Джони поклати глава.
	— С количката.
	Количката ги чакаше там, където я бяха оставили, но Виноват го нямаше никакъв.
	— О, не! — възкликна Кърсти. — Котарак сега няма да търсим!
	— Той отиде да гледа как падат бомбите — обясни Клатето. — Не знам какво е станало после с него.
	Джони стисна дръжката на количката. Торбите заскърцаха в мрака.
	— Не го мислете котарака — рече той. — Котките сами намират пътя към дома.


	Клуб „Златна нишка“ се събираше в старата църква в петък сутринта. Понякога идваше някой народен певец или пък ученици от местните училища им изнасяха програма — когато нямаше никакъв начин да го избегнат. Основното занимание на членовете на Клуба беше да си пийват чай и да си приказват.
	Приказваха си най-вече за това, че положението никога не е било по-зле, и за златните времена, когато абсолютно всичко е можело да си купиш за петак и ресто да ти върнат даже.
	Въздухът трепна и сред него се появиха пет фигури.
	Членовете на Клуба ги изгледаха подозрително — като нищо ей сегичка можеха да подхванат „Лондонските улици“. Забелязаха също, че са под трийсетгодишни, което значеше, че почти без съмнение са престъпници. Защото очевидно бяха откраднали количка за пазаруване, пък и единият от тях беше чернокож.
	— Ъъ… — започна Джони.
	— Това самодейната театрална трупа ли е? — прекъсна го Кърсти и другите се смаяха от бързината на реакцията й. — О, не, май сме объркали залата, извинете.
	Те се изнесоха на пръсти към вратата, тикайки количката. Членовете на Клуба се блещеха насреща им като бухали, а чаят им стинеше ли стинеше.
	Клатето отвори вратата и изведе останалите навън.
	— И нали се сещате, единият беше черен — рече Йонеса, щом престъпиха прага, после саркастично обърна очи и размаха ръце във въздуха. — Ша одиме на карнавааааал!


>	Глава 13
>	В някое друго сега

	Въздухът навън миришеше на деветдесет и шеста. Кърсти си погледна часовника.
	— Десет и половина в събота сутринта — установи тя. — Не е зле.
	— Ъъ, виж, часовникът ти сочи десет и половина в събота сутринта — възрази Джони. — Това не значи, че наистина е десет и половина в събота сутринта.
	— Точка за тебе.
	— Но според мен сме си точно тогава. Нещата като че съвпадат.
	— На мен всичко си ми изглежда наред — рече Джони.
	— Цяла нощ не съм се прибирал — обади се Йонеса. — Майка ми направо ще почине.
	— Кажи й, че си се отбил у нас и телефонът не е работел — предложи му Клатето.
	— Не обичам да лъжа…
	— Истината ли смяташ да й кажеш?
	Йонеса се погърчи от угризения няколко секунди.
	— Значи, телефонът ти бил повреден?
	— Да, а пък аз ще кажа на мама, че съм спал у вас.
	— Според мен дядо ми хич не е и забелязал, че ме няма — обади се Джони. — Той като се лепне за телевизора, и пред него си отнася плувката.
	— Моите родители имат много съвременни разбирания за тези неща — обясни Кърсти.
	— Брат ми хич не го интересува къде се губя, освен ако не дойде полиция да ме търси — рече Бигмак.
	Преди да хукнеш да пътуваш във времето, трябва да си уредиш свястно алиби — помисли си Джони.
	Той се втренчи там, където някога бе минавала „Парадайс Стрийт“. Спортният център си беше на мястото. Същото си беше. Но „Парадайс Стрийт“ пак си минаваше оттам, отдолу. Не под земята. А просто… другаде. Още една вкаменелост.
	— Променили ли сме нещо? — попита Кърсти.
	— Е, аз съм си тука — рече Клатето. — На мен това ми стига.
	— Но онези хора са живи, а пък трябва да са мъртви! — понечи да възрази Кърсти, но щом забеляза как я гледаше Джони, млъкна. — Е, не че точно трябва, но… нали ме разбирате. Някой от тях може да е измислил зет-бомбата или знам ли какво.
	— Какво е това зет-бомба? — попита Бигмак.
	— Отде да знам? Когато тръгнахме, още не е била измислена!
	— Някой от „Парадайс Стрийт“ да измисли бомба, така ли? — рече Джони.
	— Е, добре де, нека да не е бомба. Нещо друго, което ще промени историята. Дреболия някаква. А пък нали зарязахме нещата на Бигмак в полицията?
	— Мда…
	Йонеса свали шапката си и извади оттам часовник и уокмен.
	— Сержантът така се беше ошашавил, че забрави да заключи шкафа, след като извади сирената — обясни Йонеса. — И аз ги гепих.
	— Якето взе ли?
	— Бутнах го в едно кошче за боклук.
	— МОЕ си беше! — жално се обади Бигмак.
	— Е, може би всичко е наред — отбеляза Кърсти. — Но не вярвам да няма други промени. По-добре по най-бързия начин да разберем какви.
	— Както и да се изкъпем — додаде Клатето.
	— По ръцете ти има кръв — посочи Джони.
	Клатето си погледна разсеяно ръцете.
	— О, да бе. Нали разчиствахме тухлите там и не знам си к’во. Нали знаеш, в случай, че някой е бил затрупан и не може да се измъкне…
	— Да бяхте го видели само как подбра дядо си! — възкликна Бигмак. — Страшен беше!
	Клатето се изпъчи гордо.


	Срещнаха се час по-късно в търговския център. Закусвалнята с хамбургерите си беше пак там, където си беше открай време. Никой нищо не каза, но от начина, по който чат-пат ронеше въздишки Бигмак, си личеше, че си мисли за трите безплатни хамбургера седмично, до живот.
	Въздишките му пришпориха паметта на Джони.
	— Ох… да бе — рече той. — Това писмо тука… За тебе е… Той го извади. Беше смачкано и цялото в оцет и отпечатъци от саждени пръсти.
	— Ъъ, за тебе е — повтори той. — Един… някакъв си човек ни помоли да ти го предадем.
	— Да бе, някой си там — обади се Йонеса.
	— Изобщо не го разбрахме какъв беше — заобяснява Бигмак. — Пълна мистерия. Та сигурно няма смисъл да ни разпитваш.
	Клатето ги изгледа подозрително и скъса плика.
	— Казвай де, какво ти е писал? — обади се Бигмак.
	— Кой?
	— Ми… Т… ТОЯ мистериозния.
	— Тъпотии! — отряза Клатето. — Прочети си го сам.
	Джони пое листа. Беше списък с правила, от едно до десет.
	— Първо: храни се умерено и здравословно — зачете той.
	— Второ: много е важно всеки ден да се прави гимнастика по един час. Трето: влагай парите си разумно в комбинация от…
	— К’ви са тия дивотии бе? Бабини деветини! — възкликна Клатето. — Защо пък някой ще иска да ми ги приказва точно тия? Тоя, дето се разкарва насам-натам и разправя такива работи на хората, трябва да е пълен перко! Бил е някой от ония, сектантите, дето се моткат из центъра, нали така? Уф! Аз пък си мислех, че ще е нещо важно!
	Бигмак погледна пак към закусвалнята и въздъхна дълбоко.
	— Има промени — обади се Кърсти. — „Кларк Стрийт“ вече не се казва „Кларк Стрийт“. Забелязах, като минах оттам. Казва се „Евършот Стрийт“.
	— Страшничко — обади се Бигмак. — Ууу-иии-ууу… Името на улицата тайнствено се променя…
	— Аз пък си мислех, че открай време си е „Евършот Стрийт“ — рече Йонеса.
	— И аз — додаде Клатето.
	— Ами онзи магазин там… дето продаваха картички и такива работи. Сега е бижутерия! — настоя Кърсти.
	Момчетата изпружиха вратове.
	— Че не си ли е открай време бижутерия? — прозя се Клатето.
	— Ама сте ми едни наблюдателни…
	— Задръжте — рече Джони. — Клати, ти къде си си нарязал така ръцете? Бигмак, ти също.
	— Ми… ъъъ… такова, ми то… — оцъкли се Клатето.
	— Ми ние… бъзикахме нещо си там — обади се Бигмак.
	— Нали така, бе, Клати?
	— Да бе, да. Нещо се бъзикахме. Някъде си.
	— Не помиите ли… — започна Кърсти.
	— Зарежи — прекъсна я Джони. — Хайде, Кърсти, че си имаме работа.
	— Каква работа?
	— Време е за свиждане. Трябва да навестим госпожа Тахион.
	Кърсти замаха трескаво на другите трима.
	— Но те май не…
	— Няма значение! Бързо!


	— Ама те не могат просто така да забравят! — настоя Кърсти, щом излязоха тичешком от търговския център. — Не може просто да са си помислили „О, всичко е било насън“?
	— Според мен е нещо като излекуване — рече Джони. — Не видя ли какво стана през четирийсет и първа? Том всъщност не вярваше на нищо от онова, което се случи. Бас ловя, че вече… Искам да кажа, няколко часа след… На бас, че си спомнят… искам да кажа, са си спомняли нещо съвсем различно. Той си спомня, че е изминал на бегом цялото разстояние и е стигнал тъкмо навреме. Всички били малко в шок заради бомбардировката. Такива работи. Хората трябва да забравят какво всъщност се е случило, защото… ами защото всъщност не се е случило. Не и тук.
	— Ние обаче си го спомняме — настоя Кърсти.
	— Сигурно защото ти си хиперинтелигентна, а аз — мега-тъп — предположи Джони.
	— О, аз не бих се изразила точно така. Малко несправедливо е.
	— О… ми хубаво.
	— Искам да кажа, не бих казала чак пък „хипер“. Само „много“. Защо трябва да ходим при госпожа Тахион?
	— Все някой трябва да отиде. Тя е бездомница, от ония, дето си влачат всичката покъщнина в торби, но нейните торби са пълни с време — рече Джони. — Според мен на нея й е все едно. Щом кривне зад ъгъла на трийсет и трета година, оттам нататък всичко за нея е само посоки. И си ходи в което време си иска.
	— Тя е луда.
	Бяха стигнали болничното стълбище. Джони се потътри нагоре.
	Вероятно госпожа Тахион наистина е луда, помисли си той. Или поне ексцентрична. Искам да кажа, ако тя отидеше на специалист и той се захванеше да й показва всичките ония картички и мастилени неща, тя просто щеше да му ги свие например.
	Да. Ексцентрична. Но тя не би тръгнала да пуска бомби над „Парадайс Стрийт“. За да правиш такива работи, трябва да си с всичкия си. А тя е мръднала отвсякъде. Но пък оттам сигурно се вижда по-добре.


	Госпожа Тахион я нямаше. Сестрата в отделението беше направо бясна.
	— Вие да знаете нещо? — попита ги тя.
	— Кой, ние ли? — опъна й се Кърсти. — Ние тъкмо влизаме, случайно да сте го забелязали?
	Госпожа Тахион отишла до тоалетната. Заключила се вътре. Най-накрая се наложило да разбият вратата — да не би пък да е припаднала там.
	Да, но нея там я нямало никаква.
	Намираха се на третия етаж, а прозорчето беше прекалено тясно и през него не можеше да се промъкне дори и такава клечица като госпожа Тахион.
	— Тоалетна хартия имаше ли вътре? — попита Джони.
	Сестрата го изгледа с дълбоко подозрение.
	— Цялото руло е изчезнало! — рече тя.
	Джони кимна. Госпожа Тахион си ги правеше тия номера.
	— Слушалките също изчезнаха — рече сестрата. — Вие нищичко ли не знаете? Нали й идвахте на свиждане!
	— Само защото, нали разбирате, пратиха ни от училище — заяви Кърсти отбранително.
	Зад тях проехтяха стъпки от много сериозни обувки. Излезе, че са на госпожица Партридж, социалната работничка.
	— Обадих се в полицията — съобщи тя.
	— Защо? — учуди се Джони.
	— Е, ами тя… О, вие ли сте били. Е, ами тя… има нужда от помощ. Не че те помогнаха с нещо. Казаха, че тя, мине се не мине, току изведнъж цъфне.
	Джони въздъхна. Имаше сериозното подозрение, че госпожа Тахион никога не се е нуждаела от помощ. Ако й трябваше помощ, просто си я вземаше. Трябваше ли й болница, отиваше там, където има болница. Кой я знае из кое време щъкаше сега.
	— Сигурно е издебнала момент, когато никой не е гледал, и се е измъкнала — предположи госпожица Партридж.
	— Не може да е тъй! — опъна се сестрата. — Оттук вратата се вижда. Много внимаваме за такива работи.
	— Ами тогава се е изпарила яко дим! — възкликна госпожицата.
	Докато тези двете се караха, Кърсти се промъкна по-близо до Джони и му пошепна едва-едва:
	— Ти къде остави количката?
	— Зад гаража — пошушна й той.
	— Според тебе взела ли я е?
	— Да — отвърна весело Джони.


	По пътя към къщи Джони през цялото време мълча в автобуса. Бяха минали през библиотеката и той беше успял да си изкрънка фотокопие на местния вестник от следващия ден след бомбардировката.
	Имаше снимка на някакви хора, които изглеждаха много бодри и весели на фона на развалините на „Парадайс Стрийт“. Разбира се, снимката беше поизбледняла, но на нея се виждаха госпожа Денсити с нейния аквариум, дядото на Клати с парчето бомба и току зад него, нахилен до уши и с вдигнат палец, стърчеше самият Клати. Вярно, снимката изобщо не беше хубава, времето никак не й беше помогнало да стане по-хубава, а Клатето беше оплескан със сажди до ушите, но ако човек си знаеше, че това е той, веднага се познаваше, че си е Клатето и никой друг.
	Всички забравят, освен мен — помисли си той. — Бас ловя, че дори и да им покажа вестника, те ще кажат: „Да де, вярно, че тоя намязва на наш Клати, е, и какво?“
	Защото… те живеят тук. Винаги са живели тук. Един вид.
	Когато пътуваш във времето, всичко става наистина, но е като примка на запис. Заобикаляш примката и продължаваш оттам нататък. И всичко, което се е променило, се превръща в история.
	— Много се умълча — прекъсна мислите му Кърсти.
	— Просто си мислех — отвърна Джони. — Мислех си дали ако покажа вестника на другите, ще рекат „Да бе, тоя тука мяза на дъртия Клати, е, и какво?“.
	Кърсти се наведе към него.
	— О, да — рече тя. Е? Наистина прилича на Клатето. Е, и какво?
	Джони се загледа през прозореца.
	— Исках да кажа — рече той, — този на снимката е Клати! Не си ли спомняш?
	— Какво да си спомням?
	— Ами… вчера…
	Тя набърчи чело.
	— Не ходихме ли на някакъв купон?
	Сърцето на Джони се сви.
	Всичко се нарежда, помисли си той. Точно това му е най-ужасното на пътуването във времето. Връщаш се на друго място. Връщаш се там, където, първо на първо, никога досега не си бил. А не у дома.
	Защото ТУК никой от живеещите на „Парадайс Стрийт“ не беше загинал. Значи тук е мястото, където не съм искал да се връщам пак в четирийсет и първа. И не съм се върнал. Другите също. Когато снимката е била направена, ние сме били там, но сега пък сме тук и никога не сме ходили там. Значи те не си спомнят, защото няма какво да си спомнят. Тук вчера сме правили нещо друго. Мотали сме се. Купонясвали сме си.
	Тук той си спомняше неща, които никога не са се случили.
	— Твойта спирка идва — подсети го Кърсти. — Добре ли си?
	— Не — отвърна Джони и слезе от автобуса.
	Пердашеше як дъжд, но въпреки това той отиде да провери дали количката е там, където я беше оставил. Нямаше я. От друга страна, тя може и никога да не е била там.
	Качи се в стаята си. Чуваше как дъждът барабани тежко по покрива. Беше хранил смътни надежди, че в този свят той ще е по-друг човек, но всичко си беше на мястото: същата тази спалня, същата тази кочина, същата тази совалка, увиснала на червения вълнен конец. И материалите за реферата, пръснати по цялото бюро.
	Седна на леглото и се загледа в дъжда. Усещаше във въздуха сенките, които се рееха по кьошетата.
	Беше загубил някъде вестника на госпожа Тахион. Ей това беше доказателство и половина. Но никой друг нямаше да повярва.
	Спомняше си всичко — дъжда над пустошта, гръмотевичната буря, как цялото тяло го сърбеше, докато тичаха през времето — и всичко това не се беше случвало никога. Не съвсем. Нормалното, скучно ежедневие отново си бе потекло в руслото.
	Джони заровичка из джобовете си. Само да можеше да намери нещо…
	Пръстите му напипаха парче картон…
	Гласовете с австралийски акцент, които се чуваха от долния етаж, предполагаха, че дядо му си е в къщи. Той се помъкна надолу към малкия хол.
	— Дядо?
	— Да? — обади се дядо му. Гледаше „Тайфата“.
	— Нали се сещаш, през войната…
	— Да?
	— Нали ми каза, че преди да постъпиш в армията, си служил на нещо като наблюдателен пост за самолети…
	— Медал ми дадоха — отвърна дядо му. Грабна дистанционното и изключи телевизора, а такова нещо просто не можеше да го бъде. — Ама аз не съм ли ти го показвал? Трябва да съм!
	— Май не — отвърна Джони с възможно най-дипломатичния си тон. Преди дядо му вечно го скастряше да не го занимава с глупости.
	Дядо му бръкна под стола. Там имаше стара плетена кутия за шивашки принадлежности, която навремето беше на баба му. Тази кутия много отдавна не беше виждала памук и игли. Беше пълна със стари изрезки от вестници, ключове, които не ставаха за никоя врата, марки по пени и половина от старите пари и всякакви други работи, които се търкалят по затънтените кьошета на къщите, в които от сума време живеят хора. Най-накрая, след дълго пъшкане, дядо му извади оттам малка дървена кутийка и му я подаде.
	— Разправяха, че така и не са разбрали как съм го постигнал — рече той гордо. — Но господин Ходър и капитан Харис се застъпиха за мен. О, да. Трябва да е било възможно, тъй рекоха, инак как съм щял да го направя? Телефоните ги тресна гръм, моторът не щя да запали, колкото и да му вряска Ходър, тъй че се наложи аз да тичам чак до града. Та ми го дадоха тоя медал, щото те се застъпиха за мене.
	Джони въртеше сребърния медал в ръцете си. Вътре в кутийката имаше и пожълтяло листче хартия, върху което нещо бе напечатано много лошо на машина, на която години наред не й бяха сменяли лентата.
	— Храбрите действия… — прочете той — … осигурили безопасността на жителите на Блекбъри…
	— След войната ме търсиха някакви от олимпийския комитет — обади се дядо му — Но аз им казах, че не ща.
	— А как си го направил?
	— Казаха, че сигурно нечий часовник не е бил верен — обясни дядо му. — Знам ли! Просто тичах като изоглавен и това е. Да си кажа правичката, сега вече малко ми се губи…
	Той прибра медала обратно в кутийката. До него, прихванато с ластик, кротуваше тесте карти.
	Джони го извади и махна ластика.
	По картите бяха изрисувани самолети.
	Джони бръкна в джоба си и извади петицата спатия. Не беше чак толкова опърпана като другите, но нямаше никакво съмнение, че е точно от това тесте. Той я плъзна под ластика и върна тестето в кутията.
	Двамата с дядо му седнаха и известно време се гледаха един друг. Не се чуваше никакъв звук, освен тропането на дъжда и тиктакането на будилника върху камината.
	Джони усети как времето се затяга около тях, плътно като кехлибар…
	После дядо му примига, сграбчи дистанционното и го прицели в телевизора.
	— Както и да е, оттогава изтече много вода — рече той и това беше.
	На вратата се позвъни. Джони се спусна към хола. Звънецът отново иззвъня настоятелно. Джони отвори.
	— О — рече той мрачно, — здравей. Кърсти…
	Дъждът бе прилепил перчема й към челото.
	— Тичах дотук от следващата спирка — съобщи тя.
	— О… Защо?
	Тя му подаде едно лукче от туршия.
	— Намерих го в джоба си. И… си спомних. Ние наистина сме се върнали там.
	— Не сме се върнали — обясни Джони. — По-скоро сме отишли на друго място. — Възторгът се надигаше в гърдите му като голям розов облак. — Влизай.
	— Всичко си спомних. Даже и киселите краставици.
	— Браво!
	— Трябваше да ти го кажа.
	— Точно така.
	— Мислиш ли, че госпожа Тахион ще си намери котарака?
	Джони кимна.
	— Където и когато и да се намира той.


	Сержантът и войникът се надигнаха от земята и тръгнаха към развалините на къщата, като се олюляваха.
	— Горкичкото бабе! Горкичкото бабе! — завайка се сержантът.
	— Според тебе имала ли е време да се измъкне?
	— Горкичкото бабе!
	— Тя като че беше близо до стената… — с надежда изпъшка войникът.
	— Къщата хвръкна, бе! Ти как я виждаш тая работа?
	Запромъкваха се през мокрите развалини на „Парадайс Стрийт“.
	— Ох, божке, как ще си плащаме…
	— Ти ли ми го казваш! Не трябваше да я оставяш така! Горкичкото бабе!
	— Знаеш ли колко сън ни се събира за миналата седмица? Знаеш ли? А в Слейт загубихме ефрейтор Уилямс! Дремваме по пет минутки посред нощ и това е!
	Пред тях бе зейнал кратер. Нещо бълбукаше в дъното.
	— Тя роднини има ли!
	— Не. Никого си няма. От сто години се мотае тука. Баща ми разправя, че я помни от времето, като бил момче — рече сержантът.
	Той свали шлема си.
	— Горкичкото бабе!
	— Така си мислиш ти! Манджа, манджа, манджа, манджа…
	Обърнаха се. Кльощава фигура по нощница, наметната със старо палто и нахлузила на главата си вълнена шапка, търчеше по пътя и сръчно лъкатушеше с телената количка между купчините отломки.
	— … манджа, манджа…
	Сержантът се втренчи във войника.
	— Как е успяла?!
	— Кажи ми да ти кажа!
	— Манджа, манджа, Батман!
	Малко по-нататък Виноват куцукаше по забутаните задни улички.
	Беше си прекарал интересна сутрин в лов из развалините на „Парадайс Стрийт“, а следобеда го изкара страшно гот сред развалините на консервната фабрика, където имаше доста мишки, някои от които пържени. Хубав ден беше.
	Край него Блекбъри отново потъваше в сън.
	Все още всичко беше напоено с ужасния мирис на оцет.
	По някакво чудо на оцеляването един голям буркан кисело цвекло бе прехвърчал над целия град и се бе приземил здрав, читав и незабелязан насред една цветна леха, а после бе отскочил и се метнал в канавката.
	Виноват чакаше до него и се миеше.
	След малко той вдигна поглед — иззад ъгъла се чу познатото скърцане, после спря. Една ръка с вълнена ръкавица без пръсти се протегна и награби буркана. Последва сложна серия от скърцащи звуци от отвинтваща се капачка, а после… ами, онзи звук, който се получава, когато някой нагъва туршия, та чак ушите му плющят.
	— Уха! — обади се глас и се оригна. — Те с т’ва трябва да хранят войската! Бромид ли? Така си мислиш ти! Майтап ли рече? Че аз за малко трактор да довлача тука бе!
	Госпожа Тахион се пресегна и нагласи слушалките под килнатата си шапка.
	Почеса се по марлята. Пустата му пущина! Трябваше да намери някой да й я махне. Познаваше една прилична сестра от седемнайсета година.
	После прерови джобовете си и измъкна петака, които сержантът й беше дал. Спомняше си как й го даде. Госпожа Тахион помнеше всичко и отдавна беше престанала да се чуди дали онова, което помнеше, вече се е случило или още не е. Приемай живота такъв, какъвто ти идва, това беше нейният девиз. А ако не идва — върви си го довлечи отнякъде.
	Миналото и бъдещето бяха едно и също нещо, но човек можеше да си хапне добре за петаче — трябваше само да знае как.
	Тя присви очи срещу сивкавата зора. Зората беше малко старичка и поопърпана, но датата се виждаше съвсем ясно. 1903, пишеше там.
	— Чайче с кифличка ли рече? Тъй си мислиш ти, гусин Ченгенце!
	И тя отскочи до 1903 година и похарчи петака за рибка с картофки. Че и ресто й върнаха даже.
