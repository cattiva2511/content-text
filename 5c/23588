P>
	В дни на блудство и трагизъм,
	в дни на страшен егоизъм
	светли знамена развели,
	бодри, весели и смели,
	врагове на зла тъга,
	ний празнуваме сега
	новия си юбилей.
	Да живей, да живей
	новият ни юбилей!

	Дрънкат шумните стакани,
	глъхнат пак сърдечни рани
	и залюбили живота,
	и забравили хомота
	на злорадната съдба,
	ний празнуваме сега
	новия си юбилей.
	Да живей, да живей
	новият ни юбилей!

	В миг пресъхват буйни чаши —
	нас виното не ни плаши,
	нито лютата мастика,
	ни гатанката велика
	на безхлебни бъдни дни,
	днес празнуваме си ний
	весел, шумен юбилей.
	Да живей, да живей
	новият ни юбилей!

	Вънка вихър злобно писка,
	нужда шията притиска,
	хляб, пари, тютюн, подметки…
	чорт побрал ги тези сметки.
	Я дигнете чаши пълни —
	радост нека ни погълне
	с розовите си уста,
	зер празнуваме сега
	новия си юбилей,
	Да живей, да живей
	новият ни юбилей!
P$
