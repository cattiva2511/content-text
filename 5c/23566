P>
	През тиха вечер на април
	обявихме мобилизация,
	аз джоба бях въоръжил,
	ти — чудната си грация.

	И литнах смело в кървав бой
	с модерната си тактика,
	и се почувствувах герой,
	герой с кураж и практика.

	Но в вихрен пристъп в тъмен час
	под бялата акация —
	чрез твоя грях и мойта страст
	настъпи пертурбация.

	Ти падна в плен, но победен
	съм аз пак без съмнение,
	че ето Клемансо до мен
	изпрати предложение.

	Уви, баща ти, тъмен жрец
	на тънка дипломация,
	поканва падналий борец
	да прати делегация.
P$
