P>
#	1. Ти

	Ти си нимфа златокъдра, ти си песен неизпета —
	песента на монахиня, лудо влюбена в света;
	твоят лик е бледен нарцис, светъл символ на небето,
	твоят взор е меч победен, огън — твоите уста.

	Тъмни двери щом разкрие тиха модроока вечер,
	аз бленувам и жадувам твоите хубави очи,
	у които се преплита блясъкът на леден глетчер
	с кръшна песен на русалка, в ранно утро що звучи.

	И пламтящ сред рой копнежи, сещам как печален спомен
	ме поема и възнася в тъмни, тъмни висини,
	дето в шеметна забрава от любов и скръб поломен,
	зарад тебе аз разпънах свежите си младини…

	Ти си нимфа златокъдра, ти си приказна царкиня,
	аз пък — пленник свързан крепко с твоите чудни красоти
	аз съм жрец безумно влюбен, пеещ химни в тъмна скиня,
	дето вместо златен идол твоят дивен лик блести.
P$
