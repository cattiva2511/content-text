	Веднъж на пътя се настигнали двама души и се заприказвали. Единият попитал:
	— Как се казваш и далеч ли отиваш?
	Другият отвърнал:
	— Казвам се Иса. Отивам в града да търся работа. А ти как се казваш и къде отиваш?
	— Аз пък се казвам Муса. Също отивам в града да търся работа.
	Тогава Иса попитал:
	— А какво можеш да правиш?
	Муса отговорил:
	— Каквото се наложи.
	Иса казал:
	— Това е хубаво. Аз също правя каквото се наложи. Ще работим заедно.
	Така те се запознали и тръгнали заедно.
	Кой ги знае колко са вървели, но към пладне стигнали в града и почнали да чукат от порта на порта и да викат:
	— Има ли някой някаква работа? Има ли някой някаква работа?
	Много къщи обиколили Иса и Муса да търсят работа и най-сетне един старец ги попитал:
	— А наемате ли се да ми обърнете нивата?
	Иса и Муса се спогледали и отговорили:
	— Защо пък не?! Наемаме се!
	Старецът ги завел на нивата, дал им лопати и си отишъл.
	Иса свалил халата си, хванал лопатата и започнал да обръща нивата. А Муса се качил на една могилка, забил лопатата до дръжката в земята, закачил на нея халата на Иса и седнал под сянката му. Забие Иса лопатата в земята, а Муса от могилката вика: „Хоп!“ Отхвърли Иса пръстта, а Муса пак: „Хоп!“ И така през цялото време.
	Вижда Иса, че Муса мързелува, но не се решава да го накара да работи. А времето върви. Иса все работи и работи, без да вдигне глава.
	На края се уморил. Нали нивата била голяма. Пък и денят бил горещ. Отрил Иса потта от челото си и погледнал към Муса. А Муса станал на крака и се престорил, че също се уморил. Стои и тежко диша.
	Иса въздъхнал и пак се заловил за работа. Забие лопатата в земята, а Муса вика от могилката: „Хоп!“ Отхвърли Иса пръстта, а Муса пак: „Хоп!“
	До залез слънце Иса прекопал цялата нива. Взел си халата и се запътил към стопанина.
	След него тръгнал и Муса.
	Отишли при стареца и казали, че работата е свършена.
	Старецът им хвърлил един ершефи. Муса скочил пръв и хванал монетата.
	— Вече е късно! Утре ще я разменим и ще си поделим печалбата — казал Муса и сложил монетата в джоба си. — А сега трябва да преспим някъде.
	Иса премълчал.
	Открили в града една купа сено и пренощували в нея. Сутринта пак обикаляли къщите и викали:
	— Има ли някой някаква работа? Има ли някой някаква работа?
	Един търговец им предложил да натоварят една кола с пъпеши и да ги продадат на пазара.
	— Продадете ли всичко, ще ви платя добре — казал търговецът.
	Иса товари колата, а Муса стои по-далечко и вика: „Въх! Въх!“
	Закарали пъпешите на пазара и започнали да продават. А пъпешите били узрели, вкусни, грамадни, така че не се наложило да канят купувачите. Иса подава на купувачите пъпеши, а Муса стои по-далечко и вика: „Въх! Въх!“ И така цял ден.
	Когато пъпешите се свършили, Иса и Муса отишли при търговеца, дали му всичките пари и зачакали възнаграждението. Когато доволният търговец преброил всичките пари, Муса му казал:
	— Е, хайде, плати ни!
	Търговецът им дал един ершефи и ги отпратил. Когато Иса и Муса тръгнали по улицата, Муса казал:
	— Иса, време е да си разделим парите.
	Иса се възмутил:
	— Аз работих, изморявах се, но какво правеше ти, че да вземаш част от моите пари? Не искам да деля с теб. Ти си чисто и просто безделник. Дай ми парите и си върви по пътя.
	Ала Муса обидено попитал:
	— А кой седеше на могилката, когато ти обръщаше нивата?
	Иса отвърнал:
	— Ти.
	А Муса пак:
	— А кой ти викаше от могилката: „Хоп! Хоп!“?
	Иса отвърнал:
	— Ти.
	— А когато ти товареше колата, кой стоеше до теб и викаше: „Въх! Въх!“?
	— Ти.
	А Муса пак:
	— А на пазара, когато ти продаваше, кой викаше: „Въх! Въх!“?
	— Ти!
	И тогава Муса казал:
	— В такъв случай не съм ли работил, не съм ли ти помагал? Думите на Муса ядосали Иса и той викнал:
	— Къде се е чуло и видяло да се плаща за „хоп“ и „въх“? Не съм съгласен с теб. Дай тук всичките пари! Те не са твои!
	Между Иса и Муса пламнал спор.
	— Хитрец! Измамник! — викал Иса. — Дай ми парите!
	А Муса отговарял:
	— Ти си хитрец и измамник! Ти искаш да ме изиграеш!
	Хората чули спора им, събрали се край тях и ги заразпитвали защо се карат така. Иса разказал на хората всичко, както си е.
	— За „хоп“ и „въх“ този измамник иска да вземе част от печалбата ми.
	Хората се възмутили от Муса, а той си знаел едно:
	— Аз също работих, помагах му.
	Разбрали хората, че спорът им няма да има край, и ги посъветвали да идат при кадията.
	— Той сигурно правилно ще реши спора ви — казали те.
	Отишли Иса и Муса при кадията, разказали всичко, както си е, и зачакали решението. А кадията изслушал и двамата и попитал:
	— Парите в кого са?
	— В Муса.
	Кадията се почесал по тила и казал:
	— Изтичай Муса да размениш парите, аз ще ги разделя по чест и съвест. Всеки ще получи честта си. Аз съм наредил да повикат няколко свидетели.
	Радостният Муса изтичал до дюкяна, разменил парите и ги дал на кадията. Кадията сложил парите в една торбичка и попитал Муса:
	— Кажи ми, Муса, за „дзън“ и „зън“ също ли се плаща?
	Иса се поклонил и казал:
	— Да, почтени кадия, плаща се!
	Тогава кадията хвърлил на пода торбичката с парите. Парите дръпнали: „Дзън“.
	— Муса, ти чу ли звука „дзън“?
	Муса се поклонил и казал:
	— Да, чух го, почтени кадия!
	Тогава кадията вдигнал торбичката с парите, повикал Муса до себе си, разклатил торбичката до ухото му и попитал:
	— А какъв звук чу сега?
	Муса пак се поклонил и отвърнал:
	— „Зън-зън“, почтени кадия!
	И в този миг кадията казал:
	— Е, сега вашият спор е решен. Муса за „хоп“ и „въх“ получи „дзън“ и „зън“. А Иса за работата ще си получи всички тези пари. Те са спечелени от него.
	Муса искал да се възмути, но нямало как: хората го затрупали с проклятия и го изблъскали през вратата.
	Муса бягал по пътя, без да се оглежда. А Иса си взел парите, благодарил на хората и тръгнал из града да търси нова работа.
	За такива хора като Муса народът казва: на чужда кола далеч няма да стигнеш!
