	Имало някога на света един сиромах. Една сутрин той нарамил търнокопа и отишъл да изкоренява пънове. Изкопал един пън, а под него — злато. Пак го заровил и се замислил: „Как да го пренеса в къщи?“
	Застанал на пътя, гледа — попът кара седем катъра.
	„Късмет — помислил селянинът, — той има катъри, ще пренесе всичкото злато в къщи и на никого нищо няма да каже.“
	Щом попът се изравнил с него, сиромахът му рекъл:
	— Добре, че те срещнах, отче.
	— Какво има?
	— Скъпи отче, преди смъртта си, дядо ми зарови всичкото ни злато в гората. Сега го изрових. Вече седми ден стоя на пътя, много хора минаха край мен, но се страхувам да се доверя на първия срещнат, а на теб ти вярвам, ти, отче, си духовно лице, ще запазиш тайната ми.
	— Защо се бавиш, синко? — развикал се попът.
	Веднага се спазарили, че той ще пренесе златото и ще вземе за услугата седем жълтици. Отишли в гората, натоварили златото — тъкмо се събрало на седемте катъра. Тръгнали. По пътя попа започнало да го бори съмнение:
	— Синко, моята част е твърде малка.
	— Добре, вземи товара на единия катър и карай.
	Изминали още малко, попа пак го гризе съмнението:
	— Синко, моята част е твърде малка.
	— Отче, вземай товара на два катъра и карай по-бързо!
	Изминали още малко, попа пак го засмукало под лъжичката:
	— Синко, моята част е твърде малка.
	— Отче, вземай товара на петте катъра и карай, де!…
	След малко попа пак го засмукало:
	— Синко, частта ми е твърде малка.
	— Да те убие господ, отче, вземай всичките седем товара, само побързай.
	Стигнали до един извор. Спрели: сиромаха го мъчела жажда.
	Той извадил от пазвата си златната чаша, която намерил, когато изравял съкровището, гребнал вода и пил.
	— Синко, дай чашата, ще пия и аз — помолил попът.
	Пил вода, сложил чашата в пазвата си и казал:
	— Аз съм свещеник, тази чаша ми трябва повече.
	Сиромахът се разсърдил, грабнал шепа пръст и му я хвърлил в лицето. Попът ослепял с двете очи и така си останал на пътя.
	Сиромахът взел чашата, подкарал катърите и оттогава си живее радостно и безгрижно.
