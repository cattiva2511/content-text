	Имало едно време един момък на име Симон. Ценил се за ратай у един богаташ.
	Е, то се знае, когато живееш в голямо семейство, всичко може да се случи. Така било и в дома на богаташа. Паница ли се счупи, казват — виновен е Симон, изварата ли намалее, казват — виновен е Симон.
	С една дума, каквото и да станело, за всичко обвинявали Симон.
	Богаташът имал една червена телица. Една вечер тя се прибрала от паша, а през нощта умряла. Снахите решили, че е виновен Симон.
	Върнал се стопанинът в къщи, те му разказали, че червената телица умряла и добавили:
	— Симон е виновен.
	Сетне забравили за това.
	След известно време най-голямата снаха родила син.
	Зарадвала се цялата рода, съседите, всички дошли да поздравят богаташа. Пируват, веселят се, зурната свири, играят.
	Стопанинът излязъл с гостите на двора, гледа — Симон седи в един ъгъл и плаче.
	— Защо плачеш, Симон? Всички наоколо се веселят, радват се, а ти проливаш сълзи?
	— Как да не плача, господарю? Каквото и да стане, вие казвате: Симон е виновен. Ето и сега — най-голямата снаха роди син, страхувам се, че пак ще кажете: Симон е виновен.
