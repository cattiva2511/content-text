	Дали е било, дали не е било — живял, казват, в един аул един богаташ. И ето че богаташът се разболял.
	Преди смъртта си повикал най-големия си син и казал:
	— На помена ми заколете десет овни и месото раздайте на хората, за да не говорят лошо за мен.
	Синът на богаташа заклал десет овни и накарал един съсед сиромах да раздаде месото на хората.
	— Ама бъди добър да разделиш всичко като господ!
	— Ще се старая като аллаха! — успокоил го съседът.
	Синът на богаташа си отишъл, а съседът взел брадвата и започнал да сече и дели месото. Една предна половина изпратил на бея. Една задна половина изпратил на моллата.
	По едно голямо, тлъсто парче изпратил на аулските богаташи. Помислил, па им изпратил и главите, и краката.
	На съседката, една бедна вдовица с пет сирачета, изпратил карантията. На сиромасите — такива, като него, раздал изрезките и остатъците. А на слепия, куц просяк нищичко не дал… Върнал се синът на богаташа при съседа си сиромах и пита:
	— Е, как е, като господ ли раздели?
	— Като господ — отговорил съседът. — Една предна половина изпратих на бея. Една задна половина изпратих на моллата. По едно голямо, тлъсто парче изпратих във всяка богатска къща. Главите и краката изпратих също там. На съседката — вдовицата с петте сирачета — изпратих карантията. На приятелите си сиромаси изпратих изрезките и остатъците. А на куция, сляп старец нищо не изпратих…
	— Ти позориш пред хората паметта на баща ми! — развикал се синът на богаташа. — Трябваше да разделиш като господ!
	— А нима аллах дели иначе? — учудил се съседът. — Тогава кажи защо хамбарите на моллата са пълни със зърно, а моята бедна съседка вдовица гладува със сирачетата си? Защо стените и подът в къщата на бея са потънали в килими, а слепият старец спи на голата земя? Не, братко, аз разделих всичко правилно! Ти каза: раздели като господ. Аз разделих, както дели аллах!
	И синът на богаташа се съгласил със съседа си.
