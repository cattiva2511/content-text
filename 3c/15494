	Имало едно време, пък може и да не е имало, трима братя. Веднъж те изорали нивичката си и я засели. Първият — от едната страна, вторият — от другата, третият — в средата. Изникнало едно жито — за чудо и приказ! Люшка се, вълнува се като море, вълнуват се, тупкат от радост и сърцата на орачите. Ала внезапно небето потъмняло, струпали се облаци, заудряла градушка. Краищата на нивата се спасили, а средата цялата я очукало, натъпкало в земята всичкото зърно.
	Дошъл селянинът, видял опустошената си нива, сърцето го заболяло. Нищо не казал, само въздъхнал, взел си сърпа и тръгнал да дири щастие на друго място.
	Вървял, вървял, стигнал при един богаташ. Богаташът имал нива за сто дни работа. Селянинът рекъл:
	— Какво даваш, ако ти пожъна всичкото жито за един ден?
	— Давам ти половината зърно — отговорил стопанинът.
	Отишъл нашият селянин на нивата, до пладне усуквал от ръженица въже за снопите. По пладне хванал сърпа и зажънал. Жъне и изправя снопи, жъне и изправя, цял ден жънал, всичкото жито от голямата нива гътнал и навързал, само един сноп оставало да върже, когато слънцето се наклонило на залез.
	Изправил се човекът, отложил шапка и се помолил на слънцето:
	— Не залязвай, почакай мъничко, само един сноп да вържа.
	Слънцето не се вслушало в молбата на селянина, залязло. Той вързал последния сноп и стопанинът дошъл. Учудил се, че всичкото жито е пожънато и казал:
	— Е, хайде да делим, както се уговорихме.
	— Не — рекъл жътварят, — не ми провървя, не изпълних условието, ето този, последния сноп, вързах след залез слънце. Ти си честен пред себе си, но и аз искам да съм честен пред себе си — и си тръгнал.
	Тръгнал си, дълго ли вървял, кратко ли, отишъл при един цар и се ценил да му пасе овцете четири години. Уговорили се така: ако през четирите години вълк не отвлече и мор не умори нито една овца — с една дума, ако няма никаква щета при овцете, — ще разделят всичките овце на две — половината за овчаря, половината за господаря, ако ли не — на овчаря няма да се падне нищо и той ще си иде с празни ръце.
	Уговорили се и овчарят изкарал овцете на пасището. Четири години ги пасъл и то така, че през цялото време дори едно агнешко ушенце не изгубил, никаква щета при овцете не допуснал. На края, когато ги подкарал към господаря за делба, изневиделица изскочил вълкът, грабнал една овца и я завлякъл в гората. Овчарят докарал овцете. Господарят ги погледнал, зарадвал се, че стоката му е гледана хубаво, и понечил да раздели стадото на две, ала овчарят се отказал, хвърлил гегата си и заминал — не можал да изпълни условието: изгубил една овца и не взел наградата.
	Вървял, вървял, дълго ли вървял, кратко ли — стигнал до една река. Стигнал, седнал да си почине. Изведнъж видял, че от небето долетели трите дъщери на слънцето и нагазили в реката да се къпят. И толкова били хубави, че да не им се нагледаш.
	Станал, приближил се незабелязано до дъщерите, на слънцето, грабнал една и побягнал. Бягал, бягал, дотичал до нивата си, направил колиба и заживели там. Ала много бедни били мъжът и жената. Нищичко си нямали. Мъжът и на работа никъде не отивал, казвал:
	— Където и да ходих, каквото и да захващах, не ми върви и не ми върви. Защо да ходя напразно?
	А дъщерята на слънцето имала чудотворен пръстен, който изпълнявал всички желания. Дала пръстена на мъжа си и казала:
	— Ето ми зестрата. Като го сложиш на земята, ще се появи маса, като го сложиш на масата — ще се появи ядене и пиене, като го махнеш от масата — всичко ще се разтреби, като го скриеш — масата ще изчезне. Това ми е всичкото богатство.
	Зарадвал се мъжът. Заживели весело и щастливо. Само че на мъжа му се дощяло да покани царя на гости. Жена му го раздумвала:
	— Стой си тук. Не е шега работа — да каниш царя на гости. Имаш само един пръстен, с това ли искаш да смаеш царя? Гледай да не изгубиш и него!
	Мъжът се запънал, заповтарял:
	— Не и не, трябва да поканя царя. Нека дойде да види нашия селски живот, нека знае, че и ние живеем на света и можем да посрещнем цар.
	Вдигнал се веднъж и тръгнал да вика царя на гости. Пристигнал, поднесъл дарове, каквито имал, и помолил:
	— Ощастливете ни, заповядайте на обяд.
	Царят се присмял:
	— Кой си ти и какво имаш за обяд?
	А сетне рекъл:
	— Няма да дойда у вас, но щом искаш, ще изпратя с теб съветниците си.
	Извикал царят съветниците си и наредил:
	— Идете да видите откъде-накъде ме вика на гости, има ли нещо, или се подиграва?
	Тръгнал селянинът, повел царските съветници с цялата им свита. По пътя съветниците огладнели. Убили един фазан и изпратили един слуга да го опече някъде. Слугата отишъл в колибата и, както печал фазана, изведнъж влязла девойката-слънце, той се загледал в нея така, че очите му останали. Забравил всичко, не помнел нито защо е тук, нито какво трябва да прави. Целият фазан се овъглил на шиша.
	Сетне взел изгорялата птица и я занесъл на съветниците.
	Съветниците се разсърдили:
	— Защо си овъглил птицата?
	Слугата казал:
	— В колибата имаше една жена, ума ми взе. Нищо не виждах и не разбирах, затова фазанът изгоря.
	Съветниците и свитата им се разбързали. Качили се на конете, препуснали. Искали час по-скоро да зърнат хубавицата.
	Пристигнали, слезли близо до колибата. Селянинът извадил пръстена си, обиколил конете и на всеки кон се появила торба с овес и дребна слама. Минал още веднъж — празните торби изчезнали.
	Спрял, сложил пръстена на земята — появила се маса, сложил го на масата — едно след друго започнали да долитат все нови и нови гозби и питиета за многобройните гости.
	Съветниците се зачудили: нито къща, нито слуги, а откъде се взема всичко това? После пък излязла дъщерята на слънцето и съветниците съвсем се побъркали. Зетят на слънцето нагостил чудесно всички царски хора и ги изпратил.
	Върнали се съветниците и царят ги попитал:
	— Как ви нагости моят поданик?
	Разказали как били нагостени и как цялото ядене се готвило без огън, а пък като жената на селянина никъде не били виждали.
	— Тази жена не бива да бъде негова, а ваша, господарю — казали те.
	— Как да я отнема? — попитал царят. — За какво да се заловя?
	Съветниците казали:
	— Извикайте го и го накарайте да ви донесе златното руно, което се намира у слънцето. Ще иде, няма да се върне жив оттам и жена му ще остане за вас.
	Царят веднага извикал селянина и рекъл:
	— Трябва да ми донесеш златното руно, което се намира у слънцето.
	Зетят на слънцето се натъжил, прибрал се в къщи и казал на жена си:
	— Царят иска да му донеса златното руно, което се намира у слънцето.
	Тя му казала:
	— Защо се измъчваш сега? Трябваше да мислиш по-рано, а сега скръбта няма да ти помогне, по-добре ставай и тръгвай.
	Тя му дала знак за роднините си и го изпратила на път.
	Вървял дълго, минал през много страни, през цялата суша, през всички земи под слънцето. Вървял, вървял и стигнал там, където живеели слънцето и месецът.
	Слънцето вече било тръгвало да свети на света, а месецът си бил в къщи. Посрещнал зетя, познал го по знака, който му дала жена му, зарадвал се, приел го любезно. Отишъл да зарадва майката:
	— Дойде нашият зет.
	Заразпитвали го защо е дошъл.
	Зетят разказал какво му се случило и месецът рекъл:
	— Слънцето скоро ще дойде. Ама ти няма да издържиш на огъня му, ще изгориш.
	Превърнал го на игличка и го забил в един стълб.
	Вечерта слънцето есе прибрало.
	— Усещам човешка миризма — казало то.
	— Моля ти се! — разсърдил се месецът. — Какъв ти човек тук? Ти ходи по света, сигурно си донесъл със себе си човешка миризма.
	После казал:
	— Ами ако наистина нашият зет е дошъл тук, няма ли да го изгориш?
	— Не и не — заклело се слънцето, — искам само да го погледна, да видя що за човек е зетят ни.
	Месецът превърнал игличката на човек и го изправил пред слънцето. Слънцето се здрависало със зетя и попитало защо е дошъл.
	— Царят иска да ми отнеме дъщеря ти. Дочул, че имаш златно руно, и ме изпрати за него, ако не му го занеса, ще ми вземе жената.
	— Не се тревожи — успокоило го слънцето, — да идем първо в моята градина, да си починеш.
	Завели го в градината.
	Чудна била тази градина. Едни дървета вече били скичени с плодове, други още цъфтели, на трети пъпките едва се разпуквали, на четвърти вече листата капели… Гостът много харесал градината, разхождал се, любувал се, чудел се. Слънцето рекло:
	— Постой тук, почини си, а обяд ще ти поднесат вълкът и Илия-гръмовержецът.
	Зетят на слънцето огладнял, седнал, зачакал обяда.
	Появил се вълкът, донесъл маса. Дошъл Илия-гръмовержецът, поднесъл ядене и пиене. А зетят на слънцето държал в ръка тояга. Повикал вълка настрана и му казал:
	— Помниш ли как аз четири години пасох овцете и то така, че през цялото време не изгубих дори едно агнешко ушенце, а ти изневиделица изскочи в деня на делбата и ми открадна една овца? Защо стори това?
	И го затупал с тоягата. Бил, бил, докато му олекнало на душата.
	След това повикал Илия:
	— Помниш ли, когато имах нива между две други ниви, вече и житото беше се наляло и узряло, а ти пусна градушка и натъпка всичкото зърно в земята? Защо стори това?
	И затупал сега Илия, напердашил го здравата, ударил го още веднъж с тоягата през очите и го ослепил. Седнал и се заел с обяда. А като се наобядвал, станал, тръгнал из градината, всичко изпочупил, всички овощни дръвчета отсякъл от корен, опустошил цялата градина. Олекнало му на душата и седнал да си почине.
	Вълкът и Илия се затекли да се оплачат на слънцето.
	Дошло слънцето, погледнало — градината била така опустошена, че и на врага ти да му дожалее.
	— Защо си направил това? — попитало слънцето.
	— Имах една нива — казал селянинът, — а Илия цялата я очука с градушка; четири години бях овчар, старах се, а вълкът ме лиши от печалбата ми; нива за сто дни пожънах за един ден и снопите изправих, оставаше ми да вържа само един сноп, а ти, колкото и да те молих, залезе и съсипа целия ми труд!
	Слънцето нищо не можало да му възрази, дало му златното руно и го пуснало. Занесъл златното руно на царя.
	Царят изгубил надежда да вземе жена му. Свикал съветниците си и ги попитал:
	— Какво да правим сега?
	Съветниците казали:
	— Изпратете го на оня свят да донесе пръстена, който майка ви отнесе със себе си. Царят извикал селянина и рекъл:
	— Иди на оня свят и донеси пръстена, който майка ми отнесе със себе си.
	Зетят на слънцето се върнал при жена си и казал:
	— Царят ме изпраща на оня свят, намислил е да те отнеме от мен.
	Жената му дала една ябълка и го посъветвала:
	— Търкулни тази ябълка и върви подире й, тя ще те заведе, където трябва.
	Взел ябълката, търкулнал я и тръгнал подире й.
	Ябълката се търкаляла, търкаляла и се спряла на една горска поляна. На поляната стоял един елен, а рогата му опирали в небето.
	— Здравей! — казал пътникът.
	— И ти здравей! — отговорил еленът. — Какво те води насам, къде отиваш?
	— Отивам на оня свят. Трябва да взема един пръстен от майката на царя и да му го занеса.
	— Може би ще донесеш някакъв цяр и за мен. Нали виждаш колко са израсли рогата ми — едва ги нося.
	— Добре — казал той и тръгнал нататък.
	Стигнал до една скала и видял завързан един вол. И нито вода имало там, нито някаква храна, а пък бил толкова здрав и тлъст, че кожата му щяла да се пукне. Зетят на слънцето се учудил и го попитал:
	— От какво си затлъстял толкова, като нямаш нито храна, нито вода?
	— Много хора съм виждал да отиват нататък, а обратно — нито един — рекъл волът. — Като се върнеш — ще ти разкажа.
	Зетят на слънцето продължил пътя си и излязъл на една чудесна ливада. Дъхавата сочна трева се вълнувала като море, ромонели ручеи, а посред ливадата бил завързан един вол. Ама толкова постал, че и сврака не можела да откъсне парченце месо от него.
	Зетят на слънцето се учудил и го попитал:
	— Защо си постал, когато има толкова паша и вода?
	— Много хора съм виждал да отиват нататък, а обратно — нито един — рекъл волът. — Като се върнеш — ще ти разкажа.
	Поел напред зетят на слънцето и видял един мъж и една жена, които лежали на една топоришка, лежали, целите се побирали на нея, че и място от двете страни оставало. Учудил се и ги попитал:
	— Как сте успели да легнете, двама на топоришката, че и място ви останало?
	— Много хора сме виждали да отиват нататък, а обратно — нито един — рекли мъжът и жената, — върви, като се върнеш — ще ти разкажем.
	Зетят на слънцето отминал и тях и продължил.
	Дълго ли вървял, кратко ли, стигнал до още едно място, където мъж и жена лежали на цяла биволска кожа, но се блъскали и ругаели: отмести се, не мога да се събера. Той се приближил, поздравил и казал:
	— Какво става с вас — лежите на биволска кожа, пък ви е тясно, не се побирате?
	— Много хора сме виждали да отиват нататък, а обратно — нито един — рекли мъжът и жената, — върви, като се върнеш — ще ти разкажем.
	Отминал ги. Вървял, вървял, гледа — една бабичка гради кула от купчина яйца. Нареди ги, издигне ги малко от земята и кулата се срути. Яйцата загърмолят и се разпилеят. Чупят се яйцата, а тя пак ги събира и гради кулата.
	Учудил се, приближил се и попитал:
	— Какво правиш, майчице? Къде се е чуло и видяло кула от яйца да се гради?
	— Върви си по пътя — рекла и бабичката, — като се върнеш, ще ти разкажа.
	Зетят на слънцето я отминал и поел подир ябълката си. Вървял, вървял, гледа — пред една пещ застанала една бабичка. Мята в пещта хлябове, бели като памук, а ги изважда черни като кал.
	Учудил се и попитал:
	— Защо мяташ такива бели хлябове, а ги изваждаш такива черни?
	— Много хора съм виждала да отиват нататък, а обратно — нито един — рекла бабичката. — Като се върнеш — ще ти разкажа.
	Оставил я зетят на слънцето и закрачил.
	По едно време гледа — един човек се опънал като мост над една пропаст, всички вървят по него, тъпчат го с крака.
	— Какво става с теб? Защо си се протегнал като мост? — попитал го зетят на слънцето.
	— Много хора съм виждал да отиват нататък, а обратно — нито един — отговорил човекът-мост. — Като се върнеш — ще ти разкажа…
	Така зетят на слънцето стигнал при майката на царя и казал:
	— Вашият син поръчала му върнете пръстена, който сте отнесли със себе си.
	Майката на царя му дала пръстена и рекла:
	— Вземи, дай го на сина ми и му кажи от мен: „Бъди проклет, дето не ме оставяш на мира и ме безпокоиш и тук, твоите съветници нека те изядат!“
	След това зетят на слънцето попитал:
	— По пътя видях един елен, рогата му израсли до небето, едва ги носи, ще ме научите ли как да му помогна?
	Тя казала:
	— Нека пие майска вода, ще се оправи.
	Зетят на слънцето й благодарил, взел пръстена и си тръгнал.
	Вървял, вървял, стигнал при човека, който лежал като мост, и той му разказал:
	— На другия свят пазех един мост. Никого не пусках през моста безплатно. И никого не жалех, скубех пари от всички, затова сега страдам така.
	Зетят на слънцето го отминал и стигнал при жената, която печала хляб.
	— На другия свят — разказала тя, — бях толкова свидлива, че като вземех да пека хляб и видех да иде просяк или гладен пътник, нарочно си завирах главата в пещта, едва не си изгарях очите, само и само да не съжаля човека, да не му дам коматче хляб. И се мъча сега — колкото и бял хляб да метна, все на черна кал се превръща.
	Отминал и нея зетят на слънцето, стигнал при бабичката, която градяла кула от яйца. Тя му разказала:
	— На другия свят крадях яйца и затова сега страдам така.
	Дълго ли вървял зетят на слънцето, кратко ли, след като я отминал, но по едно време стигнал при мъжа и жената, които лежали на биволската кожа и не се побирали. И те разказали:
	— На другия свят не се обичахме, цялата земя ни беше тясна. Мъчим се сега, но колкото и да се мразим, никога не можем да се разделим.
	След това зетят на слънцето стигнал при мъжа и жената, които се побирали на една топоришка, и те му разказали:
	— Ние се обичахме и на другия свят, и тук също живеем сговорно. Когато мъжът и жената се обичат, навсякъде им е добре, и на една топоришка се побират, само и само да са заедно, да не се изгубят един друг.
	Стигнал зетят на слънцето при вола, който умирал от глад на цъфналата ливада, и волът разказал:
	— Лошо служих на стопанина си, никаква полза не видя от мен, затова страдам така.
	Отминал и него зетят на слънцето и стигнал при вола, който стоял на голата скала сит и тлъст, и волът казал:
	— Служих вярно на стопанина си, теглех хомота наравно с другите волове и не клинчех от работа; затова на другия свят стопанинът ми се отплащаше с добро, живеех добре, а и тук, макар да не ям нищо, все съм сит и тлъстея.
	Зетят на слънцето се сбогувал с вола, продължил пътя си, стигнал при елена и му казал:
	— Пий майска вода и ще се оправиш.
	Еленът пил майска вода и рогата му паднали.
	Зетят на слънцето отишъл при царя, донесъл му пръстена на майка му, а с него и проклятието й.
	Царят начаса се превърнал на заек, а съветниците му — на вълци и за миг вълците разкъсали царя-заек.
	Всичкото царско богатство се паднало на зетя на слънцето и на жена му — дъщерята на слънцето.
