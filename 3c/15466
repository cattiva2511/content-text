	Дали е било, дали не е било — живял някога в един град един беден старец. И този старец имал един син. Двамата били говедари, пасели градската черда.
	Веднъж момъкът пасъл чердата на ливадата до морето и видял на пясъка една голяма риба.
	По един минувач говедарят пратил вест на баща си да дойде по-бързо с колата за плячката, а сам се хвърлил с кинжала към рибата. Рибата размахала опашка, заприказвала с човешки глас, помолила за пощада:
	— Не ме убивай, момко. Блъсни ме по-добре в морето! Ще ти потрябвам в някой тежък час.
	— А как ще те намеря в тежък час? — попитал момъкът.
	— Вземи тази перка. Когато ти потрябвам, ще дойдеш на брега и ще хвърлиш перката в огън. Преди да изгори, аз ще доплувам при теб.
	Момъкът я съжалил, взел перката и блъснал рибата в морето.
	— Къде ти е голямата риба, синко? — още отдалеч извикал бащата. Той бързал с колата за плячката.
	— Рибата много искаше да се върне пак в морето. Молеше ме да й помогна. Помогнах й — казал синът.
	Бащата гълчал сина, гълчал го, без малко щял да го набие.
	Говедарят избягал от баща си и свърнал в една гъста гора. Скита из гората и чува жален стон. Отишъл по-нататък и гледа: един елен заплел рогата си в клоните на едно дърво. Момъкът тъкмо да стисне кинжала и еленът проговаря с човешки глас:
	— Не ме убивай, човече, помогни ми да се освободя! Отскубни едно снопче от козината ми и когато ти бъде тежко, го хвърли в огъня. Аз мигом ще се появя пред теб, за да ти направя каквато щеш услуга.
	Момъкът съжалил елена, отскубнал едно снопче козина от него, помогнал му да се измъкне на свобода и го пуснал.
	Дълго скитал говедарят в горския гъсталак, докато най-подир излязъл на една поляна. Тича през поляната една лисица, а по петите я гони глутница хрътки. Уморената до смърт лисица се навряла в краката на момъка.
	— Не ме убивай, добри човече! — заплакала тя. — Спаси ме от хрътките, отскубни един косъм от опашката ми и ме пусни. Когато си в беда, изгори косъма ми и аз ще дотичам да те отърва.
	Говедарят разпъдил хрътките и пуснал лисицата, като отскубнал един косъм от опашката й.
	Тръгнал нататък. Много ли вървял, малко ли — стигнал до един голям град.
	— Приемате ли гости? — попитал, когато влязъл в една бедна колиба близо до градските порти.
	— Защо да не приемаме! — казала стопанката-бабичка.
	Тя поканила говедаря да седне, нахранила го, напоила го. А сетне говедарят отишъл да разгледа града.
	Градът бил богат и голям, много красиви сгради имало в него, но най-красив и богат бил, разбира се, дворецът на хана.
	Гостът се върнал и пита бабичката кой живее в ханския дворец.
	— Ох, синко, по-добре не питай! — въздъхнала бабичката. — Нашият хан има една-единствена дъщеря. Славата й се носи далеч из чуждите страни. Ханската дъщеря е умна и красива, но гордостта и жестокостта й нямат край… Много прославени храбреци я искаха за жена. И на всеки момък тя заповядва да се скрие и обещава, че ще се омъжи за него, ако не успее да го намери.
	— А нали и аз не съм от страхливите! Да ида ли, що ли, да зърна и аз тази хубавица!
	— Не ходи, синко — започнала да го увещава бабичката, — та ти не ме доизслуша. Няма човек на света, който да успее да се скрие от нея. Под водата ли ще се скриеш, под земята ли — тя ще те намери и ще заповяда да ти отсекат главата. Стотици момци вече даде в ръцете на палача.
	— Не се тревожи, добра бабке! — казал й говедарят. — Аз съм само един обикновен говедар. Дали ще се оженя, или не, но кой знае, може да надхитря ханската дъщеря.
	Отишъл при двореца и извикал:
	— Хей, велики хане, искам да премеря ума си с дъщеря ти!
	— Дъще, отговори на този глупак — поръчал ханът.
	И ханската дъщеря викнала в отговор от високата кула:
	— Скрий се така, че да не те намеря, и съм твоя. Но ако те намеря — ще ти отсекат главата, да си знаеш!
	— Колко пъти ще ми позволиш да се крия? — попитал пастирът.
	— Три.
	— Добре, търси! — казал момъкът, набързо стигнал на морския бряг и изгорил перката на рибата.
	Рибата изплувала на брега от морските дълбочини:
	— Какво искаш, момко? Каква грижа имаш?
	Той помолил рибата да го скрие някъде по-далеч. Рибата отворила уста и глътнала говедаря, а след това се гмурнала на дъното и легнала по корем на пясъка.
	Ханската дъщеря гледала от високата кула нагоре, гледала надолу, насочвала погледа си към всичките четири посоки на света — момъкът никъде не се виждал. Така и нямало да намери говедаря, ала рибата се загледала в един кораб, който плавал над нея, и зяпнала.
	— Виждам, виждам! — завикала, заръкопляскала ханската дъщеря. — Излизай! Не можеш да се скриеш от мен дори на морското дъно.
	Говедарят излязъл и застанал пред нея.
	— Крий се втори път! — заповядала тя.
	Момъкът отишъл в гъстата гора, изгорил снопчето еленова козина. Зашумели, запращели клоните дотичал еленът и казва:
	— Разправяй каква грижа имаш?
	Момъкът помолил да го скрие по-добре.
	Тогава еленът покачил момъка на гърба си, отметнал глава, поръчал му да се държи здраво и полетял като вятър. Прехвърлил се през седем върха, преминал през седем долини, скрил момъка в една дълбока пещера, легнал и закрил входа с тялото си.
	Ханската дъщеря гледала от високата кула нагоре, гледала надолу, насочвала погледа си към всичките четири посоки на света. Но така и нямало да намери момъка, ако еленът не скочил изведнъж да отпъди мухата, която се въртяла над него.
	— Виждам, виждам, излез от пещерата! — завикала хубавицата, заръкопляскала от радост. — Третия път гледай да се скриеш по-добре.
	Отишъл момъкът на една широка равнина, изгорил косъма от опашката на лисицата. Лисицата мигновено се появила пред него, сякаш изникнала от земята.
	— С какво да ти помогна, добри човече, каква тревога имаш? — попитала тя.
	— Развържи торбата с хитростите и ме скрий, но така, че никой да не ме намери — отговорил момъкът.
	Лисицата се превърнала на търговец с червеникава брада и с топ шарен сахтян под мишница, а момъка превърнала на бълха и го накарала да се скрие в плата.
	— Аз ще вървя напред-назад със стоката си пред кулата на ханския дворец — казала лисицата на момъка. — Ханската дъщеря обича да се конти, ще поиска да види сахтияна и ще ме повика горе. Тогава ти скочи на полата на роклята й. И нека ми отрежат червеникавата брада, ако хубавицата те забележи.
	А ханската дъщеря в това време стояла на високата си кула, гледала към четирите страни на света, но никъде не могла да намери момъка. И изведнъж видяла един търговец, който вървял напред-назад край кулата.
	— Кой ще купи отличен сахтиян? Кой ще купи червен и син сахтиян? — вика търговецът.
	— Донеси тук сахтияна си! — заповядала ханската дъщеря.
	Търговецът влязъл в кулата и разстлал стоката си пред хубавицата. Хубавицата се загледала в сахтияна и не забелязала как бълхата скочила на полата на роклята й.
	— Какво става, дъще моя, виждаш ли оня човек? — извикал нетърпеливо ханът.
	— Не, татко, не го виждам, никъде не го виждам! — отговорила хубавицата.
	— Гледай по-добре, дъще моя!
	Но колкото и да гледала ханската дъщеря, така и не видяла говедаря.
	— Загубих надежда да го намеря! — отчаяно казала тя.
	Едва успяла да каже това и младият говедар взел предишния си вид.
	Зарадвал се народът на тази страна, че младият говедар надхитрил проклетата ханска дъщеря. Загърмели с оръдия, забили тъпани, засвирили на зурни, запели песни, направили голям пир. Аз бях на този пир, играх като мечок, а сетне оставих хората да пеят и се веселят и изтичах при малките деца да им разправя тази приказка.
