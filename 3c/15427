P>
	Счупен е бокала златен! Ах, прозрачен дъх лети!
	Звънва, плаче, плува в здрача нежно пламъче по Стикс.
	О, Гай де Вир, нима сълзи ти праща Вечността!
	Виж! Там лежи едничък стих — Линор и любовта!
	Ела! Свещеният обряд си пожела за тях смъртта,
	за тялото й химн изпят — дар царствен за пръстта,
	за младото й тяло — свят дар двоен за пръстта.

	Не гордостта й — златото ценеше ти. Прокле я
	с причастие ръката ти и сложи кръст над нея!
	Как обреда ще бъде чист и скръбна песента,
	щом думите реди с език престорена уста?
	Тя там лежи в невинен сън — дар двоен за пръстта!

	Peccavimus! Поне смирен пред бога остани!
	Да я оплачем с кротка жал! Духа й не гневи!
	Надеждата с Линор рида. Безумен е протеста —
	дете и дар пред друг олтар и другиму невеста.
	Бе ласкав миг и весел вик, но милва я пръстта.
	Живот във златните коси, в очите й — смъртта.
	В косите й живот искри, в очите й — смъртта.

	Върви си с мир! О, най-подир светлина да срещне
	в напева за онези дни и сърцето грешно.
	Камбаната! Ах, нека тя мълком се прощава —
	да не сепва земна клетва сянката й бяла.
	През нежен свят, във вечността от ангели понесен,
	от Ада тук във Рая там духът ще спре унесен,
	намерил дом край златен трон до своя Крал Небесен.
P$
