P>
#	I

	Навикнал съм с глава да ходя права,
	да следвам свойта воля упорита;
	и крал да ме погледне във очите,
	не бих навел челото и тогава.

	Но, мила майко, тук пред теб признавам:
	макар да блика гордост във гърдите,
	във твойта близост свидна и честита
	покорна плахост често ме слетява.

	Духът ти ли ме грабва съкровено,
	духът, прозиращ всичко дързновено
	и литнал към небето прояснено?

	О, спомени за безразсъдства прежни,
	ранили ти сърцето безметежно,
	това сърце, възлюбило ме нежно!


#	II

	В мечта безумна нявга те оставих,
	решил безкрай да бродя по земята,
	да търся любовта велика, свята,
	и да прегърна любовта в забрава.

	Подирих я сред уличната врява,
	похлопвах на колиби и палати
	и трепетно простирах си ръката,
	но срещнах само присмех и ненавист.

	Безкрайно дълго за любов се лутах,
	но вред остана моя глас нечут и
	във къщи болен, мрачен се завърнах.

	Но ето, тук яви се ти пред мене
	и, ах, във твоя поглед отразена
	оназ любов жадувана аз зърнах.
P$
