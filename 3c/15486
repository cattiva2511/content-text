	Живял някога един бей, който имал две жени: едната — хубавица, но глупава и надута; другата — неугледна на вид, ала умна и работна. „Две жени — две бели“ — казва старата мъдрост. И наистина в дома на бея нямало мира: двете му жени всеки ден се карали и ругаели. Беят се измъчил от техните кавги и препирни и решил да остави само едната, като предварително изпита ума им.
	Първо повикал хубавицата и я пита:
	— Кой е най-славен и най-добър?
	— Баща ми — отговаря тя.
	— Кой е най-бърз?
	— Конят на баща ми — отговаря тя.
	— Кой е най-богат?
	— Баща ми — пак отговаря тя.
	— Кой е най-красив?
	— Аз — дава отговор тя.
	Беят нищо не й казал, пуснал я, повикал втората, неугледната жена, и й задал същите въпроси:
	— Кой е най-славен и най-добър?
	— Господ — отговаря тя.
	— Кой е най-красив?
	— Пролетта.
	— Кой е най-богат?
	— Есента.
	— Кой е най-бърз?
	— Мисълта.
	Беят пуснал и тази жена и започнал да разсъждава:
	— Защо ми е жена, която се надува с богатството на баща си, с коня му и със собствената си красота, и при това всеки ден създава в къщи бъркотии, заета е само с кавги и препирни?
	И той я изпратил при родителите й, като казал:
	— Живей при богатия си баща и се любувай сама на себе си!
	А сам останал да живее с неугледната, ала работна и умна жена. И живеят до днес в обич и съгласие.
