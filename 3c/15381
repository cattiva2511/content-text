	1. _Дадено:_ През нощта, макар да спи до B, A сънува C. C стои в най-отдалечената или (ако образът се разглежда двумерно) най-горна точка на кривата (извиваща алея), която може би е пречупената през призмата на съня отбивка от шосето към къщата, била някога техен общ дом. Фигурата й, макар и смалена от перспективата, е грейнала в доматеночервена лятна рокля; отметнала е назад глава, ръцете й са на хълбоците, разкрачената й стойка е самоуверена. Застанала е наперено, може би се смее. Основното впечатление на A е за ярка женска виталност; преобладаващо чувство: копнеж. Събужда се разтревожен. Сънят на B до него е спокоен. Тя лежи, уверена, че A я обича. Нима не го доказва с това, че е напуснал C заради нея?
	_Да се намери:_ На коя от двете страни A е изневерил повече, на B или на C?

	2. _Дадено:_ A живее на разстояние седем пресечки от обществената пералня, чиито услуги ползува. Той живее на 6 км от кабинета на психиатъра си, където стига средно за 22 минути при натоварен следобеден трафик.
	Обикновено сеансът трае 55 минути заедно с пред и следтерапевтичен общ разговор. Нормалното време за изпиране при автомати с горно зареждане е 33 минути. Психиатърът и пералнята са в една и съща посока.
	_Да се намери:_ Ще успее ли A, след като постави дрехите си в пералнята, да отиде на психиатър и да се върне, при това без да са му откраднали мокрите дрехи?
	_Въпрос с повишена трудност:_ Ако сеансът при психиатъра е насрочен за 15 ч. и приемем за дадено, че разстоянието между две пресечки е двеста (200) метра и ако А насрочи двете си пречиствателни процедури една след друга, като след психиатъра отиде в пералнята, и ако изсушаването за четвърт долар (25 цента) трае четвърт час (15 минути), като за цялото количество пране са му необходими две пускания на сушилнята, защото иначе то ще остане влажно и A не ще може да го отнесе вкъщи, без да намокри осмотично гърдите си, след колко време той ще е в състояние да си налее нещо за пиене? Пресметнете с точност до минути.
	Пресметнете времето за две питиета.
	Пресметнете времето за три питиета с мокри гърди.

	3. _Дадено:_ A има четири деца. Те учат в колеж, а другите две посещават частно училище. Средните разходи за колежа възлизат по на 6300 долара, а за частното училище — на 4700 долара. Годишният доход на A е n. Три седми (3/7) от n се изразходват за данъци, федерални и държавни. Една трета (1/3) A дава на C, която поправя автомобилната алея. Всички разходи за образование съставляват пет двадесет и първи (5/21) от n. Таксата при психиатъра е 45 долара, а за пералнята — 1.10 долара; ползува се от услугите им веднъж седмично. При пресмятането вземете предвид само тези разходи на A.
	_Да се намери:_ Колко дълго може да издържи така A? Пресметнете с точност до седмица.

	4. _Дадено:_ Цената на ситния чакъл е 9 долара на кубически метър. Един камион побира 2 1/2 кубически метра. Алеята на C е широка 2.82 метра и описва елипсовидна крива, чиито фокуси са две стари колчета за крокет, поставени на разстояние 28 метра. Права, перпендикулярна на правата между колчетата, я пресича по средата и оттам до бордюра на алеята разстоянието е девет крачки според разкрача на строителния предприемач, едър човек, който носи 45 номер обувки. Той казва, че средната дебелина на чакълената настилка при извънградска алея трябва да е четири (4) см. При по-дебело покритие се получават бразди; при по-тънко не се чува онова приятно хрущене, като че разклащаш мозаечни камъчета в тенекиена кутия от кафе.
	От елипсата се спуска отсечка, свързваща я с Плезънт Авеню. Дължината на тази отсечка се отнася към радиуса на елипсата тъй както 2 към π.
	Освен таксата за чакъла се плащат и 10.50 долара на час за шофьора на камиона плюс по някоя любезно предлагана от време на време бира по 30 цента.
	_Да се намери:_ Защо C се е захванала с всичко това?

	5. _Дадено:_ Психиатърът на A смята, че той постига резултати, измерими чрез душевното отдалечаване спрямо C. Но по закона на Тристан привличането е обратнопропорционално на постижимостта. _В известен смисъл_ постижимостта е пропорционална на душевното разстояние. C намаляване на обема на душевната маса M от перспективата за рецесия, гравитационното привличане се увеличава пропорционално. Съществува криза, при която гравитационното привличане надделява над разума, въпреки че видимият източник на привличане може да е илюзия както видимото положение на всички звезди с изключение на най-близките.
	_Задача:_ Начертайте тази крива. Намерете звездообразната точка, където A започва да превърта.
	_Упътване:_ „В известен смисъл“ по-горе означава 3/7.
	_Закон на Мидас:_ Притежанието намалява усещането за стойност, и то незабавно.

	6. _Дадено:_ B е красива. Ясни сини очи, син дънков минижуп, нежни сини венички зад гладките колене. C чезне бързо, превръща се в доматено петънце на лазурния свод. И четирите деца на A са получили стипендии. Психиатърът му се е преместил точно над обществената пералня: изкачваш набързо 22 стъпала и си в новия му кабинет, облицован с орехова ламперия и застлан с дебел килим. Цената на чакълената настилка е спаднала рядко поради рецесията. Хубав ден е, слънчевосин понеделник. Но нещо не е наред.
	_Да се намери:_ Какво е то?
