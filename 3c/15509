	Надхващали се веднъж комарът, мухата и мравката: кой от тях е по-силен. И решили да изпитат силата си на горката камила.
	Комарът кацнал на носа на камилата и започнал да го хапе. Камилата изпръхтяла и комарът паднал на земята и се пребил.
	А мухата кацнала на раната на камилата и я зачовъркала. Камилата близнала раната и мухата загинала.
	Мравката се навряла под копитото на камилата и я загъделичкала. Камилата реве, удря с копито в земята, а на мравката нищо й няма — гъделичка и гъделичка. Гъделичкала докато сърцето на камилата се пукнало.
	— Е, как е?! Кой е по-силен?! — завикала мравката.
	Ама пред кого вече да се хвали? Освен пред себе си!
