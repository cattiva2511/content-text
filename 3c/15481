	Живял някога на света, пък може и да не е живял, един човек на име Гего. Имал три овце. Закарал ги в гората и ги пуснал. Седнал, започнал да дяла геги. Питат го:
	— Ти защо все геги дялаш?
	Гего отговаря:
	— Този занаят зная, той ще ме прехранва!
	Нарамил една голяма гега и тръгнал. Стигнал до вълчата бърлога и викнал на вълка:
	— Ти ли ми изяде стадото?
	— Не, не съм аз.
	— Хайде, отвори си устата, по зъбите ти се е закачило месо!
	Вълкът казал:
	— Не ме убивай, Гего, ще ти дам щастие.
	— Какво щастие?
	— Ето какво — овчарите имат цяло стадо овце. Сред тях има една златна дзвизка, аз ще я грабна, всички ще се втурнат подире ми, а ти откарай цялото стадо.
	Вълкът грабнал златната дзвизка, овчарите се втурнали подире му — всички овце се паднали на Гего!
	Хората го питат:
	— Гего, ти имаше три овце, как се размножиха толкова бързо?
	— Пуснах ги в гората — и се размножиха.
	Повярвали му. Купили си всички по три овце, пуснали ги в гората… И повече не ги видели — вълците ги изяли всичките. Събрали се хората и се питат:
	— Какво да правим с Гего?
	— Да му изгорим къщата!
	Изгорили я. А Гего загасил огъня, наринал една торба кюмюр, разменил три рубли, сложил дребните пари върху кюмюра, метнал торбата на рамо и я понесъл. Отишъл в хазната и казва на пазача:
	— Ще нощувам в града, пазете ми тази торба пари.
	Добре. Пренощувал. На сутринта се явил пак в хазната.
	— Донесете ми торбата!
	Донесли я.
	Гего погледнал и се развикал:
	— Моята торба беше с пари, а тази е с кюмюр! Дайте ми една торба пари, иначе ще ида да се оплача на царя.
	Всички се уплашили, насипали на Гего пълна торба пари. Занесъл торбата на село, питат го:
	— Ти отнесе кюмюр, донесе пари. Научи ни как и ние да направим това.
	— Изгорих си къщата, наринах кюмюр, занесох го в града и го смених.
	Всички изгорили къщите си, взели кюмюр, занесли го в града, викат:
	— Кюмюр за пари, кюмюр за пари! Кой сменя пари за кюмюр?
	Тръгнали си без нищо. Дошли си, казват:
	— Какво да правим с Гего? Ще убием жена му.
	Убили я.
	Гего взел мъртвата си жена и тръгнал. Отишъл у един човек, който имал три дъщери. Подпрял жена си на едно дърво, приближил се до къщата и моли:
	— Пуснете ме да пренощувам.
	Пуснали го.
	— А там кой стои? — питат стопаните.
	— Това е жена ми, умница е тя, ама е срамежлива, сама няма да дойде. Идете, хванете я за ръцете и ще тръгне.
	Дъщерите отишли, хванали я за ръцете, а тя взела, че паднала. Притичали дъщерите при баща си, казват му:
	— Тя падна и умря!
	А Гего като скочил, като закрещял:
	— Вие сте я убили! Дайте ми по-скоро друга жена, иначе ще ида право на царя да се оплача.
	Стопаните се уплашили:
	— Само на царя не се оплаквай, ето ти три хубавици, избери си, която щеш.
	Гего избрал най-хубавата и я повел към къщи. Довел я, всички се чудят:
	— Ти отнесе мъртва жена, откъде взе жива?
	— Хе там сменят живи за мъртви.
	Всички изтрепали старите си жени, носят ги и викат:
	— Сменяме мъртва за жива, мъртва за жива.
	Никой не се обадил, кой ще ти даде жива за мъртва? Довлекли мъртвите си жени в къщи, съветват се:
	— Какво да правим с Гего? Да го убием!
	Отишли при Гего, а той им дума:
	— Почакайте, сам ще ви покажа как да ме убиете.
	Отишъл Гего в полето, изкопал три ями и казва:
	— Вие застанете в крайните ями, аз в средната, когато ви извикам — замахнете със сабите и сечете.
	Всички застанали така, както ги научил Гего. Взели сабите в ръце. Гего извикал и се навел, скрил се в ямата, а те замахнали със сабите и започнали да секат. Изклали се един друг. А Гего останал жив и здрав.
	Да няма болести, да почне веселбата вече! Доброто зърно тук, а плевелите — надалече!
