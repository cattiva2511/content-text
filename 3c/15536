	[* Балада за __Шунтоку-мару__ е популярна легенда, залегнала в основата на пиесата за театър _Но_ „Йоробоши“ — „Немощният монах“, авторството на която се приписва на Дзеами Мотокийо (1363–1443). — Б.р.]

	Влизат с весел танц Дайкоку и Ебису*.
	[* Двама от седемте щастливи богове в японския будизъм. — Б.р.]
	— Приказка ли да разкажем, или да поднесем своите благопожелания? Приказка! Но коя да изберем? Щом сме тук, в благословения ви дом, за да ви развличаме, ще започнем с историята за Шунтоку.


	Много-много отдавна в провинция Кавачи живял богаташ на име Нобуйоши. А първородният — най-големият му син, се казвал Шунтоку-мару.
	Момчето било едва тригодишно, когато майка му умряла. А когато станало на пет, в къщата влязла мащеха.
	Шунтоку-мару навършил седем години, когато мащехата родила момче, което нарекли Отовака-мару. Двамата братя израсли заедно.
	А когато станал на шестнадесет, Шунтоку отишъл в Киото, в храма на бог Тенджин*1, за да поднесе дарове. Там той видял хиляда души да отиват към храма, хиляда да се връщат и още толкова да се молят вътре — на това място се били събрали три хиляди души*2.
	[*1 Обожественият дух на Сугавара Мичидзане (845–880) — калиграф, учен и поет, предан васал на император Уда (889–897) и сина му — император Дайго (898–930). Става жертва на дворцови интриги. В негова чест в Киото е построен храмът Китано. — Б.р.]
	[*2 Тук цифрите нямат конкретен смисъл, а изразяват само огромно множество. — Б.а.]
	През това огромно множество към храма носели _каго_ — паланкин, в който седяла най-малката дъщеря на един богаташ на име Хагияма. Шунтоку също пътувал в _каго_ и двата паланкина се придвижвали успоредно по пътя към храма.
	Щом съгледал девойката, Шунтоку мигом се влюбил в нея. Сетне двамата си разменили погледи и любовни писма.


	Но един раболепен слуга веднага доложил всичко това на мащехата на момчето. И тя започнала да си прави сметка, че ако Шунтоку остане в бащиния си дом*, то складовете и на изток, и на запад, хамбарите и на юг, и на север, а и къщата в средата няма никога да станат собственост на Отовака-мару.
	[* Става дума за японската семейна традиция, по силата на която първородният син наследява бащиното си имущество и поема изцяло грижите за своите родители. — Б.р.]
	Затова тя скроила вероломен план и се обърнала към мъжа си с думите:
	— Господарю, повелителю мой, мога ли да се надявам на височайшето ти разрешение да бъда освободена за седем дни от домашните си задължения?
	— Да, разбира се — отвърнал съпругът и. — Но какво се каниш да правиш през тези дни?
	А тя му рекла:
	— Преди да се омъжа за теб, господарю мой, дадох обет пред сияйното божество на храма Кийомидзу и сега желая да отида там, за да изпълня обещанието си.
	— Добре си решила — съгласил се той. — А кой от слугите или прислужниците желаеш да те придружи?
	— Нито слуга, нито прислужница ми е нужна. Искам да отида там сама.
	И без да се вслушва в съвети и напътствия за пътуването, мащехата на Шунтоку потеглила и се отправила към Киото колкото се може по-бързо.


	Щом пристигнала и намерила квартала Санджо, веднага попитала къде е улица Каджиямачи — улицата на ковачите. Упътили я и тя скоро съгледала една до друга три ковачници.
	Влязла в средната, поздравила ковача и попитала:
	— Господин ковач, можете ли да изработите от желязо нещо много дребно и деликатно?
	А той отвърнал:
	— Да, госпожо, това мога.
	— Тогава, моля ви, изковете ми четиридесет и девет гвоздейчета без глави.
	Но ковачът отговорил:
	— Аз съм седмото поколение ковачи в нашия род, но никога досега не съм чувал за гвоздеи без глави и не мога да приема такава поръчка. По-добре да се бяхте обърнали другаде.
	— О, не, дошла съм първо при вас и не желая да ходя другаде. Направете ми ги, моля ви, господин ковач!
	— Да, но в такъв случай ще трябва да ми платите хиляда _рьо_.
	А тя отвърнала:
	— Само ги направете. Няма значение дали ще ми струват хиляда или две хиляди _рьо_. От все сърце ви моля да изпълните моята поръчка.
	Ковачът не могъл да откаже на молбата й. Той подредил всичко така, че да почете бога на духалата*1. После взел първия си чук, произнасяйки Конго-сутра*2; взел втория, изричайки Каннон-сутра*3; взел третия, казвайки Амида-сутра*4. Защото се страхувал, че гвоздеите ще бъдат използвани за някакво злодеяние.
	[*1 Става дума за Фуйго — бог на ковачите в японския будизъм. — Б.р.]
	[*2 Диамантената сутра. Една от трите основни сутри на сектата Шингон. — Б.р.]
	[*3 Наименование на 25-я раздел на Лотосовата сутра — най-почитаната в Япония. — Б.р.]
	[*4 Сутра, възхваляваща прелестите и удоволствията в свещената обител на буда Амида — един от най-тачените в средновековна Япония. — Б.р.]
	Така, с печал в душата, ковачът изпълнил поръчката. А жената останала предоволна. И като поела гвоздеите с лявата си ръка, подала парите с дясната и се сбогувала с ковача.
	Щом тя излязла, той си казал: „Ето че имам хиляда _рьо_ все в злато. Но човешкият живот е само кратък отдих на странстващ пътник и аз трябва да засвидетелствам на хората състрадание и доброта. На мръзнещите ще раздам дрехи, на гладните — храна.“
	И като обявил писмено намерението си на дъсчици, поставени по границите между отделните провинции и в края на всяко село, той проявил щедрост и милосърдие към много хора.


	А по своя път мащехата се отбила в дома на един художник и го помолила да й нарисува картина.
	Художникът я запитал:
	— Каква картина да ви нарисувам — на старо сливово дърво или на древен бор?
	— Не, нито на едното, нито на другото, а картина на шестнадесетгодишно момче, високо пет стъпки и с две бенки на лицето.
	— Няма да е трудно — рекъл художникът.
	И не след дълго картината била готова. Момчето на нея приличало досущ на Шунтоку-мару и мащехата си отишла предоволна.
	С този портрет тя забързала към Кийомидзу, а там го закрепила на едни стълб в задната част на храма.
	После го заковала с четиридесет и седем от четиридесет и деветте гвоздея, а останалите два забила в очите.
	Едва тогава, сигурна, че е успяла да навлече проклятие на Шунтоку, злата мащеха се върнала вкъщи. А там само рекла кротко: „Върнах се“, и се престорила на предана и вярна съпруга.


	Три или четири месеца след като мащехата проклела Шунтоку, той заболял тежко (и ослепял). Тогава тя тайничко се зарадвала.
	И заговорила лукаво на своя съпруг Нобуйоши:
	— Господарю, повелителю мой, по всичко личи, че болестта на Шунтоку е много лоша. Не е редно да се гледа такъв болен в дома на богат човек.
	Нобуйоши много се учудил и натъжил, но като размислил и разбрал, че наистина нищо не може да се направи, извикал Шунтоку и му казал;
	— Синко, изглежда, че болестта, от която страдаш, е проказа и затова не можеш да останеш повече тук. Затова най-добре ще е да обиколиш като поклонник всички провинции с надеждата някое божество да се смили над теб и да те изцери. А хамбарите и складовете си няма да оставя на Отовака-мару, а само на теб. Шунтоку, така че трябва непременно да се върнеш.
	Без да подозира колко проклета и зла е мащехата му, клетият Шунтоку я замолил тъжно:
	— Скъпа майко, казаха ми, че трябва да се махна оттук и да се скитам като поклонник. Но вече съм сляп и няма да ми е лесно да странствам. Бих се задоволил да ям и един път на ден вместо три пъти; бих се радвал, ако ми разрешите да живея и в ъгъла на някой хамбар или пристройка, само и само да съм близо до своя дом. Не бихте ли ми позволили да остана, дори само за малко. Почтена майко, нека остана!
	Ала тя отвърнала:
	— Неразположението ти е само началото на страшната болест, затова е невъзможно да останеш повече тук. Трябва незабавно да напуснеш този дом.
	Така Шунтоку бил изхвърлен от слугите навън, на двора, и оставен да страда сам.
	А злата мащеха изкрещяла след него:
	— Щом баща ти нареди така, длъжен си още сега да се махнеш!
	А той отвърнал:
	— Но вижте, аз нямам дори подходящи дрехи. Нужни са ми поне поклонническа роба и гетри, както и торбичка за събиране на милостиня.
	Лошата жена се зарадвала, че толкова бързо и лесно се отървала от него, и начаса му дала всичко, което искал.
	Шунтоку взел вещите, благодарил й и макар и толкова окаян, се приготвил за път.
	Той облякъл робата, сложил си _мамори_ — талисман, от дърво, а на врата си провесил торбичката. После обул сламените си сандали, завързал ги здраво, взел бамбукова тояга, сложил на главата си тръстикова шапка и като се простил с думите: „Сбогом, татко! Сбогом, майко!“, клетият Шунтоку се отправил на път.
	Натъжен, Нобуйоши тръгнал да придружи сина си донякъде, като му говорел:
	— Нищо не може да се направи, Шунтоку. Но ако благодарение на небесната милост на божествата, която се крие в този твой талисман, болестта ти бъде изцерена, веднага се върни при нас, сине мой.
	Като чул тези мили бащини думи, младежът се почувствал по-добре и прикривайки лицето си с голямата тръстикова шапка, така че съседите да не го познаят, продължил пътя си сам.
	Скоро обаче усетил, че краката едва го държат, и се уплашил, че няма да издържи дълго така. А и сърцето го теглело назад, към къщи. Тъй че той все току спирал, обръщал глава натам и още повече се натъжавал.


	Тъй като му било трудно да си намира подслон, Шунтоку често трябвало да спи под някой бор или в гората. Но понякога щастието му се усмихвало и той успявал да се приюти в крайпътен храм сред статуите и изображенията на множеството буди.
	Веднъж в сумрака на утрото, точно преди настъпването на деня, в онзи час, когато първи гарваните излизат и грачат, покойната майка на Шунтоку го навестила в съня му. И ето какво му казала:
	— Синко, причината за твоето нещастие е магията на злата ти мащеха. Върви сега в Кийомидзу и моли богинята на храма за изцеление.
	Шунтоку се събудил безкрайно удивен и се отправил към Киото, към храма Кийомидзу.
	Един ден пътят го отвел до портата на дома на богаташ на име Хагияма. Шунтоку спрял и извикал:
	— Дайте милостиня! Дайте милостиня!
	Една прислужница го чула, излязла, дала му храна и се разсмяла високо:
	— Как да не ти е смешно да дадеш нещо на такъв необикновен поклонник!
	— Защо се смееш? — обидил се Шунтоку. — Аз съм син на един богат и много известен човек, на Нобуйоши от Кавачи. Но проклятието на злата ми мащеха ме направи такъв, какъвто съм.
	Тогава Отохиме, дъщерята на Хагияма, като чула гласовете, излязла и попитала прислужницата:
	— Защо се смееш?
	А прислужницата отвърнала:
	— О, господарке, дойде някакъв слепец от Кавачи, около шестнадесетгодишен момък, залепи се на портата и завика силно: „Дайте милостиня! Дайте милостиня!“ Опитах се да му дам на поднос малко чистен ориз, но когато го приближих към дясната му ръка, той си протегна лявата, а когато му поднесох храната към лявата, той пък се пресегна с дясната. Затова не се сдържах и се засмях.
	Като чул обясненията на прислужницата, слепецът се ядосал и казал:
	— Нямате право да обиждате непознат. Аз съм син на богат и прочут човек от Кавачи и се казвам Шунтоку-мару.
	Тогава Отохиме, дъщерята на този дом, изведнъж си спомнила за Шунтоку, също много се ядосала и извикала гневно на прислужницата:
	— Не се присмивай тъй грубо, защото така, както днес се смееш някому, утре може на теб да се смеят!
	Отохиме била тъй смаяна, че леко се разтреперала, и щом се върнала в стаята си, мигом паднала в несвяст.
	Тогава в къщата настанала суматоха и побързали да извикат лекар. Но девойката, която не можела да поеме никакво лекарство, изпадала във все по-голямо безсилие.
	После изпратили да повикат най-добрите лекари и след като се посъветвали помежду си, те решили, че причината за болестта на Отохиме може да е само някаква внезапна мъка.
	Тогава майката коленичила до постелята на болната си дъщеря и рекла:
	— Кажи ми, дъще, без да криеш нищо от мен, имаш ли някаква тайна мъка? Нещо, което да желаеш много силно? Каквото и да е то, аз ще се помъча да ти го намеря.
	Отохиме отвърнала:
	— Много ме е срам, но ще ти кажа какво искам. Слепецът, който дойде тук онзи ден, е синът на един богат и много известен човек от Кавачи на име Нобуйоши. По време на празника Тенджин* срещнах този младеж на път към храма Китано. После двамата си разменихме любовни писма и се врекохме един на друг. Ето защо много искам да ми позволите да тръгна из страната и да го намеря, където и да е той.
	[* Правник в чест на годишнината от смъртта на Сугавара Мичидзане. Честват го всяка година на 25 юли. — Б.р.]
	Майката отвърнала нежно:
	— Това наистина ще е добре. Ако искаш _каго_, ще получиш; ако искаш кон, ще го имаш. Можеш да си избереш за придружител и когото искаш от слугите. Ще ти дам и толкова пари, колкото пожелаеш.
	А Отохиме казала:
	— Не искам нито кон, нито _каго_, нито слуга да ме придружава. Трябват ми само дрехи на поклонник — гетри в роба, и просешка торбичка.
	Защото Отохиме смятала за свой дълг да тръгне на път съвсем сама като Шунтоку.
	Така тя напуснала бащиния си дом и се сбогувала с родителите си, с очи, пълни със сълзи, защото нямала сили да изрече: „Сбогом.“


	Тя преминала през много планини и долини, като чувала само зова на дивите елени и грохота на планинските порои.
	Понякога губела пътя, понякога се катерела по стръмни и трудни пътеки, а сърцето й все тънело в тъга.
	Най-накрая съзряла пред себе си — далеч, много далеч — бора, наречен „кавама-мацу“, и двете скали Ота*, и щом ги съгледала, помислила си с любов и вяра за Шунтоку.
	[* Едно от значенията на „ота“ е „срещнах“, „срещал съм“. — Б.а.]
	Забързала натам и скоро срещнала пет-шест души, които отивали на поклонение в Кумано, и ги попитала:
	— Не видяхте ли по пътя си един сляп младеж на около шестнадесет години?
	А те отвърнали:
	— Не, не още. Но ако го срещнем някъде, ще му предадем каквото пожелаете.
	Отговорът им разочаровал дълбоко Отохиме и тя започнала да си мисли, че всичките й усилия да намери своя любим са може би напразни. Това много я натъжило.
	Накрая така се отчаяла, че решила да се откаже да го търси в този свят и да се удави в езерото Савара, за да има възможност да го срещне в някой бъдещ живот.
	И забързала към езерото. Щом стигнала до него, Отохиме свалила поклонническите си дрехи, закачила връхната си роба на един бор, хвърлила просешката торбичка настрани, разпуснала косата си и я вчесала на прическа _шимада_*.
	[* Прическа на девойка. Тук — прическа, която се прави на покойница. — Б.р.]
	После напълнила ръкавите си с камъни и тъкмо да се хвърли в езерото, пред нея неочаквано се появил много стар човек — на не по-малко от осемдесет години, — целият в бяло и със свещена дъсчица в ръка.
	И старецът рекъл:
	— Не бързай да умираш, Отохиме! Този, когото търсиш, е в храма Кийомидзу. Иди там и ще го намериш.
	Това наистина била най-добрата вест, за която можела да мечтае, и Отохиме изведнъж се почувствала безкрайно щастлива. Защото знаела, че е спасена с височайшето благоволение на своя бог-хранител и че старецът е самият този бог.
	И така, тя изхвърлила камъните от ръкавите си, облякла отново връхната си роба, сменила прическата си и без да губи нито миг, се отправила бързо към Кийомидзу.


	Стигнала най-после до храма. Изкачила трите долни стъпала и като надникнала под една стряха, видяла своя любим — Шунтоку — да спи на земята, покрит със сламена рогозка. Отохиме му извикала: „Моши! Моши!*“
	[* Моля! Ало! (яп.) — Б.р.]
	Шунтоку мигом се събудил от вика й, грабнал вързопчето, което бил оставил встрани от себе си, и на свой ред извикал с негодувание:
	— Понеже съм сляп, децата от квартала всеки ден идват да ме дразнят.
	При тези думи Отохиме се натъжила дълбоко, приближила се, положила ръце върху раменете на нещастния си възлюблен и му заговорила:
	— Не съм от тези лоши и проклети деца. Аз съм дъщерята на богатия Хагияма. И понеже на празника Тенджин в Киото ти се врекох, дойдох при теб.
	Изумен от гласа на любимата си, Шунтоку скочил и извикал:
	— О, наистина ли това си ти, Отохиме? Толкова време мина от последната ни среща!… Всичко е тъй необикновено! Дали това не е просто лъжа?
	А после двамата заплакали, прегърнати и безсилни да говорят.
	Но скоро Шунтоку дал воля на мъката си и извикал на Отохиме:
	— Настигна ме проклятието на моята мащеха и сама виждаш как изглеждам. Затова и никога не ще мога да се свържа с теб и да стана твой съпруг. Какъвто съм сега, такъв и ще си остана, докато не изгния и не умра. Ето защо трябва веднага да се върнеш у дома си и да заживееш отново в щастие и разкош.
	Ала Отохиме отвърнала, дълбоко опечалена:
	— Никога! Сериозно ли говориш? Да не си полудял?
	— Не, не! Само се престорих на сериозен, защото те обичам толкова, че и живота си бих дал за теб!
	— Отсега нататък никога няма да те изоставя, каквото и да стане с мен!
	Тези слова успокоили Шунтоку, но в същото време сърцето му се изпълнило с жалост към нея и той заплакал, без да може да пророни и дума.
	Тогава тя му казала:
	— Щом вероломната ти мащеха те е омагьосала само защото си богат, не се боя да отмъстя за теб, като също я омагьосам, защото и аз съм дете на богат баща.
	След тези думи Отохиме заговорила от все сърце на божеството на храма и му казала следното:
	— Седем дни и седем нощи ще се отдам тук на пост и молитва, за да изпълня своя обет, и ако в теб има поне малко справедливост и състрадание, умолявам те да ни спасиш.
	На голям храм като този не подхожда сламен покрив. Аз ще го препокрия с птичи пера, а стрехите — с пух от соколи.
	Тези _тории_* и тези каменни фенери са грозни. Аз ще издигна _тории_ от злато; ще направя хиляда фенера от злато и хиляда от сребро и всяка вечер ще ги паля.
	[* Порта пред шинтоистки храм. Наподобява арка. — Б.р.]
	В голяма градина като тази трябва да има дървета. Ще посадя хиляда хиноки*1, хиляда суги*2 и хиляда карамацу*3.
	[*1 Японски кипарис. — Б.р.]
	[*2 Криптомерия (яп.). — Б.р.]
	[*3 Японски бор. — Б.р.]
	И ако след всичко това Шунтоку не оздравее, тогава двамата с него ще се хвърлим в твоето езеро с лотосите и ще се удавим. А след смъртта си ще се превърнем в две огромни змии, ще тормозим всички, които идват да се молят в този храм, и ще пресечем пътя на поклонниците към него!


	Колкото и да е странно, през нощта на седмия ден, откакто Отохиме дала този обет, Каннон-сама я споходила в съня й и й казала следното:
	— Аз чух молитвите ти и ще ги изпълня!
	После Отохиме се събудила и разказала съня си на Шунтоку. Двамата много се зачудили. Станали и се спуснали заедно към реката, измили се, а сетне прочели молитвите си към богинята.
	И случило се невероятното: очите на слепия Шунтоку се отворили широко и прогледнали, външността му се променила и болестта изчезнала безследно. Двамата влюбени заплакали от щастие.
	После тръгнали и стигнали до една странноприемница, свалили поклонническите си дрехи, облекли нови роби и наели паланкин и носачи, за да ги отнесат у дома.


	Щом стигнали пред дома на неговия баща, Шунтоку се провикнал:
	— Почтени родители, ето че се върнах при вас! Благодарение на силата на думите, изписани върху моя талисман, вече съм, както сами виждате, изцелен. А вие как сте, майко, татко?
	Като чул гласа, баща му изскочил от къщи и извикал:
	— Оо, колко се тревожех за теб. И нито за миг не престанах да те мисля. Но сега съм истински щастлив да те видя, синко! Теб и невестата, която си довел!
	Радостта им била голяма.
	Но точно тогава, колкото и да е странно, злата мащеха внезапно ослепяла, а пръстите на ръцете и краката й започнали да гният. Тя се замятала от страшна болка.
	А невестата и женихът се обърнали към нея:
	— Виж ти! Проказата не отмина и теб! Но не можем да държим прокажен в заможна къща като нашата. Молим те, върви си веднага оттук. Ще ти дадем поклонническа роба и гетри, сламена шапка и вързопче с храна. Ето, всичко това е вече готово.
	Тогава проклетата мащеха разбрала, че дори да не умре от болестта си, спасение за нея все едно няма, защото тя самата била извършила същото зло преди това. А Шунтоку и Отохиме били много доволни — истински щастливи.
	Мащехата, както някога и Шунтоку, ги помолила да й разрешат само да получава по малко храна поне веднъж на ден, но Отохиме отвърнала на поразената от болестта жена:
	— Не можем да те оставим тук. Дори в ъгъла на някоя пристройка. Махай се! Веднага се махай!
	Нобуйоши също се разгневил на жена си:
	— Как така ще останеш? Колко време ти е нужно да разбереш, че трябва да си идеш?
	Той я извлякъл навън, а тя не могла да се сдържи и се разплакала, като се мъчела да скрие лицето си от погледите на съседите.


	Отовака повел сляпата си майка за ръка и двамата се отправили към Киото, към храма Кийомидзу.
	Когато стигнали, те изкачили три от стъпалата на храма, паднали на колене и отправили към богинята пламенна молитва:
	— Дай ни сила за още едно проклятие!
	Но богинята неочаквано се явила пред тях и им казала:
	— Ако ме молехте за добро, щях да изпълня молбата ви, но повече не искам да имам нищо общо с коварните ви планове. А ти, жено, ако трябва да умреш, умри още сега. А след смъртта си ще бъдеш изпратена в ада, където ще се вариш на дъното на железен котел!


	Такъв е краят на историята за Шунтоку.
	… Завършваме я ние така!
	Весело! Весело! Весело!
