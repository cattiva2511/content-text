P>
	Шетат жълтите глухарчета —
	Слънчо киха, взе да мига,
	че от техните юрганчета
	до небето пух се вдига.

	Бързат кротките калинки
	пъстри дрешки да ушият.
	Ситни гъбки челядинки
	от зори с роса се мият.

	Ръкавички, топли шалчета
	Зайка в раклата прибира.
	Кърпи Мравката чувалчета,
	че храница в тях ще сбира.

	А щурчето струни слага
	на любимата гъдулка.
	И фенерче мие, стяга
	работливата Светулка.

	Бръмнали са и пчеличките —
	те софри приготовляват.
	Наредили са паничките.
	С мед кого ли ще гощават?

	За кого ли тъй отрано
	е започнала шетнята?
	Ами Лятото засмяно
	ще пристигне днес в гората.
P$
