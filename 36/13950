P>
	Нищо, че артистите са двама,
	а пък зрителите — само трима.

	Може представление да има!
	Угасете лампата голяма.
	Вдигайте чаршафната завеса.
	И повярвайте на чудесата.

	На децата новата пиеса
	заблестява ярко в мрачината.
	В нея винаги щастлив е краят.
	Чувствата са пламенни и чисти.
	В нея по веднъж поне играят
	даже най-великите артисти.

	Еква песничка неповторима.
	Край за детския театър няма.

	… Нищо, че артистите са двама,
	а пък зрителите — само трима.
P$
