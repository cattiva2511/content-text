P>
	Мили момичета,
	храбри момчета, острооки и чипоноси,
	слуша Земята — зелена планета —
	вашите трудни въпроси.

	— Защо има болест неизлечима?
	— Защо е цъфтенето кратко?
	— Защо има мъка?
	— Нали ще ги има винаги мама и татко?

	— Защо отлетяват красивите птици?
	— Защо дните стават студени?
	— Вие били ли сте ученици
	с разтуптяно сърце — като мене?

	— Как да живея?
	— Как да бъдем щастливи
	на свойта зелена планета?

	Питайте.
	Трупайте въпроси горчиви,
	мили момичета, храбри момчета…
P$
