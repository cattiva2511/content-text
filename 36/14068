P>
	Тука ще разкажа в стих
	случка най-забавна:
	как света за миг открих,
	как света обиколих,
	без дори да шавна.
	Как? С ракета? На балон?
	На хвърчило ново?
	С кон? На кораб? На файтон?
	През вратичка от картон
	влязох — и готово!
	Влязох и се озовах
	в Африка гореща,
	в джунглите опасни бях,
	зърнах слон да крачи в тях,
	с тигър имах среща.
	После като водолаз
	слязох в океана,
	в прерията подир час
	яздех със ловците аз,
	жив мустанг да хвана.
	А от там — в тайгата, сам,
	на шейна с елени…
	Подир миг — далеч от там,
	покорявах връх голям
	в Алпите студени.
	Где не бях? В коя страна
	по света не скитах?
	С колко много племена
	и страни ме запозна
	таз врата открита?
	Най-далечните места
	мога в миг да стигам,
	щом си имам към света
	тази шарена врата,
	тази чудна книга!
P$
