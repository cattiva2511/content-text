P>
	Разпънат бях
	между желязото и нежността.
	Железни хора
	идваха при мен и ме съветваха:
	— Стани железен.
	Постави в очите си две капки от олово.
	Превърни езика си в кама.
	Протягай не ръце,
	а чукове към хората.
	Затваряй се като врата на каса.
	Издигни железен дом
	и постави между стените му
	железни птици,
	думи
	и цветя.
	Изстивай,
	вкоравявай се,
	тежи над всичко покрай теб,
	за да си винаги неузязвим.
	А аз бях слаб.
	Незащитени бяха моите ръце
	с окови.
	Бях с прозрачни мисли
	и нетрайна плът,
	изложен винаги на удари,
	на ласки,
	на грабежи,
	на съмнения,
	на милост.
	Бях така несъвършен,
	че преминаваха през мен
	слънца и мълнии,
	така открит,
	че винаги желязото
	не можеше да стигне до сърцето ми
	освен като куршум.
	Бях много слаб.
	— Идете си, железни хора — шепнех аз.

	Но те не си отиваха.
	Те бяха много силни.
	Искаха да ме спасят от слабостта ми.
	Бавно приближаваха към мен,
	улавяха ръцете ми
	и нежно ги пречупваха,
	с любов ме смазваха
	върху гърдите си,
	доброжелателно ме тъпчеха
	и ме превиваха
	под себе си.

	А аз се гърчех в техните прегръдки,
	аз замръзвах от милувките им,
	аз крещях.
	Болеше ме.
	И по лицето ми течаха сълзи.

	Не видях кога една сълза,
	попаднала на тяхното излъскано желязо,
	бе направила
	ръжда.
P$
