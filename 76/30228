P>
	Хосе` Санча,
	Хосе` Санча,
	търся те, за да говоря
	с тебе,
	мили Хосе` Санча,
	мой приятел и художник,
	с тебе,
	побелял по гари,
	остарял от нови срещи,
	двадесет и пет години
	обикалял по земята.
	Питам те,
	защо не можеш
	вярно да я нарисуваш?
	Питам те,
	защо рисуваш в моите тракийски къщи
	танцувачки на фламенко и мадони,
	Хосе` Санча?
	Питам те,
	защо рисуваш Северно море в червено,
	в синьо, в розово, в зелено
	и мъжете му рисуваш
	с циганска тъга в очите?
	Питам те,
	защо рисуваш тия бикове край Сена,
	тия златни кастанети
	по небето на Варшава?
	Питам те,
	защо рисуваш белите немкини в черно,
	с мантилята на Кармен,
	защо изгряват рози
	в хълмовете на гръдта им?
	Питам те,
	защо рисуваш кипариси и маслини
	до брезите на Русия?
	Питам те,
	защо рисуваш в погледа на дъщеря
	ми две големи нощи,
	Санча,
	два кинжала от Толедо?

	Хосе` Санча,
	Хосе` Санча,
	ти мълчиш.
	Не отговаряш.
	Побелял по черни гарги,
	остарял от нови срещи,
	двадесет и пет години
	обикалял по земята,
	ти на всяка чужда гара
	слизаш в своята Испания,
	ти при всяка нова среща
	виждаш своята Испания,
	ти рисуваш по земята
	само своята Испания.

	По очите те целувам.
	Хосе` Санча,
	Хосе` Санча.
P$
