P>
	Той трябваше да дойде между нас.
	В такова време трябваше да дойде
	и такъв:
	обикновен като вода и хляб,
	та всеки да насити,
	на всички мраморни пиедестали чужд,
	а най-далече взрян,
	най-близко до звездите,
	с балтон, от вечно бързане изтрит,
	ала развян
	като крило,
	неумолим и весел като пламъка
	над руските дворци,
	с чело,
	зад чийто облак святкат мисли,
	с ръце,
	отглеждащи поеми и бойци,
	дръвчета и епохи.

	Той трябваше да дойде между нас.

	Така горите, черни призори,
	очакват с дигнати ръце
	да вземат слънцето,
	узряло през нощта,
	така в измъчената пръст
	набъбва зърното,
	за да подготви жътва,
	така, дори когато майката е мъртва,
	плодът на болката
	се ражда на света
	в очаквания час.

	Той трябваше да дойде между нас.

	Той трябваше да дойде,
	за да бъде
	на правдата законът въдворен,
	веригата да стане чук,
	куршумът — струна,
	и шепите — приятелски гнезда,
	да има пътища,
	седефен дъжд,
	уста,
	които се навеждат да целунат,
	треви, в които бие сок зелен,
	и ти да дойдеш,
	мила свобода,
	за да ни кажеш:
	„Хора, добър ден!“

	Той трябваше да дойде между нас.

	О, трябваше!
	Дори ако не бе дошъл,
	пак щяхме ние да го създадем
	и щяхме да го наречем
	с най-нежни имена:
	звезда,
	надежда,
	свобода,
	възмездие.
	Пак щяхме ние да го създадем,
	за да го поделим
	на милиони части
	щастие,
	за да го носим в себе си
	като сърце.
P$
