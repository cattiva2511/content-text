P>
	Той отвори и се спря на прага.
	Гледаха го празните стени.
	Гледаха го със очи от влага,
	от пирони, от пукнатини.

	Колко гола беше, колко бедна
	стаята с мъртвешките очи!
	Към стените мълком той погледна
	и по тях картини закачи.

	Закачи по мъртвите пустини
	извори и пътища, и бряг,
	лесове, небета сини, сини
	и слънца, червени като мак.

	Закачи усмивки и простори,
	облаци, деца и светлини,
	закачи света и го затвори
	в тези грозни четири стени.

	И стените скривайки с платната
	— негови единствени неща, —
	той превърна стаята в богата,
	в най-богата стая на света.
P$
