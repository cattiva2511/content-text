	Чарли Далтън, някога земен космонавт, един час след като кацна на втората планета от системата на звездата Антарес, успя да извърши възможно най-тежкото престъпление. Уби един антарианец.
	На повечето планети убийството е престъпление. На няколко е достойно за похвала действие. Но на Антарес II е изключително тежко престъпление.
	— Осъждам те на смърт — тържествено изрече антарианският съдия. — На смърт чрез изгаряне на клада утре призори.
	Шансове за помилване нямаше.
	Заведоха Чарли в помещението за осъдените на смърт.
	То се състоеше от осемнадесет стаи, а във всяка от тях — изобилие от ядене, пиене, постели и всичко друго, каквото ти душа поиска, включително и жени, небрежно излегнали се на постелите.
	Чарли въздъхна:
	— Ама че работа!
	Антарианският пазач се поклони дълбоко и поясни:
	— Такъв е обичаят на нашата планета. Всичко, което виждаш, се предоставя за цялата нощ на осъдения да мре сутринта. Даваме му всичко, което може да си поиска…
	— Браво, само че не знам дали си струва труда — отвърна Чарли. — Обаче, виж какво. Едва бях слязъл на вашата планета, когато ме въвлякоха в тази каша, та дори не успях да направя справка в моя планетарен справочник. Колко трае тук нощта? Тоест, колко часа са необходими за едно пълно завъртане на планетата около оста й?
	— Колко часа ли? Не разбирам. Сигурно е някакъв земен термин. Ще се обадя на Краския астроном, за да ми даде съотношението между времето на твоята и нашата планета.
	Пазачът позвъни, попита и съобщи на Чарли:
	— Твоята планета, Земята, за една нощ на Антарес II обикаля своята Звезда деветдесет и три пъти. Така че една наша нощ е равна на деветдесет и три ваши години.
	Чарли подсвирна тихо и се замисли дали ще успее да се справи с всичко около него. Антарианският пазач, чиято продължителност на живота беше около двадесет хиляди години, се поклони с искрено съчувствие и се оттегли.
	Чарли Далтън започна своя нощен изнурителен труд, съставен от ядене, пиене и така нататък… е, може би не точно в тази последователност…
