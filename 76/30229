P>
	Мълчаха лъскавите пушки,
	а стопанинът
	стоеше восъчен до тях.

	Момчето спря,
	надигна се на пръсти
	и погледна в шарения мрак.

	Там нищо не помръдваше.
	Там всичко беше мъртво и без глас.
	Там имаше заключени врати,
	закрили спящата красавица,
	безстрашни барабанчици
	с ръце,
	замръзнали над барабаните,
	угаснали жар-птици,
	тъжни палми,
	негри, паднали край бедните си хижи.
	Имаше червени шапчици,
	замрели пред вълка,
	сирени без море,
	певци без песен,
	мелници без вятър.

	Момчето взе една от пушките
	и стреля.
	Изведнъж
	вратите се разтвориха
	и спящата красавица излезе.
	Полетя над палмите жар-птица,
	а край хижите си негрите заскачаха
	там-там,
	там-там,
	там-там.
	Сирената се гмурна в синьото море,
	вълкът побягна,
	мелницата завъртя крилата си
	и радостно замаха шапчица,
	спасената Червена шапчица.
	Дори стопанинът от восък
	се стопи от щастие
	и каза по човешки:

	Браво!

	А певците весело запяха
	и засвириха латерни,
	и удариха
	тържествено,
	безстрашно,
	гръмко
	барабаните си
	барабанчиците
	в чест на най-добрия на света
	войник.
P$
