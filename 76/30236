P>
	За да живея,
	трябва непрестанно
	по нещо да умира в мен самия.

	Осъждам ви на смърт
	чрез неприязън
	приятелства,
	в бедата уязвими,
	познанства,
	край душата ми събрани,
	неканени на нейната трапеза.

	Осъждам ви на смърт
	чрез равнодушие,
	измамни
	и примамливи желания,
	създадени от мен
	големи робства
	пред малки хора
	и пред малки цели.

	Осъждам ви на смърт
	чрез недоверие,
	лъжи,
	в които вярвам доверчиво,
	слънца от станиол,
	които вземам
	за истински слънца на хоризонта.

	Осъждам ви на смърт,
	за да живея.
P$
