P>
	Не, не трябва да свършат без време
	неживелите още неща.
	Трябва мислите друг да поеме
	и брезата да пусне листа,
	трябва корабът, влязъл в морето,
	да достигне крайбрежни води,
	да не спира в окопа шосето,
	нероденото да се роди.

	Не, не трябва напразно да стенат
	непокритата къща сама,
	хлябът, който едва е наченат,
	недошлите в ръцете писма.

	Трябва залезът сам да се спусне,
	трябва грозда да бъде прибран,
	недокосната още от устни,
	да не съхне девичата длан,
	да не зеят огнищата неми
	и поемите с празни листа.

	О, не трябва да свършват без време
	неживелите още неща.
P$
