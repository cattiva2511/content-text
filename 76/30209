P>
E>
	На комунистите, разстреляни край
	Искър през септември 1923 година
E$

	Песен да пееш за смърт —
	не прилича.
	Следва безсмъртните тя.
	Искам безсмъртните аз да обкича
	с песен
	наместо с цветя.

	Двайсет и трета…
	Отрядът погинал.
	Свили седмина в лесът.
	С кървави стъпки вървели седмина
	в жълтата шума,
	без път.

	После предателство.
	Клопка фашистка.
	После присъда:
	— Разстрел. —
	Там, над червения, гневния Искър,
	взвода пиян ги повел.

	Стигнали.
	Стъпили те на скалата,
	в росните още треви,
	с билки облъхнал им раните вятъра
	с хладни мъгли ги повил.
	И се изправили те.
	И запяли
	с черни от боя уста.

	Пяли.
	Последния дъх си отдали,
	за да живей песента.
	Всеки под изстрела
	с нея политал,
	пеел я
	мъртъв дори,
	в мрака отеквала тя,
	неубита,
	от канари в канари.

	Ставала знаме.
	Парола.
		Засада.
	Ставала ласка
	и смърт.
	И септемврийските
	нови отряди
	викала тя под лесът.

	И към водите червени на Искър
	слизали,
	слизали те…
	Слизали с тях
	към победата близка,
	както преди, седемте.
P$
