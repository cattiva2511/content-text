P>
	Да бъдеш Колумб
	всеки миг от живота си.
	Да откриваш земи и звезди,
	да откриваш пространства и хора.
	В сърцето си малко да сложиш
	големия свят
	и далечните пътища.
	Да търсиш
	и все недоволен да бъдеш,
	да имаш,
	но все към незнайни земи
	да отплуваш.

	Колумб остани
	до последния миг на живота си.
	И смъртта си дори
	открий като свят непознат,
	като нова земя посрещни я,
	неоткрита от теб досега.
P$
