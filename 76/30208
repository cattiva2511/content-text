P>
	Навън е нощ. А тук — покой.
	Децата тихо спят.
	Не спи зеленото око
	на моя апарат.

	Потраква морзът. Вие джаз
	по някаква вълна.
	Но в миг — американски глас.
	Това си ти, война!

	Това си ти. Пълзи край мен
	гласа ти с дъх на ром,
	пълзи от твоя континент
	към моя мирен дом.

	Това си ти. С гореща цев,
	обвита още в дим.
	Със теб лице срещу лице
	настръхнали стоим.

	Какво? Ти искаш, ти гориш,
	да минеш там, отвъд,
	където мойте дъщери
	в креватчето си спят.

	Да скочиш с вик, като на лов,
	внезапно у дома?
	Да вбиеш в топлото легло
	ковбойската кама?

	Не дръзвай! Не мисли дори
	да стъпиш тук, война!
	Над спящите ми дъщери
	бди моята страна.

	Тя бди до мен като войник,
	неумолим и твърд,
	срещу нахлулите вълни,
	които носят смърт.

	И в мрака като от окоп
	аз шепна с гняв: „Назад!“ —
	срещу зеленото око
	на моя апарат.
P$
