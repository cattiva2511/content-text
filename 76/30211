P>
	За да останеш, за да си потребен,
	за да те има и след теб дори,
	ти всяка вещ и образ покрай тебе
	открий отново и пресътвори.
	Пресътвори ги ти като лозата,
	затворила пространствата в зърна,
	като дървото в плод, като пчелата,
	създала мед от пръст и светлина;
	като жената стенеща, в която
	по-траен образ дири любовта,
	като земята, връщаща богато
	и облаци, и птици, и листа.
	О, трябва всяка вещ да се изстрада,
	повторно всяка вещ да се роди
	и всеки образ, който в теб попада,
	да свети с блясък, непознат преди,
	и мислите да правят в тебе рани,
	мъчително и дълго да тежат,
	и всяка мисъл в тебе да остане
	като зараснал белег в твойта плът.
	Как иначе това, което вземаш,
	стократно оплодено ще дадеш
	в горещи багри, в щик или поема,
	в космичен полет и в чугунна пещ?
	Как то ще стане дирене сурово
	и кратък залез, и другарска реч,
	и падане, и ставане отново,
	и тръгване отново надалеч,
	и ласка по косата, и засада,
	и хоризонти с мамещи звезди?
	О, трябва този свят да се изстрада,
	повторно трябва в теб да се роди
	и всяка вещ, и образ покрай тебе
	сърцето твое да пресътвори,
	за да останеш, за да си потребен,
	за да те има и след теб дори.
P$
