P>
	Защо си припомням
	ловът на делфини сега?

	Внезапно попаднахме ние
	на много делфини.
	Напълнихме трюма.
	Водата достигна до борда,
	но корабът пак не побра изобилния лов.

	А искахме всичко да вземем.

	Тогава повлякохме мрежите,
	пълни с делфини,
	и тръгнахме бавно назад.
	Богати се връщахме.
	Вятърът беше добър.
	Играеше весело мачтата заедно с нас
	и ние не виждахме нищо
	освен градове,
	който ни гледат с очи на смирени жени.

	Тогава дойде неочаквано бурята.
	Корабът спря.
	Натежаха големите мрежи.
	Богатият лов ни задърпа назад
	и страшно ни стана,
	че няма да стигнем брега.
	— Сечете въжата! — най-после извика
	един.
	Той имаше право.
	Но мразехме този човек.
	Издигнахме брадви.
	Отсякохме пълните мрежи.
	Болеше ни много.
	Сечехме и плачехме диво,
	А право пред нас брегът се издигаше бавно,
	пустинен и цял в светлина.

	Защо си припомних
	ловът на делфини сега?
P$
