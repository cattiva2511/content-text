P>
	Върху земя човек роден е.
	Но той на нея е роден
	небе да вижда и да стене,
	загуби ли го някой ден,
	да чува в нежностите къси,
	в делата, в болката дошла,
	не ударите на кръвта си,
	а ударите на крила.

	Върху земя човек роден е.

	Но той на нея се роди
	над себе си, непокорени,
	да дири винаги звезди,
	да ги достига и когато
	до тях е стигнал, да скърби,
	пак взрян в небето непознато
	и смъртоносно може би.

	Върху земя човек роден е.

	Но той роден на нея бе
	дори в пръстта, и на колене,
	да има пак едно небе,
	небе да има и тогава,
	когато няма и очи,
	сам в себе си да го създава,
	когато то се заличи.
P$
