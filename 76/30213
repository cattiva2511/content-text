P>
	Самичък в студената бяла гора
	две нощи човекът се влече.

	И каза гората: — Нима не разбра?
	Ранен си. Отиваш си вече.

	Умираш. Далеч е отрядът сега.
	Ни стряха, ни лек, ни пътека.

	Но глух бе човека, съборен в снега.
	Пълзеше, пълзеше човека.

	И каза гората: — Смири се и спри!
	Не ще се изтръгнеш от мене.

	Виж — бързият гълъб е паднал дори
	до тебе с крила укротени.

	Къде ще отидеш с такива нозе,
	крилете щом в мен са сковани?

	И спря се човекът. И гълъбът взе,
	и скри го до своите рани.

	И гълъбът, сбрал топлина от кръвта,
	под пазвата трепна полека,

	удари с криле и натам полетя,
	където не стигна човека.
P$
