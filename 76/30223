P>
	Това е история, стара, стара,
	стара като Париж и тя:
	един художник по тротоара
	рисуваше момиче с цветя.

	— Сбогом — бе казало то на прощаване. —
	Аз си отивам.
	Няма вече обич, хляб и платна.
	От боите остава ни
	само черна боя.
	От Париж — само улици, водещи в Сена,
	— Остани — бе отвърнал художника. —
	От боите имам трите бои на лицето ти.
	Златна, синя, червена.
	От Париж — цяло небе светлина
	и един тротоар,
	дето падат едри монети,
	щедри монети.

	Това е история стара, стара,
	стара като Париж и тя:
	един художник по тротоара
	рисуваше момиче с цветя.

	— Господин Тротоар — тихо каза художника
	и коленичи. —
	Позволи да рисувам върху твойто голямо платно
	едно малко момиче.
	Ще го рисувам в синьо, в златно, в червено.
	С моите три тебешира.
	И за да не му е студено,
	когато на теб се намира,
	доведи ми парижкото слънце да свети
	през целия ден,
	доведи покрай мен
	стъпки, очи и ръце,
	хвърлящи едри монети,
	щедри монети.

	Това е история стара, стара,
	стара като Париж и тя:
	един художник по тротоара
	рисуваше момиче с цветя.

	Той постави своята шапка встрани
	и й каза:
	„Проси!“
	После, много внимателно,
	сложи на плочите златни коси,
	тежки и гъсти,
	после — сини очи,
	после — казващи сбогом — уста
	и ръка, стиснала в своите пръсти
	цветя
	с аромат на асфалт.
	— Остани — каза той и погали едва
	своето русо момиче. —
	Ще ти купя легло, по-добро от това,
	и цветя, по-красиви от тези.
	И когато довечера
	заедно с черните шлепове
	слънцето слезе
	надолу по Сена,
	ние ще бъдем богати.
	Ние ще имаме много монети,
	едри монети, щедри монети.

	Това е история стара, стара,
	стара като Париж и тя:
	един художник по тротоара
	рисуваше момиче с цветя.

	Падаха сенки на птици, на облаци.
	Падаха сенки на хора,
	зачеркващи бързо рисунката.
	Падаха мъртви листа и кори от банани.

	После падна дъждът изведнъж.
	Ах, парижкият дъжд!
	Шегобиецът дъжд, който весело чука и свети,
	червен и лъскав!

	Той единствен се спря и започна да пръска
	свойте едри монети,
	свойте сребърни щедри монети.

	— Спри — тихо каза художникът. — Тя ще замине.
	„Тя ще замине“ — сърцето му страшно простена.
	А момичето тъжно заплака
	със сълзи златни, червени и сини
	и тръгна към Сена.

	Това е история стара, стара,
	стара като Париж и тя:
	един художник по тротоара
	рисуваше момиче е цветя.
P$
