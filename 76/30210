P>
	В пясъка — десет чифта крака.
	Десет чифта ръце — на въжето,

	Тегли така. Тегли така.
	Изтегли цяло морето.

	Изтегли роклята на цветя,
	обещана от лани,
	хляба, огъня, солта,
	ласките обещани.

	Изтегли кончето от мукава,
	бяло, с черни копита.

	Една песен, а след това
	уста в устата впита.

	Изтегли тютюн и платна,
	чаша вино, гърлото сгряло,
	две звезди на прозореца. Тишина.
	Малко сън за умореното тяло.
	Тегли така. Тегли така.

	В пясъка — десет чифта крака.
	Десет чифта ръце — на въжето.

	Тегли, тегли, тегли така.
	Изтегли цяло морето.
P$
