	Уолтър Б. Йехова (не правя никаква алюзия за презимето му, тъй като това беше неговото истинско презиме) беше солипсист. Ако не знаете какво е солипсист, ще ви обясня, че солипсистът е човек, който вярва, че той е единственото нещо, което съществува реално, че цялата Вселена и другите хора съществуват само в неговото въображение и че ако престане да си ги въобразява, всички те ще изчезнат.
	Един ден Уолтър Б. Йехова реши да се поупражнява в солипсизъм. След седмица жена му го напусна заради друг мъж, той остана без работа и си счупи крака, когато се опитваше да изпревари някаква черна котка, за да не му мине път.
	Докато си лежеше в болничното легло, реши веднъж завинаги да приключи с всичко.
	Гледайки през прозореца със закован в звездите поглед, той пожела те да престанат да съществуват… И така стана. После пожела да изчезнат всички хора и болницата да остане без жива душа; стана някак си странно тихо, дори за болница. След това престана да си въобразява света и в края на краищата остана сам, увиснал във вакуум. Без усилие премахна тялото си, а после направи последната крачка по пътя към своето унищожение. Обаче резултат нямаше.
	— Страшно е — помисли си той — Нима съществува непреодолима граница в солипсизма?
	— Да — обади се нечий глас.
	— Кой си ти? — попита Уолтър Б. Йехова.
	— Аз съм създателят на Вселената, която унищожи. И сега ти зае моето място… — чу се дълбока въздишка. — Най-сетне мога да се отърва от съществуването си, да потъна в забрава и да ти позволя да заемеш моето място.
	— Почакай… А как бих могъл да премахна своето съществуване? Защото тъкмо това искам да направя… Знаеш ли как мога да го сторя?
	— Разбира се — отвърна гласът. — Просто трябва да направиш същото, което аз на времето направих. Сътвори вселена. Изчакай, докато някой наистина повярва в това, в което повярва ти и закопнее да я унищожи. Едва тогава ти ще можеш да се оттеглиш и да му позволиш да заеме твоето място… Е, прощавай.
	Гласът замлъкна.
	Уолтър Б. Йехова висеше сам самичък във вакуума. Имаше само едно нещо, което можеше да направи.
	И той сътвори небе и земя.
	Това му отне седем дни.
