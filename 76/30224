P>
	Добър вечер, печални лози,
	мили селски момичета!
	Разкажете ми как сте попаднали тук,
	сред Париж, на Монмартр?
	Разкажете ми кой ви затвори
	в железни огради,
	кой ви даде желязна земя
	и желязно небе?
	Полицаят ли,
	вече забравил къде се намира полето,
	ви упъти погрешно?
	Вий сами ли побягнахте тук, на върха,
	да не би да ви смажат в града
	тия черни стада,
	да не ви изгорят
	тия луди слънца,
	дето нощем изгряват
	и при изгрев залязват?
	Или може би гледате вие отгоре
	голямата сцена
	на театър Париж?

	Мили мои рози,
	бедни мои сестри от Монмартр!
	Где е вашето грозде
	и вашето вино сега?
	Где е вашата сладостна есен,
	натежала от болка и плод?
	Ах, пръстта на Монмартр е много горчива
	за вас
	и за всички, които създават добри плодове!
	Ах, Монмартр е вече така уморен,
	за да страда и ражда!
	Сам под черните покриви
	скита Вийон
	със сърце като къщите празно
	и невидим зад своята маса в кръчмата
	тъгува Верлен,
	че не може да пише в шума, който иде отвред,
	и Лотрек, живописеца,
	неполучил поръчка от никой богат чужденец,
	хвърля своята мъртва палитра
	и унил си отива.

	Ах, къде е, къде е
	вашето грозде и вашето вино сега,
	мои бедни лози от Монмартр?
	Ах, къде е добрата ви есен,
	голямата, златната есен?
	А в България вече е есен.
	Утре рано аз тръгвам за там.
	Облечете си златните рокли,
	мили мои лози,
	и елате със мен.
	Ще повикам с нас и Вийон, и Верлен, и Лотрек.
	Ще повикаме всички и стари, и нови
	поети, певци и художници,
	ще повикаме всички, които тъгуват затворени
	в железни огради,
	в желязна земя
	и в желязно небе.
	Ще пътуваме весело,
	озарени от нашето есенно слънце,
	голямо и медено,
	ще пътуваме
	като цяло семейство,
	отиващо шумно на празник.
	Там, по нас, е сега гроздобер,
	голям гроздобер.

	Там земята ни ражда грозда`
	като сладки съзвездия,
	а сърцата ни — песни.
	Утре сутрин аз тръгвам за там.

	Мои мили лози,
	мои бедни сестри от Монмартр,
	елате със мен!
	Елате, приятели, с мен!
@@	Париж, септември 1959
P$
