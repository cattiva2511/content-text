P>
	Разсъмна се. Изскочи трена
	из мрака, сякаш из тунел,
	и в миг видях те, озарена
	в дима, пердета сини сплел.

	Към мен, в стъклото на купето,
	хвърчаха вятър и искри,
	и ниви, свършващи в небето,
	и черни в утрото гори,
	и път, в чиито коловози
	кръвта на изгрева пълзи,
	и кротко пушещи колхози
	сред хороводи от брези;
	прехвръкнаха девойки боси,
	един оранжев камион,
	една жена, която носи
	ведро по мокрия перон,
	заводски зид, звънтящи жици,
	войници, късче синева
	и в синевата — ято птици…
	Ти бе това, ти бе това.
	Сурова и обикновена,
	величествена и добра,
	с гори ми махаше край трена
	и гледаше ме с езера,
	хвърчеше, идеше насреща
	задъхана и без да спреш,
	и сякаш в парата гореща
	усещах твоя дъх горещ,
	и твоите версти извървяни
	не чезнеха зад моя трен,
	ти идеше, за да останеш,
	побрана цялата у мен.
P$
