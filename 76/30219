P>
	Капитанът не спи.
	В океана е взрян капитанът.
	И реве, и кипи,
	и звездите гаси океанът.
	Всяка мачта скрипти,
	всяка рея звънти като струна
	и лети, и лети,
	и лети с триста възли тайфуна.
	През тропически мрак
	води кораба свой капитана —
	най-добрият моряк
	от Червено море до Хавана.
	„Десет градуса. Вест.“
	Тишина. И тайфуна го няма.
	Над екваторен лес
	се люлее луната голяма.
	После пада и тя
	като орех кокосов отбрулен.
	Литват риби ята
	и се стрелват зелени акули,
	и витлото тъче
	в океаните ивица бяла…

	Едно малко момче,
	отразено, се вглежда в канала.
	То навежда глава,
	то очи срещу слънцето свива,
	то следи как едва
	лъкатуши водата ръждива.
	И усмихва се то,
	и протяга под мостчето длани…
	Ах, разбирам защо.

	Добър път, добър път, капитане!
P$
