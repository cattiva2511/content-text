	{img:indianski_narodni_prikazki_garvan.jpg}
	Макар че Гарванът правел много бели на помощниците на Великия маг, той бил такава умна птица, че го изпратили на земята с магически сили, за да помага на хората да се справят с трудностите си. Понякога той успявал да свърши работата много добре, но често и не успявал. Навярно защото едновременно бил много мъдър и много глупав, много схватлив и много тъп, а най-често се проявявал като глупак тъкмо когато искал да покаже колко е умен. Било като гарван, било като маскиран човек, той се появява в много приказки от тази книга, където се вижда каква чудновата стара птица бил всъщност Гарванът магьосник.
	Когато индианец от Северозападния бряг каже „черен като гарван“, това означава „много, много черен“. Индианците от племето бела кула разказват тази легенда: защо Гарванът е черен като най-черната нощ.
	Гарванът бил много суетна птица. Преди да го изпрати на земята, Великият маг заръчал на помощниците си да го направят най-живописната от всички птици. Те здраво се потрудили, за да изпълнят заповедта на своя господар, но задачата се оказала много мъчна. След много луни тежък труд решили, че са свършили добра работа. Гарванът бил така красиво оцветен, че дори синята птица* и кардиналът** били невзрачни пред него. Но когато Гарванът видял отражението си в небесния вир, останал недоволен. Отначало поискал да му сменят цветовете на крилата. Когато това било изпълнено, решил, че перата на опашката му трябва да получат друг отенък.
	[* Синята птица — тук се отнася за синята сойка, Cyanocitta cristata. — Б.пр.]
	[** Кардинал — Richmondena cardinalis или още червената птица; песнопойна птица от Северна и Южна Америка. — Б.пр.]
	Помощниците търпеливо правели всички промени. Гарванът обаче все не бил доволен. Помощниците споделили с Великия маг своите неволи и той отишъл до голямата работилница да види тяхната работа. Гарванът приличал на небесната дъга, но пред Великият маг заявил, че според него са необходими още много поправки, преди да слезе долу при хората. Великият маг слушал спокойно, докато голямата птица му разказвала какви поправки би искала.
	— Такава суетна и недоволна птица заслужава само още една поправка — казал той. Накратко обяснил на помощниците си какво да направят. Тогава те започнали да хвърлят сажди и пепел по Гарвана, докато станал черен като нощта. Черен бил и когато го изпратили долу при хората, и досега все е черен.
