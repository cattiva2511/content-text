P>
E>
	На моята дъщеря Елка и нейната съветска
	другарка Ида Непогодиева от Архангелск
E$
	
	Спрели дъх, две деца съчиняват писма.
	Бавно скърцат две тънки перца.
	Отдалеч през пространствата твои, земя,
	тихо шепнат си двете деца.
	— Здравствуй, Елочка! Милая!…
	— Ида, привет!
	— Ти по смятане как си?
	— А ти?…
	— Уж в Архангелск е май, пък прозорецът — в лед.
	— Ида, в София люляк цъфти!…

	Скърцат двете перца. Сричат двете уста
	свойте може би първи писма…
	И превръща се в детска площадка света
	от полярния кръг до дома.

	И макар че в Архангелск все бляска ледът,
	а у нас майско слънце гори,
	в този свят мойта Елка и Ида растат
	като две неразделни сестри.

	— Здравствуй, Елочка, милая!
	— Ида, здравей!
	Те говорят. Ръка до ръка.
	Те говорят. И цяла земята немей.
	И ще бъде навеки така.
P$
