P>
	Не са ни родили в една романтична епоха
	доволни съпрузи и кротки покорни жени.
	С барут ни покръсти войната, когато дойдохме,
	в стоманени люлки люля ни от първите дни.

	Бащите — на фронта, а майките — в черно облечени,
	а после — бесилки и глад, като вълк упорит…
	Ах, мои връстници, нима сте забравили вече?
	Нима в мисълта ви е детския спомен изтрит?

	Нима се забравят очите на нашите майки,
	студените къщи, гърмежите глухи в нощта
	и хлябът изсъхнал, край който семейството чака,
	и вечното „няма“, и свитите сухи уста?

	Пораснахме ние през нашето мащенско време
	не с приказни феи, не с песни и златни лъчи,
	едва се родихме, и станахме вече големи,
	едва заживяхме, и хляба ни стана горчив…
P$
