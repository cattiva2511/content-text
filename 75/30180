	Великият маг променил някои места по Северозападния бряг, но не всички промени се харесвали на индианците. В обширните местности около Пюджит Саунд* хората най-много харесвали височината на небето. Оплаквали се, че било много ниско над главите им. Вождовете предпочитали да е по-високо, защото някои от хората им се изкачвали на върховете на високите кедри и изчезвали в небесния свят, откъдето никога не се завръщали.
	[* Пюджит Саунд — залив-фиорд на Тихи океан, на границата между САЩ и Канада. — Б.пр.]
	Мъдреците и вождовете се събрали на съвет да решат какво да правят.
	— Ако всички хора от всички наши племена се захванат заедно, можем да бутнем небето малко по-нагоре — заявил един от мъдреците.
	— Да вземем да насечем много дълги пръти — казал вождът.
	— А как ще разберат хората кога да бутат небето, за да работим едновременно? — запитал един млад вожд.
	— Нека решим кога всичко и всички ще бъдат готови — предложил един мъдрец. — Да речем след една луна, когато дойде слънцето?
	— Добре! — съгласили се останалите. — Но когато почнат да бутат, нека всички хора и племена извикат „Йа-ху-у-у-у!“ На всички наши езици това означава „Вдигай едновременно!“
	— Нали така казваме, когато повдигаме нашите големи лодки? — забелязал един чинукски вожд.
	Така решил съветът и когато дошъл денят за повдигане на небето, земята потреперила от силния вик „Йа-ху-у-у-у!“ от всички племена. С мощните, обединени усилия много бързо повдигнали небето.
	Единствено неколцина ловци и китоловци, които отдавна не се били връщали по домовете си, не знаели за повдигането на небето. Трима ловци и кучето им преследвали четири едри лоса по планинския скат, където се срещали земята и небето. Лосът подскочил в небесния свят, а ловците скочили след него. Когато небето се повдигнало, ловците и лосовете се издигнали заедно с него. Превърнали се на звезди и още могат да се видят в небето. Тримата ловци са звездите от дръжката на Големия черпак*, а кучето им, една много малка звездичка, стои близко до средния ловец. Четирите лоса са звездите на самия черпак.
	[* Големият черпак — съзвездието Голямата мечка. — Б.пр.]
	Още няколко души, животни и риби останали в небето, когато го повдигали. И те се превърнали на звезди, но хората, които останали на земята, били по-щастливи, а оттогава небето застанало високо над земята.
	Днес индианците сочат връзките с пръти за повдигане на небето, гравирани по старите тотемни стълбове, като доказателство за тази легенда.
