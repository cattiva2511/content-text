P>
	Устната хармоника не пее,
	а самичка в стаята тъжи.
	Онзи, който свиреше на нея,
	в равната маджарска пръст лежи.

	Само тази свирчица от никел
	неговия пръв другар върна
	и над нея вместо над войника
	плакаха и майка, и жена.

	Плакаха, а после я покриха
	да не я докосва никой друг,
	майката сина да спомня тихо,
	а жената — милия съпруг.

	Но сега, захласнати по пруста,
	чуват — някой свири пак отвъд!
	Весело хармониката устна
	съживи на мъртвия гласът.

	Спуснаха се двете. Кой ли свири?
	Откъде ли идва песента?
	А насреща син им — бригадира —
	с бащината свирка на уста.

	Свири той, а късчето от никел
	като пламък в шепите гори.
	Майката се спря, но не извика,
	а през плач усмихва се дори.

	После до сърцето си прегърна
	мълчешком сина си — бригадир.
	Тя разбра — в сина се е завърнал
	и войникът мъртъв най-подир.
P$
