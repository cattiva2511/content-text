P>
	Има младост, която минава
	покрай теб с бързината на влак.
	Блясък, шум. А след малко оставаш
	на перона, потънал във мрак.

	Два-три стръка цветя във хербария,
	„вечен спомен“ в албум избелял
	и пакетче със пликове стари,
	над които си нявга мечтал…

	Туй е всичко. А после тъй страшно
	почват дни и нощи да текат!
	В тях вървиш като в улица прашна,
	Съществуваш, но лъхаш на смърт.

	Нима може човек да живее
	сред музей, пълен с вехти неща,
	дето в шкаф с етикет върху нея
	дреме мумията на младостта?

	Нима биха ни майките раждали,
	ако младост това се зове?
	Друга, друга е нашата младост
	и тя трае не с дни — с векове!

	Тя бе в смелите думи на Зоя,
	на Лиляна в прекрасната смърт,
	тя накара да сложи героя
	пред куршумите своята гръд.

	Тази младост посрещаше с песни
	по стрелбищата вражия залп,
	тя цъфтя сред килиите тесни,
	закалява се тя в железа.

	А сега атакува стремително
	във великия бой на труда,
	разломява безстрашно скалите,
	покорява земя и вода.

	Ръководи тя вещо ръката,
	тази бяла моминска ръка,
	във завода текстилен която
	най-доброто платно изтъка.

	Ето нашата младост огромна,
	на живота стрелочника твърд!
	Не заспива тя в прашния спомен,
	не умира с човешката смърт!

	Погледнете я — с опнати жили
	как строи, прекроява, дълбай!
	Ти, живот, напразно се силиш
	да я спреш! Път, път й дай!
P$
