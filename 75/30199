P>
	Оттеглиха се немците в Куманово.
	По стъпките им ден и нощ вървим.
	Небето черно от барута стана,
	а пътищата се покриха с дим.

	Червена кал полепва по ботушите,
	тежи в дъжда войнишкия шинел,
	но ние все вървим, в стрелбата вслушани.
	Залягаме. Пълзим по колене.

	Небето ниско мините раздират.
	Не дишаме. Лежим. Ръцете — в кръв.
	Внезапно се изправя командирът
	и хвърля се пред батальона пръв.

	И първи го повалят посред мрежите.
	Долазваме, но той мълчи. Убит.
	Шинела — скъсан. В джоба му — бележник,
	от смъртоносния куршум пробит.

	— Вземете го! — прошепва бързо някой.
	От него пада снимка на дете.
	Изтрита снимка, а говори в мрака.
	И надпис има, но не се чете…

	Така лежим с портрета на убития.
	Какво ни спомня той, защо мълчим?
	Внезапно скача редникът Димитър
	и вика в тъмнината: „Да вървим!“

	И вдига над главата си портрета.
	Едва се виждат детските черти.
	И ставаме. Ракетите ни светят.
	Настръхнала стоманата лъщи.

	И първи батальон на нож изскача,
	и хвърля се към немците, напред,
	където като знаме посред здрача
	върви с бойците детския портрет.
P$
