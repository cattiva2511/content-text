P>
#	1.

	За тези тук земи, за тези страстни дни и за самия мен.
	Сега аз междувременно завръщам се при теб,
	о, пръст на есенни полета, глава да сложа на гръдта ти
	и на теб да се предам, да отговоря на пулсирането
	на сърцето ти и праведно, и здраво,
	и да съставя някой стих за теб.

	О, пръст, която си безгласна, довери ми своя глас,
	о, жетва на страната ми, о, безграничен ръст на лятото,
	о, щедра и кафява пораждаща земя,
		о, безкрайно плодородно лоно —
	тази песен за да те възпея е.


#	2.

	Вечно върху тази сцена
	се разиграва божата, спокойна, ежегодна драма,
	пищните процесии със птичи песни,
	изгревите, дето нашата душа уталожват и я освежават,
	вълнуващото се море, вълните по брега, могъщо музикални,
	леса, стърчащите дървета, стройните и тънички овошки,
	неизброимите и лилипутови войски на ниските треви,
	горещината, дъждавенето, неизмеримите пространства паша,
	кулисите на снеговете, на вятъра свободните оркестри,
	просторната надвиснала стреха от облаци,
	ясното небесносиньо и посребрените окрайнини на лесовете,
	високо извисяващите се звезди, спокойните и водещи звезди,
	пасящите стада и хергелета, равнините от смарагдови ливади,
	гледката на разните земи,
		на всеки прираст и на всички плодове.


#	3.

	Америка, най-плодната — сега!
	Ти цялата си раждане и радост!
	Ти стенеш от богатства, твоето благосъстояние
		те е опасало като орнаментиран пояс
	и ти се смееш ясно с болката на тежкото богатство,
	милиони сплитащи се съществувания, като че преплетени
		лози обединяват твоите просторни притежания,
	като огромен кораб, натоварен до ръба, ти влизаш
		във пристанището и както от небето пада дъжд
	и пари се издигат от земята, тъй скъпоценни стойности
		валят върху ти и от теб нагоре се издигат,
	ти, завист на Планетата, ти, Чудо!

	Ти, къпана, ти, задушаваща се, плувнала във пълнота,
	честита господарка на спокойните хамбари,
	ти, дамата на прериите, седнала в средата и оглеждаща
		света си, поглеждаща към Изток и към Запад,
	разсипница, която срещу дума даваше хиляда милии
		и милиони ферми и не губиш, ти, всички приютяваща,
	гостоприемна (ти само си гостоприемна като Бога!).


#	4.

	Когато напоследък пях, гласът ми беше тъжен,
	тъжни бяха гледките край мен със оглушителния трясък
		на омразата и с пушеците на войната.
	Посред сраженията сред героите стоях
	или минавах с бавни стъпки сред умиращи и сред ранени.

	Но аз сега не пея за войната,
	ни за отмерени войнишки маршове и нито за палатките
		в бивака, нито за полковете дето бързо приближават
	и се разгъват в редове за боя, и ни за тъжните
		и неестествените гледки на войната.

	Простор ли искат тез почервенели и безсмъртни редове,
		първите настъпващи напред войски?
	Простор ли искат призрачните редове, уви,
		ужасните войски, които следват?

	(Минавайте, минавайте, бригади горди с тропащи нозе,
	с младежките си здрави плещи, с раниците си
		и с вашите мушкети, как Окрилен стоях
	и как ви гледах, като тръгвахте на поход!)

	Вървете, бие барабанът пак,
	защото цяла армия пред погледа ти се стълпява
		и друга се събира, като гъмжи, вървейки в ариергард,
	о, ти ужасна и множаща се войска, вий, полкове,
		тъй жалки със убийствената си диария и жълта треска,
	о, мъчениците на моята страна, с прогизнали от кръв
		превръзки, с патерици, виж, бледата ви армия върви!


#	5.

	Но в тези светли дни, във ширналия се красив пейзаж
	по пътищата и полетата с високи редове фургони на фермери,
	с плодове, хамбари, да влезе ли нечакана смъртта?

	О, мъртвите не ме безпокоят, те са най-добре в природата,
	те са най-добре в пейзажа под дърветата и под тревите
	и някъде по края на небето, в далечната черта на хоризонта.

	Не ви забравям аз, заминали,
	ни лете нито зиме, ах, загубени за мен,
	но често на открито, като днес, когато моят дух
		е омагьосан и е в мир, като приятно привидение
	възниква споменът за вас и покрай мен безмълвно преминава.


#	6.

	Видях деня със връщането на героите,
	(но несравнимите герои няма никога да се завърнат,
	тях него ден не ги видях!).

	Видях несвършващи колони, видях процесии войски,
	видях да идват и да дефилират във дивизии,
	като течеха в северна посока, завършили труда си,  •
	на бивак във групи от големи лагери.

	Не празнични войници — млади, вече ветерани,
	измъчени и смугли, красиви, здрави, домоседи и работници,
	калени не в една кампания безкрайна и във потни походи,
	калени в много с труден бой завзети кървави полета.

	Пауза, войската чака,
	милиони, притекли се за бой, завоеватели очакват.
	Светът, той също чака и после леко като нощ,
	която свършва, сигурно като зората те се стопяват, чезнат.

	Ликувайте, земи! Победни ми земи!
	Не там е вашата победа, в онез червени, трескави поля,
	а тук и отсега нататъка е вашата победа!

	Стопете се и изчезнете, армии,
		пръснете се, бойци, облечени във синьо,
	върнете се назад, хвърлете смъртоносното оръжие,
	оръжие от днес за вас са хлебородните поля на Юг и Север,
	с по-здравословни битки, сладки битки, даващи живот.


#	7.

	Бъди високо, гърло мое, ясна — ти, душа!
	Сезон на благодарности и глас на пълното ни разбирателство,
	песен радостна и мощна безгранична плодовитост.

	Всичките неразорани и необработени полета са се ширнали
		пред мен, виждам аз арената на мойто племе и първите,
	но и последните, невинните и мощните арени на човека.
	Виждам аз героите, заети с друга работа,
	виждам здраво хванати в ръцете им по-благородните оръжия.

	Виждам майката на всичко,
	отворила широко своите очи, напред се взира,
	брои вариращите добиви продукти.

	Изпълнена е със живот далечната, обляна в слънце панорама,
	прерии, градини, жълтите жита на Север,
	памук, ориз на Юг, тръстиката в Луизиана,
	открити, незасети угари, поля богати с фий и детелина,
	крави и коне, стада овце и свини
	и не една тържествена река, течаща в не един поток,
		изпълнен с младост и здравословните плата
	със бризите, ухаещи на билки, зелената добра трева,
		туй деликатно чудо, вечно раждащата се трева.


#	8.

	Трудете се герои, събирайте плода!
	Не само в тези сякаш войнствени полета вас ви гледа
	майката на всичко със благородното лице и греещи очи.

	Трудете се, герои, трудете се добре,
		добре с оръжието си служете —
	майката на всичко тук и както винаги ви гледа.

	Америка, доволно наблюдаваш ти
	в полетата на Запад тези пъплещи чудовища,
	божествено-човешките изобретения,
	освобождаващите от труда машини, виж как навсякъде,
	като че пълни със живот, вървят въртящи се сенокосачки,
		парните жетварки и машините със конска тяга,
	вършачките, веялките, които хубаво отделят плявата,
		виж новите дъскорезачници, на Юг машината
	за чистенето на памука и парната чистачка на ориза,
		пред твоите погледи, о, Майко,
	със тези механизми и със други или само с мощните
		си мишци плода събират твоите герои.

	Събират всички, всички жънат, без теб, обаче,
		о, Всесилна, никой сърп не би се движил в мир,
	никой царевичен стрък не би се люшвал,
		както люшка своите сребърни листенца в мир.

	Под тебе само жънат те, и всеки сноп трева
		под едрия ти лик събират, прибират житото в Охайо,
	Илинойс, Уискънсън, всеки стрък заради теб,
		прибират царевицата в Мисури, Кентъки и Тенеси
	в бледозелените й листи ежегодно, сеното струпват те
		от милионите откоси във уханните спокойни плевници,
	овеса във хамбара му и белите картофи в техния хамбар
		и граха в неговия, берат памука в Мисисипи
	или Алабама, копаят, трупат запаси от златните,
		от сладките картофи в Джорджия и Каролина,
	стрижат вълната във Калифорния и Пенсилвания,
		жънат лена в щатите, които са в средата, тютюна
	и конопа в щатите, които са на края, обират боба или граха
		или пък обират ябълките от дървото,
	гроздовете от асмата, каквото зрее и на Север, и на Юг,
		във всички щати, под греещото слънце и под теб.
P$
