P>
	Ще минат ешелоните на времето,
	в косите ни ще паднат преспи сняг,
	събития, ту малки, ту големи
	край нас ще бягат в своя бесен бяг.

	Земята ще е пак земя. Небето
	ще бъде пълно пак със ветрове,
	ще блъскат неспокойно вековете
	водите си във свойте брегове.

	А ние ще сме пръст корава, черна,
	безименна земя, безимен прах.
	И вий, които идвате на смена,
	ще кажете: „Смъртта прибра и тях!“

	О, лъжете се! Ние ще живеем!
	Епохата ще бъде наша плът!
	Ний толкова се борихме за нея,
	че победихме и самата смърт.

	Какво, че ще изгният наште кости.
	Какво, че дъжд кръвта ни ще измий!
	Не бяхме тук, епохо, твои гости,
	а зидахме те ден и нощ сами.

	Затуй ще бъдем тук. Над нас ще никнат
	не кръстове, прогнили от дърво,
	а фабрики, в които пей челика,
	и градове, в които ври живот.

	Кръвта пролята в нефт ще се превърне
	и пулса ни — могъщ моторен шум.
	Повярвайте ни, пак ще се завърнем
	във вашите очи, ръце и ум!
P$
