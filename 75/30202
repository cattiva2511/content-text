P>
	Аз помня онзи град опустошен
	и онзи парк, разровен от снаряди.
	Край черна яма, върху бор свален
	прегърнати седяха двама млади.

	Той гледаше я. Гледаше го тя.
	Щастливо се усмихваше. Без думи.
	И нямаше наоколо цветя,
	и вместо птици пееха куршуми.

	И вместо птици тътнеха ята,
	пръстта димеше покрай тях зловеща,
	но те стояха, чужди на смъртта,
	щастливи, че отново са на среща.

	За вярност ли говоря, спомням тях
	и мисля си за двама ни, любима.
	Дали онази вярност, що видях,
	в минути трудни и у нас ще има?

	Дали и ние ще седим така,
	срещу смъртта, в дима, в пръстта гореща,
	с усмихнати очи, ръка в ръка,
	като в часа на първата ни среща?
P$
