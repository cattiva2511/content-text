P>
	Валя над града ни, изгубен сред пушеци влажни,
	над София пада спокойно и равно дъжда.
	Измити са вече петната от кръв по паважа,
	където свали те вмирисан на вино стражар.

	Но аз си припомних как нейде се хлопна вратата
	и после — гърмежите в сивия есенен час,
	стражарите потни и тропота глух на тълпата,
	която след теб като глутница вълци търча.

	Какво ли проблесна във твоята пламнала мисъл?
	Защо се усмихна и там, до стената, се спря?
	Приклекна стражарят, отекна внезапния вистрел
	и ти до стената, опръскана в кръв, се простря.

	Изтръпнал, съгледах под черната купчина дрехи
	познатата шапка и твоята жълта ръка,
	безшумно на пътя червените локви растеха
	и бавно изстиваше ти на уличната кал.

	Видях полицая как весело пушката трие,
	как важно разправя, че майсторски той те убил.
	Но ти, неподвижния, беше за него убиец
	и нямаше никой за твоята смърт да скърби.

	Агенти кръстосваха, доктор отнейде изскочи
	с обръснато теме, със чанта и златно пенсне,
	той с крак те изпъна, студен окървавен на плочите,
	а после набърже дознание някакво сне.

	Ще пишат в архивите зная: „При опит за бягство
	убит. Комунист.“ Година и месец, и ден.
	Стражарите после ще идат на чашка в кръчмата,
	а мазния доктор при някой богат пациент.

	И всичко ще свърши тъй, както е свършвало често,
	тъй, както предвижда законът, държавният ред!
	А тебе гробарите, в яма безкръстна ще сместят
	и дълго ще спорят за твоя износен каскет.

	Кръвта е измита. И пак зашумява паважа.
	Германски войници ругаят на своя език,
	в уличните ъгли стражарите дебнат на стража
	и ниско над къщите мрака вечерен пълзи.

	Но ти не дочуваш ли в своята яма безкръстна
	как други тук идат и тяхната стъпка кънти?
	Повярвай, другарю, на изток зората се пръска,
	не падна напразно в кръвта си гореща и ти!

	Да вдигнат бесилки, да стрелят стражарите в мрака.
	Повярвай, другарю, тъй близък е нашия час!
	Ти падна, но други за сметка последна ще чакат,
	когато след малко забие дванайсет у нас!
P$
