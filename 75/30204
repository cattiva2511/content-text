P>
	Аз за тая земя се сражавах.
	С мойто тяло в окопа я крих,
	всеки цвят, всеки хълм отстоявах
	с карабина, омраза и стих.

	Бяха мои и нейните рани,
	всеки враг и по мене гърмя.
	Затова съм аз неин стопанин,
	господар съм на тая земя.

	С едри крачки аз крача по нея
	и с дланта си, държала цевта,
	в мойте пещи стоманата лея,
	в моите блокове сея жита.

	С моя мъка, под моите длани
	тая пръст оживя, зашумя.
	Затова съм аз неин стопанин,
	Господар съм на тая земя.

	Тя е моя.
	И нека посмее
	да премине на нея врагът!
	Както нявга ще легна над нея,
	ще я скрия под моята гръд.

	Ще я пазя — суров и стоманен —
	и не ще е в бедата сама.
	Затова съм аз неин стопанин,
	затова е тя моя земя.
P$
