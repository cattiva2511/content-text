P>
	* * *

	В паласките до пачките с куршуми,
	на походи и в люти боеве
	зареждах ви, сурови мои думи,
	ранени в боя, мои стихове.

	Войнишката си нежност и омраза
	на вас, на вас еднички поверих.
	Това, което с пушка не изказах,
	опитах се да кажа в моя стих.


#	1

	— Прощавай, моя дъще малка,
	прощавай ти, жена!
	Сред здрача бавно тръгва влака
	на запад, на война.

	Лъщят по коридора пушките
	и говор груб ечи.
	Ах, сигурно сълзят от пушека
	войнишките очи!


#	2

	Свирят в мрака немските снаряди.
	После тихо става изведнъж.
	— Ходом марш! И тръгва пак отряда
	в ледения декемврийски дъжд.

	Там, в селата пламнали, е фрица,
	а зад нас е родната страна.
	В тъмното и тя сега с войниците
	мълчаливо крачи на война.


#	3

	Свири, Иване, тази — нашата!
	Иване, посвири!
	Олекнали са патрондашите
	и огъня гори.

	Иван засвирва нейде в тъмното.
	Войниците мълчат.
	И не усещат, че е съмнало,
	че пак ги чака път.


#	4

	В страцинската скалиста нива,
	високо, в синия покой,
	лежи войник в шинела сива,
	лежи безмълвен часовой.

	Трептят звезди над него бързо,
	роси го в утрото роса,
	а бели облаци превързват
	окървавената коса.


#	5

	Червено шалче от коприна
	намерих до крайпътен храст.
	Припомних си — ти също имаше
	такова шалче, там, у нас…

	Ще ме упрекнеш ли тогава,
	че чуждо на война съм взел?
	Грижливо шалчето поставих
	под изпрашения шинел.


#	6

	Седем души сред степта кафява.
	Шест са живи. Седмият — убит.
	Гроба му шестимата заравят.
	Седмият в земята е зарит.

	Шест другари, с мъртвия — седмина.
	Опело без поп и без Христос.
	Вместо кръст — на гроба карабина.
	Мъртвият — и той е с тях на пост.


#	7

	Под едничкото дърво
	с оцелели клони
	зъзне пленник под конвой,
	пленник без пагони.

	Счупения кръст с ръка
	скъсал от куртката.
	Ех, да можеше така
	да се скрий вината!


#	8

	Найден над окопа се навежда.
	В черните му пръсти — стрък трева.
	Той към мене радостно поглежда
	и поклаща замечтан глава…

	„Сигурно са окосили вече“ —
	казва Найден. После пак мълчим.
	И отново впиваме далече
	нашите изострени очи.


#	9

	На Страцин под скалистия рът
	пропълзя, обкръжи ни врагът.
	Той ни блъска с оръдия два дни,
	той държи ни и жадни, и гладни,
	той ни мами, руга и ласка,
	та на всичко да махнем с ръка.
	Но мълчахме, покрили земята,
	без патрони, в горещия вятър,
	но мълчахме, опрели в пръстта
	упоритите наши уста.
	Но мълчаха, от болка стопени,
	даже нашите тежко ранени,
	та врага да не чуе от тях
	нито стон, нито дума на страх.
	Тъй лежахме — и мъртви, и живи, —
	обгорени с барут, мълчаливи,
	неподвижни на голия рът.
	И пред нас не изтрая врагът.
	Не изтрая, побягна изплашен
	от гласа ти, мълчание наше!


#	10

	Прие ни ти като сестра,
	прифронтова гора.
	Ти даде ни и хлад, и сън,
	и мъх, и птичи звън.

	А днес те няма. Днес в зори
	врага те изгори.
	Убити птици и листа
	лежат из пепелта.

	Край нас — ни храстче, ни дърво.
	Червено зарево.
	Намръщен полка ни върви
	по черните треви.

	Прощавай ти, гора-сестра,
	закрилнице добра!
	Вървим през лютия ти дим
	за теб да отмъстим.


#	11

	Русокоса моя, чипоноса,
	синеока моя дъщеря,
	спиш си ти. Не знаеш ти какво са
	залповете, грозното ура.

	Спи, далечна, ненагледна моя!
	Спи си в тишината. Нани-на!
	Аз вървя сред грохота на боя,
	за да пазя твойта тишина.


#	12

	В кръг от манерките пихме
	виното добро.
	И край огъня извихме
	нашенско хоро.

	Огънят искри земята,
	заигра в нощта,
	под краката ни земята
	цяла закънтя.

	Залюля се под ботуша
	нямата земя,
	а врагът ни слуша, слуша,
	после — занемя.

	Ех, да слуша, да се крие,
	буден до зори!
	Скръб му предвещават тия
	весели игри.


#	13

	Тя към фронта с нас ведно замина,
	с нас поля и чуки прекоси,
	за да дири някъде край Пчиня
	в пясъците жълти своя син.

	Отначало беше мълчалива.
	После се залиса покрай нас —
	кърпи ни, грижовно ни завива,
	пра ни и гълча ни с майчин глас.

	Мъката си как успя да скрие?
	Как не плака и не стана зла?
	Не продума, но видяхме ние,
	че пред нас по пътя побеля.

	Помнят бойци и командири
	в тъмни нощи, в тежки боеве.
	Своя син убит дойде да дири,
	а намери много синове.


#	14

	Не, не мога да спя. Ще изляза навън, под небето,
	дето светят звезди и тревожния вятър тръби.
	Искам там да съм с теб, да ти кажа това, за което
	не успях, не посмях, може би…

	Недолюбих те аз, ненагалих те, моя любима.
	Раздели ни дългът. Затова не плачи, не кори!
	За да има любов и мечти занапред за да има,
	аз отивам на бой призори.

	Ако падна убит сред степта, под звездите студени,
	запомни ме с добро, но на гроба ми ти не ридай.
	Посрещни радостта, отвоювана с мъка от мене,
	долюби вместо мен, домечтай!

	Аз не ще се гневя, а ще бъда щастлив и спокоен.
	Не за скръб съм се бил, не за сълзи вървя на война.
	Вече съмва над мен. Вече влизат другарите в боя.
	Лека нощ, моя мила жена!


#	15

	Благодаря ти мамо.
	Не забрави,
	когато ме роди,
	да отделиш и място за ненавист
	в моите гърди.

	Как любовта си, майчице, ще пазя,
	с какво сърце, кажи,
	ако ръката моя без омраза
	приклада в бой държи?


#	16

	Съмва се. Престрелката заглъхва.
	Танкът спира в пустия площад.
	Снема шлем и хладен въздух вдъхва
	с цялата си гръд танкиста млад.

	И забравил за смъртта, за боя,
	върху люка, още сгорещен,
	почва той писмо: „Любима моя,
	ще се върна, не тъжи за мен…“

	Пише той. Не трепва по листата
	стиснатия в пръстите молив.
	— Вярвай му, далечна непозната,
	ще се върне, ще се върне жив!


#	17

	Време е.
	Ставай, готви се, войник!
	Строг, спокоен стои командира.
	Всеки взира се в него и през краткия миг
	за безсмъртие сили набира.

	Ето — светва ракета. И висок, озарен,
	командира се вдига из мрака.
	И далече се носи команда „След мен!“
	И се втурваме ние в атака.

	И през влажната угар с почернели уста,
	обгорени в барутния вятър,
	ние крачим с готови куршуми в цевта,
	ние крачим с омраза в сърцата.


#	18

	Колко време в път премина?
	Колко дни вървим така?
	Ех, тежиш ти, карабина,
	в отмалялата ръка!

	Поход, поход… Дъжд ни шиба.
	По лицата — черна пот.
	Изведнъж — пред нас — колиба.
	Спира грохналият взвод.

	Спира. Взира се сред здрача.
	Дим. В стъклото — светлина.
	Скръцва вратникът. Изскача,
	дребна, нашенска жена.

	Тя целува ни в челата,
	край редиците снове,
	тя, макар и непозната,
	шепне: „Мили синове…“

	Не, не тегнат ни куршуми,
	ни безкраен път в калта.
	Струва си за тия думи
	да вървиш докрай света!


#	19

	На нивата, в която преди миг
	войната беше идвала на оран,
	сега лежи убитият войник
	и сякаш със земята си говори.

	Той мъртъв е. Но топла е пръстта.
	Кръвта войнишка в нея се прелива.
	Той мъртъв е, но пази и в смъртта
	спасената от враговете нива.


#	20

	Посрещачките тополи
	правят срещу нас поклон.
	Над кого ли, над кого ли
	тихо стене клон до клон?

	Под печалните дървета —
	седем проснати тела.
	Арнаутска черна чета
	тука снощи е била.

	Никой няма. Чуки голи.
	Стрехи в дим. И пустота.
	Над самотните тополи
	слизат с грозен грак ята.

	А тополите в небето
	люшкат се, с ръце кълнат
	все натам, натам, където
	се е скрил в зори врагът.


#	21

	Забравиха ласки ръцете ни груби.
	Сърцето ни камък стана.
	Но нищо.
	След боя спокойно да любим,
	сурови вървим на война.

	И всеки на смърт и живот се сражава,
	в омраза превръща се той.
	Не, няма по-скъпа в света от такава
	любов, извоювана в бой.


#	22

	Като войнишко платнище над нас
	виснал е свода.
	Вятъра свири и храст подир храст
	гони след взвода.

	В бой заминава пехотният взвод,
	крачи сурово.
	Кой ли от нас ще се върне, живот,
	в тебе отново.

	Спри, не омеквай, войнишко сърце,
	в утрото сиво!
	В боя сърцето е първата цел,
	щом е страхливо.

	Някой запява. Лети песента,
	гневно запята,
	и надалече се носи в степта
	с дивия вятър.


#	23

	Навред земя, земя пустинна.
	И нито залп, и нито глас.
	Но те са тук. Оттук ще минат.
	По този път. Край този храст.

	Пълзят зелените им роти.
	Напипвам спусъка студен.
	Не ме е страх. Не съм самотен.
	Другар и пушка бдят до мен.

	Лежи другарят. Не говори.
	Слухти на четири страни.
	Засечка пушката ще стори,
	но той не ще ми измени.


#	24

	Делихме поравно тютюн и постеля,
	поравно — барут и мечти.
	До моята пушка и твоята стреля.
	До мене вървеше и ти.

	На тебе и мене тежа патрондаша
	поравно, другарю любим.
	Ний имаме право победата наша
	поравно със теб да делим.
P$
