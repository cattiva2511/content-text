P>
	Ти, който и да си, държащия ме за ръка,
	без едното ще бъде всичко непотребно,
	предупреждавам те, преди да ме изпробваш по-нататък:
	не съм това, което предполагаш, а нещо много по-различно.

	Кой може отсега да бъде мой последовател?
	Кой се подписва като кандидат за моята привързаност?

	Съмнителен е пътят, резултатът е несигурен и разрушителен,
	ти трябва да се отречеш от всичко друго,
	аз бих очаквал да съм твой единствен изключителен стандарт,
	но и тогава твойто посвещение ще бъде изнурително и дълго,
	а теорията на живота ти от миналото, твоето съобразяване
	с живота покрай теб ще трябва сам да изоставиш,
	затуй сега ме напусни, за да не се тревожиш по-нататък,
	спали ръката си от мойто рамо и върви по своя път.

	Да се прокраднеш в някой лес заради изпитанието,
	да се облегнеш на скала в открития простор
	(защото в дом йод стряха аз не се явявам,
	нито пред компания, в библиотеките лежа като че глух,
	неловък, нероден или пък мъртъв),
	но с тебе — да речем — върху огромен хълм,
	отдето забелязвам пръв дали на милия далеч не приближава
	някой си, неподозиращ че го гледат, да кажем
	с теб на кораб сред морето или на някой плаж,
	или на спокоен някой остров — тук аз допускам
	да положиш устните си върху моите с целувка на другар,
	с когото дълго си живял или с целувката на младоженец,
	защото аз съм младоженецът и аз — другарят.
	Или пък ако искаш загърни ме в своя плащ,
	където мога да усетя ударите на сърцето ти
		или да легна върху твоето бедро,
	носи ме дето и да идеш по вода и суша,
	защото досегът със теб ми стига, той е най-доброто,
	с това докосване до тебе ще заспя
		безмълвно и ще бъда носен вечно.

	Това прощаване те насочва към опасности,
	това прощаване и мен самия — няма да го разбереш —
	ще ме измами от началото, а после повече — разбира се —
	и аз ще те измамя, дори когато ти си мислиш,
	че ти безспорно си ме хванал, виж!
	От тебе вече, както виждаш, съм избягал…

	Защото не за туй, което виждаш, аз написах тази книга
	и нито ти като я прочетеш това ще придобиеш,
	не ме познават най-добре ония, дето ми се възхищават,
	дето показно ме хвалят, и нито кандидатите за любовта ми
	(освен малцина) ще бъдат победители и нито пък поемите ми
	ще творят доброто само, ще принасят и вреда,
	и май че по-голяма, защото е безсмислено без туй,
	което ти ще отгадаваш, без да познаеш, което аз загатвам,
	затуй ме остави и си върви по своя път.
P$
