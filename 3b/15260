	Ах, кълна се в Афродита, че това си самата ти! Червенокоса мършо! Вампир безподобен! Яловица! Кранта! Повлекана! Никаквица такава! Свиня! Не се опитвай да ми бягаш, ами ела още по-близо до мен!

	Вижте я тая моряшка жена, която не умее да си сложи наметката както трябва на раменете и така лошо се гримира, че тушът от клепките й потича по бузите на мастилени вадички.

	Ти си финикийка и трябва да спиш с мъже от твоето племе. На мене баща ми е елин и аз имам право над всички, които носят петаза. И над всички, които ми харесват.

	Да не съм те видяла повече на нашата улица — иначе ще те пратя в пъкъла, да правиш любов с Харон. И ще кажа „Лека й пръст!“, пък после кучетата те яли…

@	Из „Песните на Билитис“
