P>
	Не, остави ме, моля те, не бива,
	напразно ти — тъй млада и красива —
	се мъчиш да съгрееш мойта гръд:
	не виждаш ли, че старото ми чело
	е бледо и, тъгата предпочело,
	щастливи дни не ще го разведрят.

	Когато с вихри зимата засвири
	и по полета голи и баири
	с дъха си зъл цветята вледени,
	кой върнал би тогава на листата
	уханията знойни, красотата,
	изчезнали с отлитналите дни?

	Ох, ако бях те срещнал аз по-рано,
	когато моето сърце пияно
	туптеше за живот и нежна страст,
	как радостно, с каква душа безгрешна
	щях твоята усмивка да посрещна
	и щях от твоя чар да пия аз.

	Но днес — о, твоят взор сияен! Днес не…
	Тъй в миг звездата пътеводна блесне
	в очите на моряците в беда,
	връз чийто кораб бурята връхлита
	и още миг — черупката разбита
	ще хлътне в завилнялата вода.

	Не, остави ме, моля те, не бива,
	напразно ти — тъй млада и красива —
	се мъчиш да съгрееш мойта гръд:
	не виждаш ли как, мъки предпочело,
	от скърби потъмняло, мойто чело
	надеждите не ще го разведрят.
P$
