P>
	Обичам те. Вали — чудесна вечер,
	ще си останем у дома сами:
	как чудно е, че двама сме и вече
	ръми и падат ранните тъми.

	Такситата сноват в нощта студена.
	И автобусите в дъжда вървят.
	Чуй как бумтят влекачите по Сена,
	но минат… и притихне пак градът.

	Прекрасно е — вали. Сред тъмнината
	аз слушам как навън дъждът плющи
	и капките се стичат по стъклата…
	И ти… усмихваш ми се нежно ти.

	Обичам те! В дъждовното ръмене
	последно сбогом сякаш че звучи.
	Уви, ще си отидеш ти от мене.
	Вали. Вали и в твоите очи.
P$
