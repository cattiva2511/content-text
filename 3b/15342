P>
	В трамвая от покрайнините
	във нула четири видях,
	как циганите травестити
	се хилят с груб и страшен смях,

	как в бяло бледото момиче
	със състарените черти
	сред празните седалки тича,
	опитвайки да полети,

	как страшно спи с уста беззъба
	мъжът работил цяла нощ,
	и как пораства като гъба
	в съня му членът като нож,

	невидим ватманът на поста,
	завъртва ръчката докрай,
	и кучетата изпод моста
	дерат се с незатихващ лай,

	и ужасен и ужасяващ
	трамваят спира изведнъж,
	и неразбиращ и незнаещ
	се стряска зиналият мъж,

	момичето с крилете литва
	сред нежен хероинов прах,
	а циганите травестити
	се хилят с груб и страшен смях…
P$
