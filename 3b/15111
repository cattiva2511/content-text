P>
	Милиони деца по планетата бяла
	ме очакват със трепет във зимната нощ.
	Затова аз обхождам земята ни цяла —
	на гърба със огромен чувал или кош,
	със подаръци скъпи напълнен догоре…
	Нося кукли, палячовци, зайци, мотори,
	самолети, пожарни коли, камиони,
	топки, тенис ракети, тромпети, тромбони,
	за пързалката нови шейни или кънки,
	топли якета, грейки, пуловери, дънки…

	За умниците книги безчет съм избрал,
	има даже компютри във моя чувал…
	Но за всички, които ми гледат багажа,
	предварително нещо ще трябва да кажа:
	Дядо Коледа ли съм, или Дядо Мраз —
	вие как ме наричате няма значение.
	И един е чувалът, един съм и аз —
	не очаквайте втори подарък от мене!
P$
