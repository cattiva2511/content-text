P>
	Часът за теб удари; тръгни си. Преди мен.
	Сама — сред тишина, сама сред самотата,
	денят е само твой, не страдай ти самата,
	за сянката, където те чакам примирен.

	Върви сама. А аз — оставам, цял в позлата,
	от младостта далече, от злака й зелен,
	от светлата усмивка на пролетния ден,
	от пролетния зрак в усмивката позната.

	Огромен кичест дъб — животът ми това е,
	съмнения и скръб и днес ще приласкае,
	когато пак се върна да страдам до зори,

	щастлив, че вятърът през голите разтрози
	ще вейне милостиво и пак ще ни дари —
	на мене само дъх, на теб самите рози.
P$
