P>
	Жената, която си мие нозете,
	не вижда как в нежната вечер,
	на покрива седнали, гледат мъжете,
	дошли отдалече…

	Те дълго работиха в чуждата къща,
	тя дълго по стаите мете,
	не виждайки как със очи я поглъщат
	и здраво работят мъжете…

	И слязла на двора, тя пусна чешмата
	и дълго под струята ледна
	си ми със сапуна и плакна краката,
	нагоре за миг не погледна,

	дори не разбра как във нежната вечер
	безкрайно я гледат мъжете, —
	нея, жената, запомнена вечно,
	която си мие нозете…
P$
