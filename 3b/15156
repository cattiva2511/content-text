P>
	Ако обичам тая дебелана,
	нима съм тук последният глупак?
	За нея ви прерязвам и гръкляна!
	Чудесно сме си в нашия бардак,
	щом дойдат гости — тичам с пълна кана,
	че хляб, че сирене, вода; в мазата
	търча за вино, не подвивам крак;
	а щом платят добре, им викам: — Ей,
	елате ни отново на софрата —
	в дома ни, в нашия прочут бордей.

	Но ако вечер някой път пияна
	Марго без пукнат грош ми дойде пак,
	за гушата ми иде да я хвана;
	готов съм да продам и за петак
	едничката й хубава премяна.
	А тя врещи, надува ми главата,
	кълне Христа, нарича ме тъпак,
	и Антихрист ми вика, и злодей,
	дорде не я зашлевя през устата
	в дома ни, в нашия прочут бордей.

	След туй мирясва мойта повлекана,
	пръдня ми пуска, ама по мерак.
	Го-го ми гука, хваща ми кочана
	и борим се на стария матрак,
	а после спи до мен като заклана.

	И сутрин, както куркат й червата,
	макар и трудна, с ей такъв тумбак,
	ме яхва изведнъж и току глей
	ме смазала — потрошва ми ребрата
	в дома ни, в нашия прочут бордей.

#	Послание

	Вън вятър да фучи, да бръска сняг —
	И аз съм сит, и тя — на завет свряна.
	Йерархия ли? Равни сме в кревата.
	Отлична двойка — котка и котак;
	Не, чест не му е нужна на плебей
	и кретаме, доволни от съдбата,
	в дома ни, в нашия прочут бордей.
P$
