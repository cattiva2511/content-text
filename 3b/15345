P>
	В нощта по черните павета,
	жената чаткаше самотно,
	сама на себе си карета,
	самата — впрегнато животно.

	Край токчетата й — копита
	и черни колела огромни,
	подтичваше злокобна свита
	от грозни кучета бездомни.

	Жената чаткаше самотно
	със все по-бръз отчаян тропот…
	И тъй — красиво и страхотно
	препускаше назад животът.

	Мъглата като черна каша
	измокряше й раменете,
	а вълк изправен — кочияша —
	жестоко хапеше конете.

	Дъждовен ситен прах във сиво
	замазваше отзад следите
	и виеха жестоко диво
	по пътя стъпкани мечтите…
P$
