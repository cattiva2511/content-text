P>
	__Доня Елвира:__
	Не, не, за ревността не виждам оправдание,
	такава ревност е направо изтезание;
	показвала съм му сама — и не веднъж, —
	че той за мене е обичаният мъж.
	Не трябват думи тук; и знайни, и незнайни
	неща говорят за сърдечните ни тайни.
	Въздишки, погледи и руменец избил
	говорят повече от най-изискан стил
	за скритата любов — дори искра случайна
	за миг ще освети една велика тайна.
	В честта е силата на слабия ни пол,
	и крием порива, когато е набол.
	Аз исках, вярвай ми, пристрастие да няма,
	реших с едни очи да гледам тия двама
	съперници; но тъй и не надвих, уви,
	пристрастията си: човек ще прояви
	огромна разлика, когато се преструва,
	или пък искрено когато се вълнува.
	В едните чувства си напрегнат, като в плен,
	а в другите не се замисляш, окрилен,
	с пречистена душа приличаш на потока —
	тече на воля той, избира сам посока…
P$
