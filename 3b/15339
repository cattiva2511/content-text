P>
	Във големия бял старовремски леген
	ти усърдно се къпеш сега,
	а аз гледам те в селската нощ прероден
	в оня френски художник Дега.

	И се стича водата в металния съд…
	И нагазила в малкия вир,
	ти щастливо си бършеш червената гръд
	със зеления селски пешкир.

	И светът е зелен и наситен, и ти
	се отпускаш на своя чаршаф.
	А след тебе остават шест малки следи —
	мокри стъпки по пода кафяв…

	Твоя топъл анфас е тъй нежен и чист
	върху фона на мрака красив,
	че навярно във мен би родил се Матис,
	ако имах в ръката молив.

	И почувствал какво притежавам сега,
	аз те гледам додето заспиш,
	и изпитвам дълбока зелена тъга,
	че не съм те завел във Париж.
P$
