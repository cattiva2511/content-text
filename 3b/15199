P>
	Сънувах аз Филис, от ада чак дошла,
	и както някога с ръце ме заобвива —
	решила беше да се люби като жива
	и както Иксион прегръщах аз мъгла.

	А призракът й гол се мята и извива
	и шепнеше: „Тирсис, ела при мен, ела,
	откакто съм в света на мъки и тегла
	за теб се пазя все и млада, и красива;

	при най-големия любовник идвам аз,
	отново да умра в ръцете ти от страст“;
	а щом преситиха се от любов телата,

	ми каза: „Сбогом, пак за ада хващам път…
	Ти все се хвалеше, че любиш мойта плът,
	сега хвали се, че си любил и душата“.
P$
