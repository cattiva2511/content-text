P>
	Да, любовта е нива и влюбеният — млад
	орач; зависи само от тях — дали ще дава
	обилно едро зърно или пък само плява,
	или в бодил и бурен ще тъне тоя свят.

	Случайните наслади на флирта лековат
	са плява — и ветрецът я мигом разпилява;
	бодилът — той надменно расте в душа корава
	и само силно чувство ни дава клас налят.

	Какво орачът влюбен от трепетното лоно
	да чака тук, най-много да бъде благосклонно
	приет от свойта Мила — бленувана мечта.

	Когато от сърце са дарявани благата,
	признание не търсим, не мислим за отплата.
	Какво — освен сърцето — е нужно в любовта?
P$
