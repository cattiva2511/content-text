P>
	О моя хубава жена с коси като подпалено дърво
	и с мисли като мълнии в горещината
	и с кръст на пясъчен часовник
	жена с изящен кръст на видра в зъбите на тигър
	жена с уста като кокарда и букет от хиляди звездички
	със зъби като стъпките на бяла мишка по снега
	с език от амбра и от грапаво стъкло
	жена с език на жертвено животно
	с език на кукличка която очите си отваря и затваря
	с език от най-невероятен камък
	и с мигли като първите чертички в ученическа тетрадка
	и с вежди като тъничкия ръб на лястовичето гнездо
	жена със слепоочия от плочите по покрива на стъклен парник
	и от дъха на запотените прозорци
	жена с приятни рамене като шампанско
	като фонтан с глави на вледенили се делфини
	и с китки тънки като клечки от кибрит
	и с пръсти от хазартна трескавост и асо купа
	дъхтящи на сено току-що окосено
	и с мишници от белки и от златки
	от мрака на нощта срещу Ивановден
	от мечо грозде и гнездата на скаларии
	с ръце от морска пяна и от пяната под шлюза
	от смеската на жито и на воденични камъни
	жена с бедра като вретена
	с въртението на часовник и на безнадеждност
	жена с прасци от нежната сърцевина на бъза
	жена със стъпала инициали
	със стъпала две връзки ключове нозе на корабостроители които пият
	жена с източен врат едва покълнал ечемик
	и с гърло Златна долина за срещи
	дори в леговището на пороя
	жена с гърди от мрак
	с гърди къртичини покрай морето
	и тигли с разтопен рубин
	гърди видение на росна роза
	жена с корем като ветрилото разгърнато на дните
	с корем заоблен исполински нокът
	и гръб политнала нагоре птица
	о гръб живак
	о гръб от светлина
	и с тил от гладък камък и от овлажняла креда
	от полета на чаша току-що изпита
	и с ханшове извити лодки
	изваяни от блясък и перата на стрелата
	от дългите пера на бял паун
	о ханшове везна успокоена
	жена със задник пясъчник и азбест
	жена със задник като гръб на лебед
	жена със задник като пролет
	жена със секс от перуника
	жена със секс врата на златна мина птицечовка
	жена със секс от алга и бонбони старовремски
	жена със секс от огледало
	жена с очи набъбнали от сълзи
	с очи лилава сбирка от оръжия старинни и стрелки магнитни
	жена с очи като савана
	жена с очи вода за жадния затворник
	жена с очи горичка над която може всеки миг секирата да падне
	очи либела пълна не с вода единствено ала и с въздух огън и земя
P$
