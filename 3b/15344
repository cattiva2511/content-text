P>
	Тя обича да се съблича,
	и обичам да гледам аз,
	преродил се във рошаво птиче
	върху нейния мокър перваз.

	Тя дори не ме забелязва,
	и не знае, че аз съм поет,
	и надничам във нейната пазва
	от вълнение детско обзет.

	Тя по някой направо е луда,
	и желае от него деца,
	и от нейната топла възбуда
	изпаряват се мойте крилца.

	И разтваря се моята човка,
	и запявам и с трепетен глас
	за мечтата ми мека и рохка
	цяла нощ да я гледам в анфас.

	И усетила може би смътно,
	че пак някой в нощта я следи,
	приближава прозореца плътно
	и почти ме допира с гърди.

	О, най-после ме забелязва,
	и навеждам аз птича глава,
	тя ме гушва във своята пазва,
	и обсипва ме с нежни слова.

	И в миг топлата перушина
	се омесва с горещата плът
	във екстазна любовна картина
	със предчувствие ясно за смърт…

	И уплашена тя си облича
	тялото — цяло в перца,
	и в окото ми тъмно наднича,
	и целува ми двете крилца…

	Аз усещам как страда ужасно,
	но поета във мене мълчи,
	няма нищо сега по прекрасно
	от сълзите във тези очи!

	И цял мокър от топлата влага,
	пак усещам във тъмното аз,
	как ръката и малка ме слага
	върху хладния мокър перваз.

	И отново аз, рошаво птиче,
	прелетявам до близкия храст…
	Тя обича да се съблича.
	И обичам да гледам аз.
P$
