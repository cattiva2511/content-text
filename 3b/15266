P>
	Под моста Мирабо минава Сена
					И любовта
		Да страдам ли с душа ранена
	Щом радост мъката накрая сменя

					Часът прозвънва отново нощ е
					Отлитат дните аз тук съм още

	Един до друг ръка си ми подала
					И гледаш как
		Под моста на ръцете натежала
	От погледи пълзи водата вяла

					Часът прозвънва отново нощ е
					Отлитат дните аз тук съм още

	И любовта като вода минава
					И любовта
		Като живота уморява
	И пак с надежди нови ни влудява

					Часът прозвънва отново нощ е
					Отлитат дните аз тук съм още

	Минават дните всичко се променя
					Ни младостта
		Ни любовта се връща Неизменна
	Под моста Мирабо минава Сена

					Часът прозвънва отново нощ е
					Отлитат дните аз тук съм още
P$
