P>
	Вали над мрачните квартали.
	Окапали след тежък труд,
	вечерят; всеки сит, разплут
	ту дълго тъне в мисли вяли,
					ту в миг се пали.

	О, свят далечен, груб за нас! —
	с фабричен заник, с тежко лято
	над плодна угар, от която
	се лее сладостен от сласт
					несекващ глас.

	Да блъскаш сгорещено тяло
	по слога с маков тих пожар
	в девойче ветрено, неспряло
	от сочна праскова нектар
					да смуче с жар.

	Да гледаш златната му грива
	как грее в здрача сънно-вял,
	устата лепнещо-щастлива
	да хапеш див, оплескан цял
					със сок презрял.

	Да дишаш после с дъх неравен,
	впил поглед в звездния простор,
	безцелно, като грохнал фавън,
	да слушаш жабешкия хор
					с овлъгнал взор.

	И още в тоя луд екстаз,
	щом над смълчаните поляни
	проблесне лунният топаз,
	да махате като пияни
					с безсилни длани…

	Вали над мрачните квартали…
	Избръснат гладко, сложил фрак,
	наместен сред девици вяли
	вечеряш и се правиш пак
					на пръв глупак.
P$
