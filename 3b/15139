P>
	Ще захвана нова песен,
	в леден дъжд и вятър бесен
	тя ще бъде дар, поднесен
	на любимата от мен.
	Чуден дар, залог чудесен,
	че съм още в неин плен.

	Сам пред нея на колене
	ще призная как ранен е
	моят дух и жално стене,
	не пиян — опиянен.
	Ден без нея — и за мене
	чер е всеки божи ден!

	С кожа от седеф по-гладка,
	надарена с хубост рядка,
	ако мойта мъка сладка
	не разсее — по-добре
	смърт внезапна, гибел кратка —
	Господ да ме прибере!

	Ах, защо сте ме лишили
	от любов и не личи ли,
	че зова със сетни сили?
	Или манастир, мадам,
	сте избрали? Боже мили,
	то и аз да ида там!

	Да изчезна в тъмна бездна?
	По-добре по вас да чезна,
	но край вас и с вас, любезна,
	с влюбен взор да вдигнем тост.
	Сладко хубостта ви звездна
	би възпял и сам Дорост!

	Цял треперя — тая дама
	с плам опали мойте дни.
	В потеклото на Адама
	с нея кой ще се сравни?
P$
