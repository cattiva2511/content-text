P>
	От мъртвите целувки на умиращите дни —
	от тях са тия белези по твойте скули,
	че много рози времето със своя леден лъх обрули,
	преди и твоите страни да ослани.

	Къде са устните и кой очите угаси,
	не виждам и главата ти красива —
	сияйно слънце — с блясък да облива
	градината на твойте черни бухнали коси.

	И скъпите ръце със светозарни пръсти
	до моето чело не се докосват пак
	тъй както някога в редеещия мрак,
	дордето слънцето с лъчи вън милва мъховете гъсти.

	Плътта ти, дивната ти млада плът,
	терзала моя дух — и с не една загадка! —
	не е тъй свежа, розова и гладка
	и твоите ръце като сияйни клонки вече не трептят.

	Залязва всичко, вехне всичко тук, уви;
	гласът — и той се промени и думите са все по-бледи,
	и помен няма от младежките победи,
	и тялото ти — клюмнал мак — накрая се преви.

	И все пак, моето сърце и днес пламти,
	не ще да знае, че посърваш все по-често ти,
	защото знам, че нищо на земята
	не може нашия възторг да задуши,
	и са прозрели нашите души:
	голямата любов не гасне с красотата.
P$
