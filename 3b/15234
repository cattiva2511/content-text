P>
	Под немощния блясък на гаснещи лампади
	върху възглавки меки, пропити с аромат,
	бленува Иполита за силните наслади,
	отбулили воала на свян и знойна жад.

	Тя дири с взор, помътен от бурята могъща,
	на своята невинност лазура помрачен —
	тъй както пътник вечер глава назад извръща
	към хоризонта, гаснещ с отминалия ден.

	Набъбналите сълзи в очите уморени,
	премалата, видът й, отпаднал от сластта,
	ръцете отмалели, оръжия строшени —
	допълва всичко тая тъй крехка красота.

	Делфина на колене, спокойна и щастлива,
	я гледа и победно очите й пламтят:
	тъй в свойта плячка хищник последен поглед впива,
	преди да вбие зъби във вкусната й плът.

	Красива мощ, склонена над прелест нежно-бледа,
	надменна, прежадняла, все още пие с жар
	упойващото вино на своята победа
	и чака да й сложат в нозете сладък дар.

	Тя гледа как в очите на жертвата й блика
	мелодията няма, възпяваща страстта,
	и тази благодарност, безкрайна и велика,
	под клепките избила с въздишка на уста.

	— Любима, Иполита, защо, какъв е този
	твой страх? Не осъзна ли — не бива ни веднъж
	да правиш хекатомби със свойте първи рози
	под суховея мощен на всеки срещнат мъж!

	Видя ли — мойте ласки са нежните мушици,
	които милват вечер спокойните води,
	а мъжките приличат на тежки колесници:
	връхлитат и изриват по пътя си бразди.

	Ще минат върху тебе с безжалостни копита
	подобно впряг волове, опънали хомот.
	Не страдай, погледни ме, о, мила Иполита,
	ти, обич моя, моя надежда, мой живот,

	да видя — дай — очите с лазур и звездопади,
	божествената бездна, в която тайни спят!
	Завесата ще вдигна пред тъмните наслади,
	ще те приспя и няма да има край сънят!

	Но трепва Иполита и шепне тя: „Делфина,
	не съм неблагодарна, но… тоя вечен смут;
	как страдам, как се мята душата ми невинна
	като след нощ безсънна на оргии и блуд.

	Усещам как нападат ме ужаси, кошмари
	и призраците черни, строени в боен ред,
	под стража ме повеждат по път сред дим и пари —
	към хоризонта кървав, затворил се отвред.

	Защо ли, обясни ми, див ужас ме връхлита?
	Такова странно нещо ли сторихме в страстта?
	Изтръпвам, като чуя: «Мой ангел, Иполита!»
	И чувствам как протягам към тебе пак уста.

	Не гледай строго, сестро, от мене възжелана,
	обичам те — навеки ще те обичам аз,
	макар и да ме водиш направо към капана,
	за моята погибел раззинал алчна паст!“

	Делфина тръсва гордо трагичната си грива,
	железния триножник съборила от яд,
	и хвърля гневен поглед, и казва с ярост дива:
	— Кой дръзва да говори пред любовта за ад?

	Проклет да е от всички, проклет да е навеки
	мечтателят, от глупост, невиждана до днес,
	потеглил по измамни и гибелни пътеки
	и пръв решил да смеси в едно любов и чест!

	Да, който иска в общо мистическо начало
	да свърже мрак и блясък, и зной със студ суров,
	во век не ще съгрее паралитично тяло
	под слънцето пламтящо, наречено любов!

	Върви, търси — щом искаш — мъжа глупак, жениха,
	сърцето непорочно да ръфа настървен,
	но знай, че ужасена, разкаяна и лиха
	ще дойдеш да подложиш кървяща гръд пред мен.

	И знай, че на земята един е господаря!…
	И младото момиче със сълзи на лице
	надава вик: „Усещам, в мен бездна се разтваря
	и тя — и тая бездна — е моето сърце!

	Като вулкан пламтяща, бездънна като ада!
	Не ще насити никой чудовищната паст
	и все тъй Евменида от люта жад ще страда,
	и с факел ще разпалва изгарящата страст.

	Но плътните завеси за нашата умора
	жадуваното кътче нали ще оградят;
	глава на твойто рамо как искам да оборя
	и с хлад гробовен нека ме лъхне твойта гръд!“…

	— Пропадайте, летете, окаяни създания,
	пропадайте надолу сред зейналия ад,
	сред тая бездна, дето престъпните желания,
	бичувани от вятър, понесъл дим и смрад,

	кипят и врат, клокочат като море сред буря.
	Търсете, луди сенки, простор за свойта страст;
	насладата ви мъки към мъки ще притуря
	и никога не ще се насити този бяс.

	В бърлогите ви слънце лъчи не ще разпери;
	през процепите тесни бацилите струят
	като светлика бледен на призрачни фенери
	и с мириса си гнусен пронизват вашта плът.

	Безплодието алчно на ласките ви щави,
	суши и нова жажда разпалва то в гръдта
	и като флаг разкъсан плющи, плющи плътта ви
	под бесния, нестихващ самум на похотта.

	Далече от тълпата, прокудени, презрени,
	носете се — вълчици сред пустош в зной и мраз —
	и следвайте съдбата, души неутолени,
	докрай — и надминете Безкрайното у вас.
P$
