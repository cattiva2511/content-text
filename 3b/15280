P>
	Спомни си Барбара
	валеше дъжд над Брест от сутринта
	и ти усмихната вървеше
	сияеща и мокра и весело ти беше
	под тоя дъжд
	Спомни си Барбара
	валеше като из ведро над Брест
	Аз срещнах те на улица Сиам
	усмихваше се ти
	и аз ти се усмихнах сам
	Спомни си Барбара
	не те познавах аз
	и ти не ме познаваше
	Спомни си
	спомни си оня дъжд тогава
	недей забравя
	Един укрил се в безистена мъж
	извика името ти изведнъж
	о Барбара
	и ти към него хукна през глава
	сияеща щастлива с мокра рокля
	и хвърли се в прегръдките му мокра
	Спомни си Барбара спомни си за това
	и ми прости
	че без да се познаваме говоря с теб на ти
	На ти говоря с всички които ги обичам
	макар да съм ги зърнал един-едничък път
	на ти говоря с всички които се обичат
	макар и да не ги познавам лично

	Спомни си Барбара
	недей забравя
	дъжда и мъдър и щастлив
	по твоето лице щастливо
	над тоя град щастлив
	дъжда над залива
	над Арсенала
	над кораба от Уесан

	О Барбара
	каква ужасна гадост е войната
	къде ли си сега и ти самата
	под тая сприя непрестанна
	от кръв от огън и стомана
	И онзи който цяла в прегръдка те побра
	тъй влюбен и щастлив
	дали е мъртъв днес или е още жив

	О Барбара
	вали проливен дъжд над Брест
	тъй както някога вали и днес
	но не е същото сега е тъжен ден
	дъждът ужасен мрачен и студен
	Това не е дори и урагана
	от огън кърви и стомана
	Връхлитат само облаци небето
	озъбени ръмжащи псета
	които мократа си козина над Брест
	разтърсени отърсват
	и глутницата им далече някъде се пръсва
	за да умре далече някъде от Брест
	от който Брест и помен няма днес
P$
