	В края на всяка година децата от цял свят пишат писма до Него:
C>
	Мили Дядо Коледа, чакам те с нетърпение!
C$
	или
C>
	Мили Дядо Мраз, кога ще дойдеш?
C$
	Писмата са на различни езици и децата го наричат с разни имена. Но той не се сърди, защото ги обича. Малките англичанчета казват, че името му е Санта Клаус или пък Фадър Кристмас. Французойчетата го наричат Пер Ноел. Децата в Германия вярват, че се казва Вайнахтсман, в Швеция — Юлтомтен, а русначетата пишат на Дед Мароз.
	Но въпреки цялата тази каша не става никакво объркване. Затова не се притеснявайте! Всички писма отиват на едно и също място — при добрия белобрад старец.
	Но той не винаги е бил толкова добър и благодушен. Някога нашият Дядо Мраз носел в чувала си студ и сняг и до болка щипел децата по бузките. Немският Вайнахтсман пък идвал с призраци и плашила. Довявал го буреносен вятър, който рошел рижите му коси и мустаци. Така плашел непослушните деца.
	Но времената се менят. Сега децата са послушни и добрият старец отдавна не иска да ги плаши, а им раздава подаръци в светлата празнична нощ. Оставя ги под елхата, хвърля ги през прозореца, пълни с тях обувките… Най-важно за него е децата да ги получат навреме за празника, да им се радват и да бъдат весели. А чувалът на дядото е все пълен, докато всяко дете прегърне своята мечта и заспи щастливо.
	Така добрият старец с многото имена обикаля отколе света и макар че го наричат различно, навсякъде го очакват с вълнение и надежда и много, много му се радват.
