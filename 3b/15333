P>
	Дойде при мен жената на приятел,
	във късна, много късна черна нощ.
	Навън вилнееше помитащ всичко вятър,
	подобно хищник с нечовешка мощ…

	Аз спуснах белите красиви щори.
	Тя — миглите над черните очи.
	И съвестта във нас не проговори…
	Бе много по-красиво да мълчи…

	И мина цяла вечност… И тогава…
	„Вън вятърът…“ — тя каза с дрезгав глас.
	И мина цяла вечност… И тогава…
	„…виновен е…“ — довърших тихо аз…

	Тя дръпна роклята и страшно чисто гола
	изправи се настръхнала в нощта…
	А аз седях и плачех сам на стола,
	изгубил най-красивата мечта…
P$
