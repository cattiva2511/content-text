P>
	Една жена във жълто цяла, вървеше недалеч пред мен,
	и светкаше като махало полата й от жълт сатен.

	Разтапяше се тъмнината на есенния скучен мрак,
	щом стъпеше красив и златен високия й строен крак.

	Вървях подире й замаян от лъскавите обеци,
	които скачаха, звънтяха, и пееха като щурци.

	И изостанал като мравка, се лутах като в сън дълбок,
	изгубил безвъзвратно в мрака звукът на жълтия й ток.

	Но бе ми светло на душата, и бе ми пътя озарен,
	с надеждата, че в тъмнината една жена върви пред мен!
P$
