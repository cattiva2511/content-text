P>
	Една жена красиво слагаше
	във здрача своя шал,
	и тайничко ме наблюдаваше
	дали я бях видял.

	Дали я виждах как кокетничи? —
	Разбира се, че да!
	Но се прозявах скрит във мрака чер
	на своята брада.

	Но тя отново ме измъчваше
	със белия си шал, —
	едно сияние излъчваше,
	че чак треперех цял.

	О, тя навярно се досещаше,
	аз колко съм влюбчив,
	и все по-хубава изглеждаше
	във флирта си красив!

	Но духна вятър, смъкна шала й,
	и тя видя със страх,
	че във нощта сме само двамата,
	и доближил я бях…

	Дали владеех си инстинктите? —
	Разбира се, че не!
	Но тя наистина трепереше,
	потръпваше поне!

	И аз разбрах, че е в ръцете ми —
	тя с белия й шал!
	Но аз нали съм от поетите,
	които имат жал,

	поставих шала на главата й,
	и бавно свих в нощта…
	Очаквайки и се надявайки,
	след мен да тръгне Тя…
P$
