P>
	Кажете ми в кои страни
	е Флора — в Рим боготворена;
	къде са дивните жени
	Таис, Алкида и Елена?
	И Ехо, дето спотаена
	и днес оглася всеки бряг,
	с неземна хубост надарена?
	Къде е оня лански сняг?

	Кой Елоиза прислони,
	след като беше съблазнена
	и Абелар от Сен Дени —
	скопен и расото надена?
	А дамата неутолена
	на Буридан, по чийто знак
	в чувал бил хвърлен после в Сена?
	Къде е оня лански сняг?

	А Бланка с лилии-страни
	и глас коварен на сирена?
	Къде е Жана, в наши дни
	в Руан на клада изгорена?
	А господарката на Мена?
	И Берта с исполински крак?
	Къде са, Майчице свещена?
	Къде е оня лански сняг?

#	Послание

	Да питаме и седем дена,
	и седем месеца — но пак,
	о, Принце, всичко е в рефрена:
	къде е оня лански сняг?
P$
