P>
	Свойта песен ще запея,
	без да питам, и добре я
	чуйте истината в нея,
	чуйте я от мен:
	който капка доблест няма
	не е мъж почтен.

	Младостта е груба, дива,
	любовта — безумна дива —
	вечно разума надвива,
	чуйте — стар рефрен! —
	любовта, щом свърже двама,
	те са вечно в плен.

	Тя прилича на жарава,
	уж под пепелта остава,
	но до шушка пак изтлява;
	чуй — и да боли,
	пламне ли у теб копнежа,
	ще те спепели.

	Странно нещо любовта е:
	ту ти смигне, ту си трае,
	ту е кротка, ту роптае;
	чуй ме: вечно там
	ще останеш — в тая мрежа
	хванеш ли се сам.

	Тя преди бе доста пряма,
	днеска като всяка дама
	е засукана за двама,
	чуйте ме добре:
	ту те близне като котка,
	ту те одере.

	Котка, стара или млада,
	никога по гръб не пада,
	но коварно в гръб напада,
	чуй го и от мен:
	ако искаш да е кротка,
	дръж в ръка ръжен.

	Май рогатият с наслада
	често, често тая млада
	хубавица я възсяда,
	чуйте ме: какъв
	див сърбеж ще е, та чеше
	чепа си до кръв?

	Ах, Амор дори без меч е,
	ала сума свят той вече
	по света до днес посече;
	чуйте: и умник
	от любовния копнеж е
	оглупявал в миг.

	Любовта е май кобила
	и що път е вече била,
	пък не капва, майко мила;
	чуйте ме: лети
	и я яздиш запъхтяна,
	а си грохнал ти!

	Сляп Амор бил! А се взира
	със страстта на ювелира
	и словата сам полира!
	Чуйте: в роб и цар
	със стрела отваря рана!
	Но не дава цяр!

	Който бърка в женска пазва
	и заветите не спазва,
	него Господ го наказва.
	Чуйте ме добре:
	кой на злата орисия
	ще й се опре!

	Маркабрю е син, горкия,
	на девица, от ония,
	любещи на поразия;
	чуйте го: за срам,
	ни е любен той самия,
	ни е любил сам.
P$
