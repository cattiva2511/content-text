P>
	Сам-сама съм, нека съм сама,
	сам-сама, откакто той замина,
	сам-сама, без вести, без писма,
	сам-сама, без близък, без роднина,
	сам-сама от мъка ще загина,
	сам-сама ридая с дух сломен,
	сам-сама — без милия до мен.

	Сам-сама, навън и у дома,
	сам-сама, край празната камина,
	сам-сама, сред зимната тъма,
	сам-сама, след лятната градина,
	сам-сама, в сълзи, под балдахина,
	сам-сама, по-страшно и от плен,
	сам-сама — без милия до мен.

	Сам-сама сред всички тук, нима
	сам-сама през тоя свят ще мина,
	сам-сама, навеки сам-сама,
	сам-сама, за присмех на мнозина,
	сам-сама, до близката кончина,
	сам-сама оплаквам своя ден,
	сам-сама — без милия до мен.

	Принце, моето сърце изстина,
	сам-сама, все в черно, скръб пустинна,
	сам-сама съм — като в гроб студен,
	сам-сама — без милия до мен.
P$
