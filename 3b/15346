P>
	Той роди се във осем,
	във девет се влюби.
	Във десет почти остаря.
	Край велико прозрение мина на косъм —
	в единайсет.
	В дванайсет умря.

	Във един го зариха,
	в два светът го забрави,
	в три друг купи ненужния гроб.
	Точно в четири гладните псета се сбиха
	за три кокала
	в мръсен вързоп.

	В пет се спусна мъглата,
	в шест светът се задави,
	в седем всичко съвсем опустя.
	А от осем до осем сняг валя над земята
	и затрупа със бяло
	смъртта…
P$
