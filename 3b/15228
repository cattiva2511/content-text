P>
	Спи Венеция в кармина
	на безмълвната картина;
	нито окъснял рибар,
					ни стражар.

	Само бди лъвът с крилата
	и към нещо в далнината
	сочи в дрезгавия мрак
					с бронзов крак.

	А край него шхуни, лодки,
	барки — като чапли кротки,
	кацнали след дълъг път —
					се тълпят;

	дремят в димната лагуна
	и шумят в мъглата лунна —
	сякаш пляскащи крила —
					ветрила.

	Скривайки се пак, луната
	с облак звезден се намята,
	челото й в миг обвял
					с лек воал.

	Тъй игуменката млада
	върху расото с наслада
	мята булото си с вид
					дяволит.

	Всичко тук — дворци богати,
	колонади и палати,
	каменните стъпала,
					перила,

	улички, мостове, сгради,
	беломраморни наяди,
	заливът, от зрак студен
					набразден, —

	всичко спи. И с алебарди
	зорко стражата го варди
	там, от крепостния вал,
					в сън замрял.

	— Ах, една сега ли чака,
	грейне ли луната в мрака,
	вън да зърне с дебнещ взор
					ухажор;

	в огледалото се взира,
	черна маска си избира,
	че нали се е задал
					карнавал.

	В сянката на балдахина,
	отмаляла в сласт, Ванина
	пак ще спи с любовник млад
					до обяд.

	И Нарциса, полугола,
	скрита в своята гондола,
	в жар любовен ще гори
					до зори.

	Кой в Италия не знае
	що за лудост любовта е
	и с любов не пламени
					младини.

	Аз не ща да се тревожа
	от часовника на дожа —
	нека стряска го от сън
					с рязък звън.

	Ние да броим, любима,
	колко ли целувки има
	върху твоята уста
					през нощта.

	Да броим мечти, загадки,
	да броим сълзите сладки
	и мига неуловим
					да ценим.
P$
