P>
	Някой ден ний ще станем безсмъртни
	и ще идем на Млечния път.
	А селцето със къщите смътни
	ще загуби и смисъл и плът.
	Ще потънат тополите вечни
	като сламки във черната нощ,
	и долът с шумовете далечни
	ще се слее с космичната мощ…

	Някой ден с теб ще станем безсмъртни,
	ще се срещнем на Млечния път.
	Ще протегна аз пръсти безплътни
	да докосна пак твоята гръд.
	И разтваряйки звездната риза
	ще ти шепна беззвучни слова,
	както месец във облака влиза,
	тъй ще вляза във теб след това…

	Ще се слеят душите ни нежни,
	както Млечният път се е слял,
	както сливат се тъмните бездни
	във всемирна и дива печал,
	и селцето със къщите смътни,
	и тополите дето трептят…
	Непременно ще бъдем безсмъртни.
	Само ти ме обичай до смърт…

	* * *

	Чисти духове, — ний се носим нагоре,
	в необятния нощен простор,
	а отдолу земята се бори
	да ни върне във своя затвор,
	да ни хвърли във ниските храсти,
	да ни смачка под своята власт,
	и духът ни разбила на части
	във пръстта да ликува над нас…

	Чисти духове, — ний сме шепот и пара,
	капки дъжд върху стихнала жар.
	Все по-нежно нощта се разтваря
	и прибира ни в космоса стар,
	все по-малка върти се земята,
	все по-дребен е плътския свят…
	И навярно е в туй свободата, —
	да не връщаш духът си назад…
P$
