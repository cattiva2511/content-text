P>
	Човекът нищо не владее Нито сила
	ни слабост ни сърце Разтваря вдигнал ръст
	ръце но сянката си вижда паднал кръст
	и щастието не докосва даже с пръст
	Животът ни стена е всичко разделила
	на тоя свят любов щастлива няма

	Животът е войник останал без патрони
	за друга участ бил е на света роден
	защо в зорите да се буди всеки ден
	щом вечер пада на безделието в плен
	Живот признай го сам и стига сълзи рони
	на тоя свят любов щастлива няма

	О моя обич о любов ти моя рана
	ранена птица аз те нося в свойта гръд
	извръщат взор след нас и думите шептят
	които сплитах сам по дългия ни път
	преди във взора ти да срещнат гибел ранна
	на тоя свят любов щастлива няма

	Отлита времето уви не се повтаря
	и нека двете ни сърца ридаят с жал
	без мъка кой ли тук прочувствено е пял
	и кой за трепета в гръдта не е скърбял
	и сълзи не е лял с ридаеща китара
	на тоя свят любов щастлива няма

	Не няма тук любов която не проклина
	не няма тук любов кръвта да не смрази
	не няма тук любов без мъки и сълзи
	не няма тук любов без всичко да срази
	дори и любовта към моята родина
	на тоя свят любов щастлива няма
	но ние с тебе пак обичаме се двама
P$
