P>
	[…] Отдън сърцето ми сълзи, сълзи извират,
	помисля ли, Любов, за моята любима;
	дете е още тя, каквато я открих —
	неопетнена, бледа — в някакъв бордей.

	Дете е още тя — щастлива, тъжна, руса,
	и нито се усмихва, ни някога ридае,
	но в погледа й трепка — склониш ли се да пиеш —
	сребриста лилия: о, цвете на поета!

	Тъй сладка и безгласна, без упрек тих в очите,
	трепери като лист щом вие приближите,
	но върна ли се аз, отдето и да ида,
	пристъпва тя, притваря очи и пак пристъпва.

	Любима ми е тя, а другите жени
	са само златни рокли и огнени вълни
	от телеса огромни; не, моята любима
	е бедна, свита, гола, безплътна е почти.

	Тя е невинно цвете, премръзнала, самотна
	сребриста лилия: о, цвете на поета,
	листата й животът отрано осланил е,
	сълзите ми напират, щом сетя се за нея.

	[…]

	И тая нощ е като хилядите други нощи,
							когато влакът плъзга се из тъмнината —
	навън валят комети! —
	и пак жената и мъжът — почти невръстни още —
									забрава търсят в любовта.

	[…]

	„Кажи ми, Блез, далече ли сме от Монмартър?“
	Сърцето ми се къса, ах, сърцето ми се къса, ела при мен,
											ще ти разкажа нещо,
	ела в леглото ми,
	ела в сърцето ми,
	ще ти разкажа нещо…

	Ела! Ела!

	На остров Фиджи царства вечна пролет
	и леност
	и любовта опива двойките сред буйните треви
			и пламенният сифилис под палмите бананови се скита.
	Ела да тръгнем из изгубените острови на Пасифика — Маркизки
	острови им викат, Феникс,
	Борнео, Ява,
	а Целебес подобен е на котка.

	Не можем да отидем днес В Япония!
	Ела да идем в Мексико!

	Сега цъфтят магнолиите по Високите плата.
	Лианите са буйните коси на слънцето.
	Ще кажеш — четки и палитра на художник,
	там багрите са оглушителни като сияйни гонгове,
	Русо живял е там
	и там е ослепил живота си.
	Това е дивната страна на птиците,
	на райски птици и на птици-лири,
	тукани, присмехулници,
	колибри, виещи гнезда в сърцата на черни лилии.
	Ела!
	И ще се любим сред величествените руини на ацтекски храм.
	Ще бъдеш моя идол ти,
	нашарен малко по детински идол, грозноват, но странен
											и неповторим.
	Ела, ела!

	Ако пък искаш, можем и с аероплан да прелетим страната
											с хилядите езера.
	Там нощите са безконечно дълги
	и пещерният наш прадядо ще изпадне в ужас, чуе ли мотора
	Ще кацнем
	и аз ще построя хангар за моя самолет от вкаменени кости
											на мамути
	и първобитното огнище ще топли нашата любов злочеста
	край самовар
	И ще се любим като тежи буржоа и на самия полюс.
	Ела!

	О, Жаничка, Жанет, Нинет, ни-ни, ни-на-ни-на,
	Мими, ми-миличка, мо-моя кукличка,
	мо-мое морковче,
	мърморковче,
	козичка моя кротка,
	кокотка, котка,
	кокошчица,
	пера В Перу ли прала,
	коко,
	ку-ку!
	Заспа.

	Тя спи.
P$
