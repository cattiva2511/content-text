P>
	Към нови хоризонти за кой ли път поели
	сами в нощта бездънна, навеки в неин плен,
	сред океана вечен на времето не ще ли
					свалим платна поне за ден?

	О, Езеро! Как бавно годината отлита;
	жадувахме да зърнем как твойта шир блести,
	но — гледай сам пристигам, да седна на гранита,
					където виждаше я ти.

	Ти все така ревеше под канарата дива,
	разбиваше се с ярост в скалите. Все така
	и вятърът се хвърля и с пяна той покрива
					божествените й крака.

	Бе привечер — спомни си! И плавахме в покоя;
	и плясък от веслата, ритмичен като хор,
	ехтеше под небето, все по-далеч — над твоя
					спокоен, огласен простор.

	Внезапно в тъмнината дочухме глас небесен,
	брегът пленен отвърна — и той с неземен глас;
	смириха се вълните и тая скъпа песен
					започна да вали над нас:

	„О, време, спри летежа на миговете сладки,
					на нас сега ги подчини
	и дай ни ти да вкусим от прелестите кратки
	на най-прекрасните ни дни!

	Един ли тук нещастник на тебе днес се моли;
					лети, за всички тях лети,
	та с дните да изчезнат и злите им неволи;
					щастливите отбягвай ти.

	Но аз напразно моля за още два-три мига,
					опитай, времето задръж;
	и аз с нощта говоря: «Почакай, нощ!» Но стига —
					зората блясва изведнъж.

	Да любим, все да любим! Да изцедим наслада
					от всеки мимолетен час!
	Човекът няма пристан, ни времето — преграда,
					тече и ни влече и нас!“

	Защо, ревниво време, и дните на забрава,
	когато ни обливат любовните вълни,
	светкавично прелитат край нас — тъй както става
					и с нашите злощастни дни?

	Нима не ще оставим следи, макар и слаби?
	Как! Всичко ли изчезва? Във времето? Защо?
	Нима то само дава, нима то само граби
					и нищичко не връща то?

	Небитие и вечност, и минало, и бездни,
	какво ли става с дните, погълнати от вас?
	Кажете: кой ще върне и миговете звездни
					и нашия велик екстаз?

	О, езеро! И щерни! И дебри с мрак огромен!
	От времето щадени, във вечни младини,
	нощта ни съхранете; дори най-малък спомен,
					природо дивна, съхрани.

	Пази го ти в покоя, пази го в свойте бури,
	о, езеро прекрасно, в засмения простор
	и в мрачните гранити, и в черните си мури,
					надвесени над твоя взор!

	Пази го ти във всяка въздишка на зефира,
	в шума си неспокоен, летящ от бряг на бряг,
	в звездата среброчела, не спряла да полира
					вълните с нежния си зрак!

	И вятърът застенал, и маранята лека,
	тръстиката, която посърнала расте,
	и всичко, дето диша и гледа, слуша — нека
					шепти: „Обичаха се те!“
P$
