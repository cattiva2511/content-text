P>
	Беше в алчността си откровена,
	па макар по-нежна от филиз —
	от Лизандър тридесет овена
	за една целувка взе Филис.

	Но нещата хич не се повтарят
	и дойде и неговият ден —
	тридесет целувки взе овчарят,
	при това срещу един овен.

	А веднъж разнежена жената
	просто се направо притесни —
	за една целувчица, горката,
	му предложи тридесет овни.

	Утре тя със стадото и псето
	ще хариже, както му е ред, —
	за целувката безценна, дето
	дава той без нищо на Лизет.
P$
