P>
	Сред спарения парник цвета си екзотичен,
	за друг сезон обречен, разкрило е сега
	едно превито цвете — унило, с вид мистичен;
	отрова тук за него е буйната мъзга.

	И чувствам как полека от клюмналото цвете
	ухания блатисти потискащо струят:
	пред взора ми тъмнее, треперят ми ръцете
	и глух, с подути вени, мълча със свита гръд.

	Тъй вкъщи — друго цвете — жена болнаво-бледа
	отпуснала е длани, склонила е глава.
	Унася се и както с отсъстващ поглед гледа,
	въздишка тъжна само отронва се едва.

	Но гъстите й къдри се плискат в надпревара —
	огромен черен залив от кипнала смола;
	очите й огромни са два пламтящи фара,
	пронизващи унило вечерната мъгла.

	Къдриците с дъха си тук всичко са пропили
	и както вдишва етер обречен пациент,
	аз бавно отмалявам и губя, губя сили…
	И този взор пронизва духа ми вцепенен.
P$
