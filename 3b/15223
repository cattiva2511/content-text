P>
	Духът ми крие тайна, животът ми — загадка:
	една любов внезапна гори ме с вечен плам;
	не виждам аз надежда, а мъката си сладка
	пред моята любима не мога да издам.

	О, все незабелязан, слетян от участ рядка —
	край нея, все край нея и все пак вечно сам.
	До края на живота — при всяка среща кратка
	ни нещо ще поискам, ни нещо ще й дам.

	Макар че с чар и нежност дарена е от Бога,
	към свойта цел поела възвишена и строга,
	пред шепота любовен едва ли ще се спре;

	и в своята надменност, зад маската си скрита,
	прочела стиховете за нея, ще попита:
	„Коя е тя?“ И няма, уви, да разбере.
P$
