P>
	Цял потънал в сняг и скреж,
	той дошъл с нечут вървеж.
	Поогледал се на прага,
	позачукал там с тояга:
	— Чук-чук! Кой живее тук?

	Спели всички кротък сън.
	Бял снежец валял навън.
	Няма кой да му отвори,
	да го срещне в равни двори
	и да викне с весел глас:
	„Ха, добре дошъл у нас!“

	Но в среднощния покой
	сам вратите бутнал той.
	Шарко млъкнал изведнъж —
	знаел той добрия мъж.

	Влязъл тихо вкъщи госта,
	най-напред при батя Коста.
	И завчас, без шум и звук
	сложил книга, блок и чук.

	После, благ и умилен,
	той пристъпил къмто мен.
	И ми турил до кревата
	таз писалка и шейната.

	Спрял при Лалка, па си рекъл:
	— Тая Лалка, тая Лалка
	за писалка ми е малка.
	А защо й са шейни,
	щом е още в пелени?
	Рекъл, сложил дар богат —
	кукличка и шоколад.

	И накрай с усмивка блага
	пак прекрачил той през прага
	и понесъл своя кош
	в снежната заспала нощ.
P$
