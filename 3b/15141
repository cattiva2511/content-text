P>
	Когато ручей край герана,
	от слънце пролетно огрян,
	запее, цял в лъчии пяна,
	и почне славеят в захлас
	отново да извива глас
	сред цъфналия шипков храст —
	аз бързам песен да подхвана.

	Любов далечна, в плен на бляна,
	зове и мами моя блян;
	душата ми, в сълзи обляна,
	не ще намери лесно лек,
	освен пред тях след път нелек
	да падна на килима мек
	на разцъфтялата поляна.

	О, мойта дама възжелана —
	и от еврейка в Ханаан,
	и от красавиците в стана
	на сарацински главатар
	по-хубава е; този чар
	за мене е неземен дар,
	по-сладък от небесна манна.

	В душата ми, от блян люляна,
	със своя плам необуздан
	желанието не престана,
	макар да не личи отвън,
	като забит в петата трън
	да ме измъчва и насън…
	И няма цяр за мойта рана.

	Не страст на пергамент изляна —
	да пея страстно съм призван;
	кансоната е обещана
	на Филиол и Уго Бри
	и ще се чува тя в Бери,
	и там, в Бретания дори,
	тъй както в моята Гайана.
P$
