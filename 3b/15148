P>
	Не съм ли като еднорога,
	извърнал предан влюбен взор
	към Девата с усмивка строга.
	Без дума сам да проговори,
	той ничком падна с чист възторг
	и в гръб най-подло бе сразен.
	Амор така и с мене стори,
	така прониза ме и мен:
	сърцето ми е войн пленен.

	И аз, мадам, бях цял тревога,
	при вас доведен от Амор;
	сърцето ми от изнемога
	се сви и нега ме обори
	и то във вашия затвор
	и днес томи се в сладък плен:
	тъмница с пориви-подпори,
	с врати от блянове пред мен —
	в окови-размисли пленен.

	Амор държи ключа от трите
	врати, където съм запрян:
	Боязън — първа от вратите —
	и Милоликата Закана,
	и Красотата Властна… Свян,
	притворство, мерзост, крамоли,
	злодейства — пълен е зандана.
	С такива стражи — подли, зли —
	за бягство хич и не мисли.

	И как ли ще ги победите?
	Ни Оливье, ни сам Роланд,
	разбивали без страх вразите,
	надвили биха тази странна
	триада. Друг е тук призван —
	Смирението без стрели,
	с хоругва, от Страха развяна!
	И всичко е в това, дали
	над тебе Тя ще се смили.

	Мадам, недейте се съмнява,
	до гроб ще ви обичам аз.
	Мен мъката като жарава
	гори ме, моите окови
	ме свързват все по-здраво с вас.
	Духът, макар неоценен,
	в жарта на спомена ще рови.
	Сърцето мое взели в плен,
	ще ме търпите тук и мен.
P$
