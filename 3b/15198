P>
	Година още, две, ще бъдеш горделива
	и после край — цветът ти, уви, ще прецъфти;
	а щом накрая, скъпа, съвсем увехнеш ти,
	ще почне и над теб светът да се надсмива.

	Не чакай някой вече от страст да запламти,
	най-много някакъв лакей без съпротива
	да легне утре с теб — душица милозлива,
	с надежда твоя милост добре да му плати.

	Ще търсиш на кого ли сред своя нов позор
	любовница да станеш; глупците — и на тях
	не ще им е до теб, една утеха късна.

	Към мене ще се втурнеш — но ще отвърна взор,
	ако зарониш сълзи — ще чуеш само смях
	и тъй ще отмъстя, задето ме отблъсна.
P$
