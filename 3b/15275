P>
	За да имаш любима представа за всичките мои желания
	разпали свойте устни в небето на думите като звезда
	и целувките в живата нощ и браздата
	на ръцете ти около мен.

	Като пламък победен
	непрестанно сияят в света
	мойте сънища скъпа.

	А когато те няма до мен
	аз сънувам че спя аз сънувам че спя и сънувам.
	жена с прасци от нежната сърцевина на бъза
	жена със стъпала оставящи по пясъка следи
	със стъпала две връзки ключове с пети на докери
									в пристанищната кръчма
	жена с източен врат едва покълнал ечемик
	и с гърло Златна долина за срещи
	дори в леговището на пороя
	жена с гърди от мрак
	с гърди къртичини покрай морето
	и тигли с разтопен рубин
	гърди видение на росна роза
	жена с корем като ветрилото разгърнато на дните
	с корем заоблен исполински нокът
	и гръб политнала нагоре птица
	о гръб живак
	о гръб от светлина
	и с тил от гладък камък и от овлажняла креда
	от полета на чаша току-що изпита
	и с ханшове извити лодки
	изваяни от блясък и перата на стрела
	от дългите пера на бял паун
	о ханшове везна успокоена
	жена със задник пясъчник и азбест
	жена със задник като гръб на лебед
	жена със задник като пролет
	жена със секс от перуника
	жена със секс врата на златна мина птицечовка
	жена със секс от алга и бонбони старовремски
	жена със секс от огледало
	жена с очи набъбнали от сълзи
	очи с лилави свитки от оръжия старинни
								и стрелки магнитни
	жена с очи като савана
	жена с очи вода за жадния затворник
	жена с очи горичка тръпнеща под екота на брадвата
	очи либела пълна не с вода трептяща само
								но и с въздух огън и земя.
P$
