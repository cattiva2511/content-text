	Миромерис и Маскале, елате, приятелки, у нас тая вечер, понеже няма да има любовник при мене; елате да си побъбрим, полегнали на меките ложета, докато трае вечерята.

	Добре ще си отдъхнете през нощта; ще спите без грим и разчорлени. Сложете си леки туники и оставете бижутата си в ковчежето.

	Никой няма да ви кара да танцувате, за да се наслаждава на бедрата ви и на бавните движения на кръста. Никой няма да ви моли за Свещените пози, за да види колко сте сладострастни.

	Поръчала съм за тая вечер не две флейтистки с прелестни устни, а две тенджери с препържен грах и медени питки, зачервени крокети и последния мях с Хиоско вино.

@	Из „Песните на Билитис“
