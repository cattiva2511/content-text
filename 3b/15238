P>
	От нищо днес не ме е страх,
	дори да смъкнат цяла фаша
	от моя гръб, след як пердах;
	и ни стражаря, ни апаша,
	ни пълната с отрова чаша,
	ни пепелянка в някой ров
	ме стряскат, камо ли палаша —
	щом с мен е моята любов!

	Направо ме напушва смях
	от хитрините на търгаша,
	от всичко, дето преживях;
	да сърба всеки свойта каша,
	готов съм сабя да препаша,
	да вляза в битка съм готов
	и всички тук да опердаша —
	щом с мен е моята любов!

	Не съм негодник, нито плах,
	подвил опашка, да отпраша,
	какво, че хвърляте ми прах
	в очите, че властта е ваша,
	какво са краля и пунгаша,
	какво е всеки пристав нов,
	те всички плачат за фараша —
	щом с мен е моята любов!

#	Послание

	Любима, чуй — не богаташа,
	и Бог да викне с глас суров:
	„Махни се!“ — хич не му се плаша,
	щом с мен е моята любов!
P$
