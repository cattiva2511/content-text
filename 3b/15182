P>
	Момци и палави моми
	с огромни кошници на рамо,
	догоре с черно грозде само,
	вървят по двама и сами.

	Тъпчете гроздето с крака,
	че всичко бъчвата погълна —
	да закипи отново пълна,
	да шурне винена река.

	Хвала на тоя Бог, хвала,
	да пеем всички луда песен,
	да огласим и тая есен
	долини, хълми и села.

	Я вижте, тоя пенест Бог
	се смее в дуднещата бъчва,
	но там, на тясно, се измъчва,
	кипи и готви се за скок.

	Едно приятно старче взе,
	че сръбна си… Я виж го — старче,
	пък затанцува с жар, макар че
	едва държи се на нозе.

	А момък млад, обзет от страст,
	пастирката — не щеш ли — зърна,
	разкрила гръд със сочно зърно,
	да спи под сенчестия храст.

	Това и чакаше Амур,
	нали все дебне от засада,
	внезапно взе да ги напада —
	стрели замята като щур.

	Пастирът идва, скача тя,
	тя брани се, но той нехае,
	пък после — винаги така е —
	сама върху му връхлетя.

	Не можеш Бакхус да го спреш,
	щом дойде неговото време
	и яко пийне си и вземе
	на подбив нашата младеж!
P$
