P>
	По улиците на града е моята любов. И все едно е
	къде отива и за колко. Не е тя вече моята любов
	и всеки може да я заговори. Самата тя не помни вече
	кой точно тук я е обичал?

	Себеподобен търси в погледите алчни. Движи се
	из мойта преданост. В надеждата се вкопчва, но и леко
	отпраща я. Дори да е по-силната, страна не взема.

	Все още има ме в недрата й като щастлив отломък. Тя не знае,
	че тази моя самота е нейното съкровище. Сред пладнето
	пламтящо мойта свобода подронва целия й устрем.

	По улиците на града е моята любов. И все едно е
	къде отива и за колко. Не е тя вече моята любов
	и всеки може да я заговори. Самата тя не помни кой ли точно
	я е обичал и огрява отдалече пътя й, за да не падне…
P$
