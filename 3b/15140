P>
	Пак пеят птиците в зори,
	пак май е — китна пролет вече;
	и тръгвам, щом се зазори —
	зове ме любовта далече.
	Но в свойта скръб необяснима
	все още виждам люта зима,
	а не светът цъфтящ край мен.

	И мен с любов ме Бог дари
	в далечен край — щастлив съм вече,
	но страдам пак, по-зле дори,
	че щастието е далече.
	Едничък взор към мен, любима —
	и аз със страст неукротима
	към теб политам окрилен.

	Кой може да ме укори,
	че жаждам аз, макар далече,
	през планини и през гори
	да бъда с мойта дама вече.
	Но много път пред мене има
	и далнина необозрима,
	и дълъг, нескончаем ден.

	И скръб жестока ме мори,
	но днес и радостен съм вече,
	че като факел тя гори
	пред мен — там, някъде далече:
	през пустошта непроходима
	със своя посох пилигрима
	дай бог да стигне изнурен!

	Не ще ме друга покори,
	макар да вехна сам далече,
	че няма нито по-добри,
	ни по-красиви, знам го вече.
	За нея — с хубост несравнима —
	редил бих рима подир рима,
	бих страдал в сарацински плен.

	Бог, който всичко сътвори,
	обета ми приел е вече
	и моля се да ускори
	мига, жадуван отдалече.
	Не искам замък тя да има —
	на мен ми стига и килима
	пред къщи, на брега зелен.

	Но всеки ще се увери,
	любов нещастна отдалече,
	любов без ласки и игри —
	това е моят жребий вече.
	Съдбата е неумолима,
	орисницата само кима
	и гледа с поглед натъжен.

	О, тая скръб неутешима:
	обичаш тук като за трима,
	а сам от обич си лишен.
P$
