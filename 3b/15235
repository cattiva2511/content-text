P>
	Когато дойде времето на зрелите череши,
	на радостния славей и на дрозда-веселяк,
		настава празник на земята;
	замайва се на хубавиците главата,
	в гръдта на влюбените слънце буйства пак…
	Когато дойде времето на зрелите череши,
		как дивно пее дроздът-веселяк.

	Но бързо свършва времето на зрелите череши,
	когато всички късат сочни обеци в захлас
		и бързат с тях да се накичат!
	Черешите на любовта — ах, как приличат
	на едри капки кръв по роклите край нас…
	Но бързо свършва времето на зрелите череши:
		корали вкусни, късани в захлас.

	Когато сме във времето на зрелите череши
	и някой разбере, че го е страх от любовта, —
		от хубавиците да бяга.
	Мен тоя страх не ме ни мъчи, ни засяга —
	не мога аз и миг без мъката в гръдта…
	Когато сме във времето на зрелите череши,
		ще видите как мъчи любовта.

	Но пак ще славя времето на зрелите череши,
	макар и да отваря то в ранената ми гръд
		поредната кървяща рана;
	и госпожа Съдбата, хитра, обиграна,
	да пречи все така, уви, да зарастат…
	О, аз ще славя времето на зрелите череши
		и оня сладък спомен в мойта гръд.
P$
