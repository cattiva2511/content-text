P>
	„… сега, ако те видя някога, то винаги
	ще е така: жив ключ — гърди, бедра и устни,

	красив трофей от нощи, двери и наслади.
	прост ключ. с единствен шифър. и една мелодия.

	и си вървят нещата. и човек се чуди. тия хора
	бленуващи за дом, градина, по далечното си детство,

	безлични смърти на потоци, на неща нищожни,
	на страстни мигове от пътешествия и на безукорно

	извършени дела. но ти, съгледам ли те само
	изправена, сияйна като истинска звезда

	през май: аз ставам пръст и вятър, твойта нощ съм
	с дърветата и техните разлистили се думи,

	туптенето на гласни между слънчогледите,
	ръцете ти, очите ти, сиянието твое — шепа птици…“
P$
