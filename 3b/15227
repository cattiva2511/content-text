P>
	Това е стар напев — за простия рефрен
	бих дал и Моцарт аз, и Вебер, и Росини.
	Изпълнен с нега, скръб — в словата му старинни
	се крие тайнствен чар, единствено за мен!

	Щом само чуя го, и в тоя миг — о, блян! —
	с два века моята душа се подмладява
	и в дните на Луи Тринайсти съм… И лава
	излива залезът по хълма, цял облян…

	И виждам замък стар от тухли и гранит,
	прозорци със стъкла, от залеза наляни;
	вековен парк, в река сред цъфнали поляни
	е потопил нозе, от възрастта превит.

	А на прозореца с висок и кръгъл свод —
	в старинно облекло, с очи като маслини
	жена, която аз навярно в друг живот
	съм виждал… Но сега си спомням — след години.
P$
