P>
	Мадрид, о, столица-принцеса,
	сред теб — от не едно селце са! —
	ту грейне син, ту тъмен взор.
	О, град със страстни серенади,
	с разходките на двойки млади
	среднощ под звездния простор.

	Мадрид с кориди, заехтели
	от ръкопляскане на бели
	ръце, развели ветрила.
	И що сеньори, сеньорини
	през лунна нощ с воали сини
	по мраморните стъпала.

	Мадрид, Мадрид, за тия талии
	и аз, и всички сме мечтали,
	но знам една с тъй гъвкав кръст,
	че — руси, смугли, с перли скъпи —
	не може никоя да стъпи
	дори на малкия й пръст.

	Познавам нейната дуеня,
	прозореца й в нощни бдения
	държи отворен тя за мен,
	от нея погледи не свалят
	дори епископът и кралят
	на службата в тържествен ден.

	Това е мойта андалуска!
	Вдовица дивна, ловко спуска
	от ревност изтъкан воал!
	И ангел чист! И тъмен демон!
	И сякаш птица с глас неземен,
	и с плът на златен портокал.

	Ах, щом с целувки най-изкусни
	тя впие сочните си устни
	в езическите ми уста,
	като змия се заизвива
	и нежна, гъвкава и дива
	край мен се вие в унес тя.

	Какво ми струва ли? — на сметка
	ми е капризната кокетка:
	това е конят, в пяна цял,
	и комплимент — каква мантиля! —
	бонбони с мирис на ванилия,
	и цяла нощ на карнавал.
P$
