P>
	Каква зора обилно блика
	по всички хълми и бърда!
	Зефирът в близката тръстика
	пак буди сънната вода.

	С уханията свои Флора
	дарява този ветрен бог;
	ликуват вече без умора
	и птиците в леса дълбок.

	Разкрива Бакхус гръд пияна;
	в елена стреля Орион
	и грабва в тоя миг Диана
	целувка от Ендимион.

	Самият въздух потрепера
	от сласт свенливо-гола пак;
	да, богът дивен на Цитера
	обича този полузрак.

	Простира миртът гъста стряха
	над влюбените същества:
	с усмивка и надежда плаха
	ги среща росната трева.

	Не, никога не е бил свода
	по-чист, по-радостен и нов.
	О, Дафне, цялата природа
	сега се буди за любов.
P$
