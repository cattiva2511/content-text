P>
	Как е чудно край герана;
	жаба, в злака сочен свряна,
	почва жабокряк:
	„Ква-ква-квак“
	чак до мрак.
	Славеят това и чака —
	стреля с трели из листака.
	Аз пък чакам тук една
	гиздава жена.

	Млада, а каква хитрана,
	хоп — и трима са в капана!
	Щом с мъже е бол —
	бих на кол
	я набол!
	С млад любовник нека всяко
	булче да препуска яко,
	но за трети щом реве,
	значи е курве!

	Тя сама изневерява,
	но любовника си в здрава
	хватка го държи.
	И лъжи
	зарежи!
	Който мами тук любима,
	неприятности си има
	и за свойте хитрини
	плаща дълги дни.

	Да се жаля ли тогава,
	че с любов ме Бог дарява
	и от всички май
	аз съм най-
	луд през май!
	Бедното сърце само я
	покровителката моя
	Блян зове, но е облян
	в сълзи тоя блян.

	Ризата й цял капан е —
	хващаш, но и тя те хване.
	Устни от корал —
	би и крал
	ласки крал,
	да говорим ли за графа!
	Тя като вода в гарафа
	гола, пръснала коси,
	мойта жад гаси.

	Ах, приятелството клето!
	Случи се и с мен — сърцето,
	уж ранило мен,
	сам ранен,
	хванах в плен.
	Стига се, соколе, рея,
	бърза полети към нея,
	пътят към любим човек
	винаги е лек!

	В миг — недейте ми се пречка! —
	късам поводи, юздечка.
	Ала как езда
	без юзда?
	И за да
	има ред — словата сплитам
	в мелодичен, сладък ритъм —
	тъй целувка сплита в миг
	и език с език.
P$
