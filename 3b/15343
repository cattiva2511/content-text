P>
	Ще седнем удобно в балкона зелен,
	ще откъснем от гроздето сочно.
	И потънали сладко в среднощния тен —
	ще мълчиме нарочно.

	Ще се сипе в дерето дълбоко под нас
	на нощта захарта ситно, ситно.
	И ще гледаме, както някога, ти и аз
	на света любопитно.

	Ще изхвърлиме всички излишни неща,
	ще разчистим балкона основно.
	Додето накрая усетим в нощта,
	че висим безтегловно.

	И превърнали този балкон във балон,
	ще се вдигнем в небето безлунно, —
	макар че по тъжния земен закон
	това да изглежда абсурдно…
P$
