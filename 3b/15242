P>
	Измъкнах се от гъсталака на съня
	и жал ми беше тук да те забравя,
	под клоните, сред сенките на сънната дъбрава,
	а аз самият вън на слънце да се настаня.

	Градината с пламтящи макове и ружи бе осята
	и аз вървях, отвътре зазвънтял
	от стихове, изляни от сребро и от кристал
	в трептящия покой на светлината.

	И изведнъж към теб се втурнах аз
	с такъв голям възторг, почти в екстаз,
	че стори ми се, моята душа щастлива иска
	и теб да те зарадва с тая красота тъй близка,
	да те събуди и изтръгне с весел звън
	от здрачния шубрак на твоя сън.

	И ето у дома съм пак, отново тъна
	сред здрач и тишина блажено-сънна
	и моите целувки — искрени, разискрени — звънят —
	камбанен ек — сред топлите поля на твойта плът.
P$
