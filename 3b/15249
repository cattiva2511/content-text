P>
	Аз искам като наш приятел да влезе Ерос днес у нас —
	ми каза в пурпурния здрач на есенния ден, любима,
	а в плетения прост кафез цареше скръб неутешима:
	о, гукащите гургулици с невнятен плач — като в несвяст.

	Да, Ерос като пръв приятел ще влиза винаги у нас —
	отвърнах аз, заслушан как отвъд лехите с хризантеми
	внезапно брулнати листа затрупват гробовете неми
	в жълтеещата се горичка, докосната от ранен мраз.

	И ето че почука Ерос, решил да влезе и у нас —
	по-нежен и от Святостта, обнажен като Чистотата, —
	запратил в слънцето стрели, те сипят се сред самотата
	като смеха му — смях безгрижен на бог щастлив и сладкоглас.

	Добре дошъл у нас, о, Ерос, добре дошъл и днес у нас,
	да вдигнем пълни чаши пак пред запламтялата камина;
	ела, божествено дете — и както днес не ни отмина,
	от изневери избави ни, щом всичко тук е в твойта власт.

	Засмя се ненадейно Ерос и влезе след това у нас,
	и вратовете ни обви с ръце — хомота на мечтите;
	устите ни отключи той и сам отвори ни очите:
	защо сме тъй неблагодарни, че бил разпалвал нашта страст!

	Заключихме вратите после, тъй както никога у нас,
	да не излиза от дома нехаещият скитник Ерос;
	той полета на дните спря и после тайните — о, ерес! —
	на Времето разкри ни — тайни на всеки ден и всеки час.

	И пак отворихме вратата, държала пленника у нас —
	да литне Ерос по света и с ласките си лекокрили
	да радва хората — уста разтворили, очи разкрили!
	Как дълго, нежно той ни милва — изпадналите в тих екстаз!

	Ще бъде истински Великден… В молитвената тишина
	се чува: клетите души се нижат в дълги върволици
	и се възземат над света — души на бели гълъбици —
	между погиналото слънце и раждащата се луна.
P$
