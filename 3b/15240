P>
	Очи от Средиземно море, очи от пяна —
	от пяната на дните, с горещ лазур обляна,
	очи — във вас духът ни се връща в младостта.
	Какви морета плискат зад синята черта,
	о, острови-близнаци сред водните пустини,
	какъв ли залив скрит е в зениците ви сини?

	Безкраят се отдръпва, люлян като на длан.
	И пак духът на път е, от ветрите терзан,
	разпален от очите на толкова красиви
	жени… Но колко често и ураганът с диви
	конвулсии връхлита и го захвърля в плен
	на айсбергите мъртви сред севера студен:
	и лед, и снежни вихри, и мрачини мъгливи;
	или пък на самия екватор, разкален
	от пламъци надменни и огнени корали,
	реки от гъста лава, простора разорали.
	Как подло дебне само лазурният капан!

	Духът в подмолна схватка се чувства подигран,
	напуска своя кораб с платната лекокрили
	и мрежите, в които звезди до днес ловил е,
	сече самите мачти и целия товар
	той в бездната изхвърля от своя кораб стар.

	В една прекрасна вечер — тук свършва младостта ни! —
	той в пристана навлиза; узрял е, ще престане
	в лазура на очите да плава, да хвърчи…

	Ах, тази стръв да плаваш в красивите очи!
P$
