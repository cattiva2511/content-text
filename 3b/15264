	О, малка скитнице сред гмежа, край рози стъпкани в калта, до теб не ще и забележа, че има жрици на нощта.

	Целувка дай ми в здрача топъл и всички рози имаш днес — фенерите по „Севастопол“, далеко чак до „Гар дьо Л’Ест“.

	Как блясват празнично стъклата, щом ти с целувка ме дариш — Поетът дава ти самата пламтяща роза на Париж.

	А златокрилата Победа, слетяла над „Шатле“, ни гледа и с две корони с благослов венчава нашата любов.
