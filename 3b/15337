P>
	Когато жената започне да пие сама,
	тя сяда разкрачена с чаша в ръка на дивана,
	и пие безжалостно, страшно, отчаяно, — като жена
	която желае да бъде пияна…

	Когато жената започне да пие … във тъмния ров
	вън птиците падат, додето летят сред небето,
	Апостолът Павел горещо се моли да има любов,
	защото какво си, щом нямаш любов във сърцето…

	Бих гребена взел и й сресал косите от ръж,
	сълзите попил и изчистил грима й със устни,
	но аз съм жестокият, тъмният, нейният, вечният мъж,
	когото обича, и който ще я напусне…

	Когато жената започне да пие сама,
	тя пие безмълвно и кротко до смърт наранена,
	съпруг й е оня жесток и безкрайно неверен Тома,
	който включва системата в нейната вена…

	Когато жената започне да пие сама,
	нощта загрубява, Пилат си измива ръцете,
	една Магдалена забива в гърдите си бели кама,
	и почват да пият по кръчмите страшно мъжете…

	Само някой поет в този миг ще съзре две жени във нощта
	как седят на дивана и пият в безкрайна нирвана,
	едната — до смърт наранена, — която е всъщност Смъртта,
	и другата — жива, — която е само пияна…
P$
