P>
		Любима, ела, мечтай
		до мене за онзи край,
	където ме всичко привлича.
		Наслада е любовта,
		наслада е и смъртта
	в страната, която на тебе прилича.
		Там влажни слънца блестят
		и опиянен духът
	лети в небесата сред бездни сияйни:
		в неверните ти очи
		тъй грее в сълзи, в лъчи
	и чарът на тъмните тайни.

	Там всичко е блясък и красота,
	покой и наслада от любовта.

		В дома на свойте мечти
		ще видиш мебели ти,
	полирани от вековете,
		ще чувстваш, стаила дъх,
		как амбра упоен лъх
	примесва с дъха на невиждано цвете.
		Бездънни огледала,
		тавани в злато, кресла —
	скъп източен блясък духа ще опива;
		с потаен, сладостен глас
		ще влива всичко край нас
	в душата печал мълчалива.

	Там всичко е блясък и красота,
	покой и наслада от любовта.

		Виж само: всеки канал
		от блясъци е прелял
	и кораби спят на вълните;
		за тебе, любима, тук
		дошли от север и юг —
	дано пъстротата им развесели те…
		Да, залезът пак обля
		канали, стрехи, поля
	и всичко блести в хиацинти и злато.
		И дълго ще гледаш ти
		сияние как трепти,
	над топлата вечер разлято.

	Там всичко е блясък и красота,
	покой и наслада от любовта.
P$
