P>
	Ах! Как красива е Луната.
	Закръглена като Съдбата.

	Заря в казармите тръбят.
	Стражарят мина — прав му път.

	Отсреща клавесин ли страда?
	Я, котка прекоси площада.

	Мъртвило. Свириха заря,
	но после всичко пак замря.

	Замлъкна старото пиано.
	Ах, колко ли е вече? Рано.

	Какво изгнание, Луна!
	Дали не съм доволен, а?

	Луна, о, ти, Луна безгрижна,
	тъй както уж си неподвижна

	и над Мисури ли гориш,
	и над стъгдите ли в Париж,

	над полюси, морета, горди
	норвежки — знам ли ги! — фиорди?

	Луна щастлива, в тоя час
	във влака виждам я и аз —

	на меден месец са поели.
	В Шотландия. Че то къде ли?

	А ако там се разреве
	ей тъй, от мойте стихове?

	Луна, ах, скитнице такава,
	нима не ти познавам нрава?

	О, дивни нощи! В мойта гръд
	и сетните надежди мрат.

	Луна — какво ще й внушите,
	добро бабе с памук в ушите.
P$
