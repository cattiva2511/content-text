P>
	По-скоро ще изчезнат от свода светилата,
	морето ще остане по-скоро без вълни,
	и слънцето ще почне на изток да клони,
	изскочило от запад, щом пукне се зората,

	по-скоро небесата ще рухнат на земята,
	по-скоро равнините ще станат планини,
	отколкото тук руса жена да ме плени,
	или в зеленоока да видя красотата.

	Обичам ви, о, черни очи, така пламтите,
	че страст неугасима ми палите в гърдите.
	Победен взор, огреял най-скъпото лице!

	Ще легна аз и сбръчкан, и блед, но вие стойте,
	очи, все тъй над мене… Съгрей ме, скъпа, с твойте
	очи — слънцата черни за моето сърце.
P$
