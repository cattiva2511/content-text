P>
	Сред оголелите гори
	с килим от шума под краката
	бе пусто, глухо; в тишината
	мълчеше славеят дори.
	Болник, дочакал свойта есен
	в зорите на живота млад,
	дошъл бе, в тиха скръб унесен,
	да се сбогува с тоя свят:
	„О, сбогом лес… и аз ще падна;
	над мойта участ заридай —
	листата по земята хладна
	предричат близкия ми край.
	Оракул зъл, под тия клони
	ти каза ми: — Над теб лесът
	пак сълзи-листи ще зарони,
	но вече за последен път.
	Дори и кипарисът вечен
	над теб — завинаги обречен —
	жалейно вейки сам склони:
	ще свехне твойта младост клета
	преди по хълми и полета
	да паднат първите слани.
	Умирам… Твоят полъх леден
	докосна ме и мен дори.
	Изтля животът ненагледен,
	стопи се като сън в зори.

	Ридай, ридай, друг изход няма,
	затрупай всичко покрай мен
	и скрий пътеките от мама
	към моя гроб усамотен.
	Но ако видиш мойта мила
	по залез, скръбен взор склонила,
	да дойде тук, над мен да бди,
	срещни я, лес, и с реч унила
	и мойта сянка събуди!“
	Тъй каза… Тръгна. И изчезна.
	И — сетен лист — в бездънна бездна
	слетя и сетният му ден.
	Под кичест дъб и днес белее
	на гроба камъкът студен.
	Но милата му днес къде е?
	Днес само някакъв пастир,
	зората щом заруменее,
	смущава неговия мир.
P$
