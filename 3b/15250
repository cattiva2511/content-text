P>
	И този ден завърши с жълтъчена луна,
	подала се едва над тъмните тополи,
	и с гъстите талази на блатна топлина
	от сънните води с тръстики тънкостволи.

	Кой знаел е от нас — под слънчевия жупел,
	сред острите стърнища и сгърчени треви,
	когато пясък сух, пътеките затрупал,
	петите ни протрити до болка разкърви,

	когато любовта със свойта страшна лава
	сърцата ни разкъса и всичко изгори,
	а след това изтля — кой знаел е тогава,
	че скъпа ще ни бъде и пепелта дори,

	и че денят, облъхнат от блатна топлина
	над сънните води с тръстики тънкостволи
	ще свърши с тая вяла жълтъчена луна,
	подала кръгъл лик над тъмните тополи.
P$
