P>
	Снежна вечер срещу празник.
	Баба приказка разказва:

	— Там, от севера далечен,
	в бял кожух облечен,
	два елена хвърковати
	впрегнал той в шейната,
	кош играчки натоварил
	и насам подкарал.
	Днеска-утре ще пристигне,
	няма шум да вдигне.

	Само златните звънчета
	с трепетни гласчета
	посред нощ и сняг, и вихър
	ще прозвъннат тихо.
	Той над всеки дом ще мине,
	всекиму в комина
	дар ще пусне и нататък
	ще лети с шейната…

	Нийде лампа да не светне,
	всички мирно спете —
	ще го видите насъне,
	щом звънчето звънне.
P$
