P>
	Тя кльощава е… В тъмнината
	очите цигански блестят.
	Косите — мрачни. Сатаната
	е щавил мургавата плът.

	Грозница — всяка с бяс ще каже,
	мъжете лудост ги обзе;
	толедският епископ даже
	пял меса в нейните нозе.

	Вратът от амбра е… над него
	виши се гордо кок блестящ —
	щом с жест нехаен разплете го,
	се скрива като в черен плащ.

	В победен пурпур се разпуква
	смехът на смуглото лице;
	устата — огнен цвят — изсмуква
	кръвта на мъжкото сърце.

	Не, с нея никоя не може
	да се сравни по красота.
	И у преситени велможи
	тя пали с огнен взор кръвта.

	Горчи в плътта й дяволита
	солта на морските води,
	отдето гола Афродита —
	зовящо-гола — се роди.
P$
