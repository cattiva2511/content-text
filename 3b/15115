P>
	Иха, хо-па, де бре, де,
	ей я — зимата дойде!
	Из полята запустели
	като вълци изгладнели,
	като вълци настървени
	тичат вихрите студени.

	А в потаен, късен час,
	снощи тръгна Дядо Мраз,
	тръгна весел от гората,
	метнал на гърба торбата —
	а в торбата — ред по ред,
	лед и сняг, и сняг и лед.

	Мислел дядо мил и благ
	да не сипва много сняг,
	само в нашите градини,
	в наште ниви и долини,
	че заръча Баба Зима
	вред по равно сняг да има.

	Ала Шаро зад плета,
	както дебнел във нощта,
	както дебнел мълчешката —
	скок! — и ръфнал с гняв торбата.
	И от този дявол страшен,
	хукнал Дядо Мраз уплашен…
	Дето тичал, дето рипал,
	сняг е сипал, сипал, сипал…

	Край стопанските кошари,
	слънцето на път го свари.
	Той въздъхна, па си рече:
	— Как тъй стана, бе човече!
	Виж каква беда голяма,
	сняг в торбата вече няма,
	а надолу из полята
	черна се черней земята.
	Върна ли се, пак ще има
	караница с Баба Зима…
	Но нали съм здрав и як,
	утре ще намина пак…

	И потегли Дядо Мраз,
	и запя с юнашки глас.
P$
