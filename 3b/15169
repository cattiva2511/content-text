P>
	Нощта ми кратка е и няма край денят,
	към себе си жесток, аз моля за пощада
	и само в мъките намирам днес наслада.
	Отрекъл любовта, към нея търся път.

	Стремя се към добро, но злото ме напада,
	в желания горя, но смръзва ме страхът,
	реша да тръгна — и нозете се вдървят,
	от рая мрак струи и светлина — от ада.

	Навеки твой съм аз, но мой не съм, уви,
	плътта на воля е, но моят дух кърви,
	забравен все така сред мрака на зандана;

	жестоко състарен, безропотен и слаб.
	Ранен съм аз, ранен, с неизцелима рана
	от вечното дете — стрелеца гол и сляп.
P$
