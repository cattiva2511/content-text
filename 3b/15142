P>
	Такава мъка ме терзае
	по моя рицар с лиха страст
	и нека всеки тук да знае
	как още го обичам аз.
	И как се кая, че погина
	без отклик неговият зов,
	че не отметнах балдахина
	за нежни ласки и любов.

	Как искам като в сън наяве,
	щом пукне първата зора,
	да го завари на възглаве
	от мойте тръпнещи бедра.
	О, аз по-влюбена от Флора,
	не само своя страстен плам
	и своята душа, и взора —
	живота си ще му отдам.

	Ако, красавецо мой мили,
	останеш с мен, под моя власт,
	и до зори със сетни сили
	от устните ми пиеш сласт,
	не знам какво ли тук ще може
	да се сравни — о, миг блажен! —
	с насладата от брачно ложе,
	на моите прищевки в плен.
P$
