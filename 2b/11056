P>
	Странници.
	Странници.
	Странници.
	Всяка сутрин край мене сноват —
	таласъмени,
	сънени
	улици,
	като гущери в призрачен свят.

	Стенократи —
	завързани,
	строги —
	катинари, заключени в мрак.
	Натежали,
	оръфани
	облаци
	каканижат се — крак подир крак.

	Бели листи
	в моята
	памет —
	изоставени пощенски станции.
	Драсвам клечка —
	цигара
	на завет.
	Топлинката е смърт без гаранции.

	Хвърлям фаса,
	сърдечно
	прекашлям…
	Може би съм фатално обречен —
	в тази пепел
	гримирана,
	прашна —
	от живота да бъда изречен.

	Сякаш
	само стоя
	и се стичам,
	като сприхав старик в полумрака.
	Има толкова
	много
	сирачета —
	без баща и без майчина стряха.

	А навън
	вече цъфват
	кокичета.
	И роят се богатите хора.
	Времената
	не са
	за обичане.
	Времената са пълни с умора…

@@	/Из стихосбирката „Шепотът на града“, 1993 г./
P$
