P>
	По мъжки с живота, с нескрита охота — губя разум и сила.
	И не вярвам в сълзите ти, мила…
	Твърде скоро, твърде отскоро, окончателно спрях да говоря.
	И не говоря — за да не спорим!
	Това е то — орис — печален и в горест,
	залитнах по пътя към ада!
	Търсех пощада.
	Търсех награда —
	за онези безброй облаци сини,
	за онази изящна жертвена клада
	в нашия приказен рай,
	в нашите десетки съвместни години…
	В гнева си — заплюй ме,
	маскирана — викай,
	разкажи на всички — колко съм „Господин Никой“!
	И не плачи, скъпа!
	Лудост.
	Бях безпощаден.
	Бях до възнемога отдаден и по пътя не срещнах чудо,
	не затворих първата глава на безкрая,
	нито буркани с компот,
	и не изпрах нито една кирлива риза, както в казармата…
	Криза!
	Голташка кесия.
	Дори и в просия — ще остана спокоен.
	Ще си тръгна без ропот,
	ще си тръгна без похот —
	развенчан непокварен,
	изсърбал попарата.
	Хлопа черната сврака.
	Наздраве!
	Ето я — последна — гарата — сторена и непреодолима!
	Здрач капе над двама ни диво. За всеки — доза отрова.
	Живо — блесва слънце и грейва пъклен копнежът
	да диплим наесен чеиза, като сърдечни затишия…
	Как да опиша в тези каканижия
	онази лепкава киша, която ме нищи…
	Приклеквам по пътя бездомен,
	като куче, което отронва хрип и се бои да излае!
P$
