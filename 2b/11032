	{img:velimir_petrov_12.png}
	Експертният съвет, покриващ две трети от Региона, заседаваше вече втори казан ракия. Очертаваше се извънредно заседание — предвид особено добрия материал за третия казан.
	Експерт Мицко докладваше по религиозни въпроси, а именно: видял с очите си по БНТ, как Бонев и Стоичков пристигнали за сбора в един и същи мерцедес. Малко вероятно било да е по причина — икономии от гориво-смазочни материали, а и показателно било, че водач на мъпъсъто бил Камата.
	На това място Експерт Мицко направи пауза за ефект и докато заседателите гадаеха — какво му е религиозното на известния за всички средни телегледачи новинарски факт, отпи от актуалната за момента партида първак:
	— Това ме навежда на следната поредица от мисли: Щом нашите национали, познати като сравнително емоционално-невъздържани люде, показващи по всеки повод вирнат юмрук, подпрян в лакътната сгъвка и приканват към духане на супи, се возят в един и същи мерцедес и а-а, да се прегърнат и целунат, какво пречи да се създаде такъв климат и в религиозните висши среди. А именно: Дядо Максим и Дядо Пимен да се возят също в един и същ мерцедес и а-а, да се прегърнат и целунат… Като оставят вратите на мерцедеса отворени… за други преподобни, а именно: за двамата мюсюлмански водачи. Може при шофирането на возилото да се редуват… Да отидем и по-далече, а именно: ако мерцедесът не е показаната по вечерната емисия лимузина, а да речем — микробус, може да се оставят вратите му отворени и за духовните водачи на легитимните вероизповедания и секти. Какво мислите по така поставения от мене вариант за изход от верската криза?
	— Да, бе! — каза Експерт Мицко, — по този повод имам процедурно предложение! А именно: Фица Мустака е според реда си козарка и се пече, ама съвсем „нуди“, на поляната под ретранслатора. Разпъдила с гледката група летни стажанти от школата по изкуствата. УЖ свикнали на голо, като я видели готова за позиране, им се отщяло да се занимават повече с изкуство. — Злобничко заключи той. Явно имаше да разчиства някакви сметки с Фица Мустака. — Нашите хора са с по-закърняла чувствителност, няма ги тия глезотии на школниците по изкуствата. Като се връщах от поляната, срещнах групи мераклии за стриптийза, та правя процедурно предложение, за кратка почивка докато заредят третия казан, проведена на поляната под ретланслатора, да проверим на място фактите…
	Процедурата беше приета с пълен консенсус, само с едно немобилно, въздържало се дядо.

	* * *

	Материалът в третия казан възвря и се получи кворум. Експертният съвет възобнови работата си с дебатите по религиозните въпроси.

@@	Юли 1997 г.
