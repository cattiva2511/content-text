	Нарон, представител на ригелианската раса, беше четвърто поколение галактичен летописец.
	Той притежаваше две книги — голяма, съдържаща списък на многобройните разумни раси от всички галактики, и малка, в която внасяше само цивилизации, достигнали такава зрелост и майсторство, че могат да встъпят в Галактичната федерация.
	От голямата книга бяха зачертани онези раси, които поради различни причини са претърпели крушения: лошият шанс, биохимичните или биофизични несъвършенства, както и социалните несправедливости са си казали думата. Затова пък нито една от малката книга не беше заличена.
	Умореният и непредставимо възрастен Нарон вдигна очи към новодошлия пратеник.
	— Нарон! — възкликна пратеникът. — О, единствений и великий…
	— Давай без церемонии. Какво има?
	— Още една група от организми достигна зрелост.
	— Прекрасно, прекрасно. Сегашните бързо помъдряват, няма година без новаци. Кои са този път?
	Вестоносецът каза кода на галактиката и координатите на планетата.
	— Да — промърмори Нарон. — Знам го тоя свят.
	С равен почерк вписа името на планетата в първата книга и после във втората, по традиция използвайки онова наименование, което ползват повечето местни обитатели. Той написа: EARTH.
	— Тези млади създания поставиха рекорд — рече той. — Никой не е изминавал пътя от зараждането на разума до зрелостта толкова бързо. Надявам се, че не греша, нали?
	— Не, сър — рече вестоносецът.
	— Те са получили термоядрена енергия, нали?
	— Да, сър.
	— Това е главният критерий — Нарон се усмихна. — Скоро техните кораби ще започнат разузнаване на пространството и ще встъпят в контакт с Федерацията.
	— Работата е в това, Единствени великий — неохотно продължи вестоносецът, — че според наблюдателите те още не са проникнали в пространството.
	— Как така! — изуми се Нарон. — Как не са проникнали! Нямат дори космически градове?!
	— Все още не, сър.
	— Но след като имат термоядрена енергия, къде правят изпитанията и мирните взривове?
	— На своята планета, сър.
	Нарон изправи всичките си двайсет фута и прогърмя:
	— На своята планета ли?!
	После бавно извади стилоса и зачеркна последния запис в малката си книга. Такова нещо не се беше случвало, но Нарон беше много мъдър и можеше да предвиди неизбежното.
	— Тъпи магарета! — промърмори той.
