	{img:velimir_petrov_8.png}
	— Небето се стиснало, едно такози, само една оскъдица у него! — подхвана разговор Нашу Цецу, в първо лице единствено число, докато се изхлузваше от фургона.
	— Нито светлик, нито ръмтоли като хората, нито нищо!
	— И нищото му едно такози, само една оскъдица у него…
	— Нищо, нищо, ама бая нещо отмъкнаха… от нищото…
	— И още мъкнат!
	— К’во мъкнат? То няма к’во…
	— Няма, няма, ама на. Ако няма друго, бройката ще отмъкнат.
	— Ще видя тогази един нощен пазач…
	— Че и дневен!
	— Денонощен… и снощи цяла вечер.
	— Мераклии мно-о-го!
	Нашу Цецу и кьорцавата ограда взаимно се подпряха в не много стабилно отношение, досами пътя.
	— То и стабилността е в оскъдица.
	— Добре, че я подпирам тази стабилност.
	— Затова плащат, я.
	— Подпират финансово.
	— А` не съм подпрял, а` не са подпряли!
	— Бау! — каза Цецув Мечу, нещатната бройка помощник-пазач на Обекта, като обърна внимание към особата си.
	— Бау, я! — съгласи се Нашу Цецу и нежно отвинти един кърлеж от бузата му. — Когато ти… вадят кърлеж от едната буза, подложи си и другата, ясно ли е Цецув? — посвети го във вероучението той.
	— Дай да видим и раните! Затварят ли се?
	— Цецув, Цецув Мечу, дъртьо льо, как те бях отписал аз тебе…
	— Дъртьо бил, нам к’во, само с децата играел…
	— За нищо не ставал, не ръмжал, не лаел, не чувал, не виждал…
	— Само лапал, в тази оскъдица, пенция нямал.
	— Бил соцялно слаб…
	— Ами! Соцялно силен си ми ти!
	— Юнак си ми ти, Цецув, дърт юнак!
	— Пак се разтреперих, е на! Седмица мина, още не си намирам де мий душевния комфорт.
	— Душевен комфорт! След седем вълка на шест кучета и един Нашу Цецу с овцете на пол’вин селу, според реда си за месеца.
	— Според реда си за месеца и с пищова на унуката. Уж с капси, пък гърми като топ.
	— Гърми, гърми, да плаши саде дъртите овце.
	— От гърмела на вълците им се от’таря апетита.
	— Най-свирепото куче, на Мокрото, още виси на парцали по драките.
	— Не може да го прежали, човекът. И с право.
	— Ти уми очите на кучешката гилдия, дъртьо мой, Цецув Мечу!
	— Туй немски овчарки, туй каракачанки, туй нам к’ви си…
	— Поведе ги като някой войвода, като някой пълководец…
	— Като някой… е-е-ей, като нам ’къв… вожд!
	— Подвиха си опашките, недните му, изпонахапани…
	— Оставиха двама… на дар-перан разчепкани.
	— Цяла нощ вияха от яд и злоба…
	— Ще ми се мерят те с Цецув Мечу!
	— С войводата ми! Ами!
	— Ами, я! О-о-о!
	Цецув Мечу не беше свикнал на подобни хвалби, какво пък, времето е такова, трябва да си гледа работата. Затова го хранят — кочан царевица на ден. Другото — самоиздръжка. Засрами се, мушна смутено с муцуна стопанина си в прегъвката на коляното и прекоси пътя. Там клекна и вече от дистанция, впери в него верни очи.
	Нагоре по пътя, нейде из оскъдицата на светлика, нещо зажълтя и след малко отцеди една „Нива“ на ниска предавка и високи обороти. Хванал волана някак чиновнически, един хрисим чичка подмина Нашу Цецу, на около двадесетина метра несръчно спря и даде заден ход.
	— Ще пита нещо, не е тъдявашен.
	— Да пита, нали сме хора…
	Хрисимият се изравни с Нашу Цецу, засуети се нещо, от непохватност ли, що ли, смъкна другото стъкло и… от упор застреля кучето. Прибра грижливо огромния служебен пистолет и още по-хрисимо си замина.
	Нашу Цецу?… Нашу Цецу безпаметно пренесе Цецув Мечу на ръце до фургона, дълго и неразбиращо гледаше невиждащо в оскъдицата.
	— Защо, бе хора? Как може бе, в тази оскъдица, при тия вълци…
	— Вие хора ли сте, бе хора…

@@	Декември 1996 г.
