P>
	Тук, Слава Богу — няма фереджета!
	Макар да пее ходжата,
	по обед
	са пълни всички кафенета —
	с непредани мъже
	и дами похотливи.
	Развинтват своята фантазия сирашка,
	на пръв поглед — видимо щастливи…
	На чашка —
	интелигенти бистрят политика.
	И сочат с пръст шизофреника,
	кандидатирал се за депутат
	и таз година…
	На улицата — просякиня
	от благороден минувач
	петаче взима!
	Метачките стотинките премитат.
	Избягали от часовете
	ученици —
	в компютърните зали скитат…
	И слънцето изпира дъждовете!
	Решетките отточни — пак отмъкнати!
	Едно момиче снощи — в шахта счупи крак…
	Данъкоплатците,
	дълбоко бръкнати,
	се питат за пореден път:
	„Защо?“ и „Кой?“, и „Как?“.
	Затворените
	в топли канцеларии
	блюстители на право и култура —
	въртят в ленивите си мозъци
	варианти за поредната халтура…
	Медиците проклинат занаята.
	Учителите — ниската заплата.
	Наемните работници — наемника.
	А ел. техниците — приемника…
	С престъпници, крадци и рекетьори
	полицията —
	ден и нощ се бори!
	Нахалост!
	И седнали по български — мохамедани,
	прощават се с традициите —
	/в баирите/ —
	от лани…
	А на пазара:
	дивотия,
	гюрултия,
	зевзеци,
	зарзават,
	цветя,
	търговци,
	прекупвачи,
	романия,
	кючеци анадолски,
	нашенски хора…
	Отвред гъмжи от стока и сергии!
	/В пазарен ден е много живописно!/
	Отвред —
	народ,
	пари
	и шмекерии.
	И пенсионери по опашки виснат.
	Това е част от зрелищния град
	и от живота му — стандартно непонятен:
	поети български не се четат,
	почти не ходим на концерти и театър,
	на гости вкъщи — на познат…
	__ЖИВОТЪТ ВСЪЩНОСТ Е — ОБРАТЕН!__
	В действителност се връщаме — назад!
	Човеци сме — от дъжд на вятър…
	На кметската управа не й пука, доволни ли сме да живеем тук…
	А в тази земетръсна зона — чарк по чарк,
	аз чувствам как убива ме озона —
	съвсем професионално, методично, садистично!
	И все пак ще цитирам Кенет Кларк:
	Не гледам непременно с радост
	на бъдещето,
	но __ОПТИМИСТИЧНО__!

@@	/Из стихосбирката „Смарагди в пепелта“, 1998 г./
P$
