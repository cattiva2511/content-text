P>
D>
	На Ив…
D$

	Не знам къде, кога и как —
	разбрах, че някой ме обикна…
	Залитнал бях, преплитах крак,
	опитвах се със себе си да свикна.

	Но вече знам — това е Тя —
	това е образът й дожадуван —
	от плът и кръв, като съдба,
	насън — наяве пророкуван…

	Коя, каква — двуполюсна Мадона на мечтите…
	И треска нощна в утринта —
	жена,
	с на Богородица очите…

	Но свършва ли с това животът?
	Нима е щастие да си щастлив,
	щом всеки миг е точна нота
	и щом светът е тъй фалшив…

	Суетно е да вярвам в чудесата.
	Банално е да бъда вече влюбен.
	А може би, досущ като децата —
	в душата си откривам замък буден…

	Да бъде тази сребърна луна.
	И нека кучетата лаят — може!
	Това е неизбежната межда,
	в която чувствам, че Те има, Боже!
P$
