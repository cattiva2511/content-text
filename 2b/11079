P>
	Ако съм грешен, Господи, прости ми!
	Аз бях наказван и преди.
	Ако не бива да изричам твойто свято име,
	живота ми завинаги вземи!

	Не ме гори на тази жежка клада,
	че в своя път нагоре, към върха,
	сърцето и душата си отдадох
	на близки и любимата жена.

	Бъди до мен — опора или сянка.
	Бъди до мен — палач, зъл демон мой.
	Но никога не ми напомняй,
	че роб съм бил, че роб съм твой…

	И ако си Господ за мъжете като мене,
	и ако си Господ за човеците Един —
	не ме заставяй, Боже, на колене —
	да съм ти предан и покорен син!

	Амин!
P$
