P>
	С годините се научих да побеждавам в себе си
	и пороците,
	които не притежавам…
	Чужди вини ми висят на врата —
	някакви черни поличби.
	Заложник на странна съдба —
	чувствам се ничий.
	Смехотворно епизодичен,
	провинциално романтичен —
	мразя опеката варварска
	и гневя се на наглите нарциси,
	родени в смога на неграмотни облаци,
	с културата своя махленска.
	Обичам чистите нрави и помисли.
	Презирам сериозните комикси.
	Вероятно
	разбирам ориста да си жив — по инерция…
	В душата си нося смирение,
	но време не стига.
	Прокълваха ме врани и човки.
	И късметът — нокът трева — преди изцеление —
	свойски намига!
	Кому?
	Нима се превърнах в ширмовка?!
P$
