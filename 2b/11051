P>
	Аз нямам близък в този свят
							освен:
	жена,
		която припознавам;
	угрижен брат,
				когото съжалявам;
	и майка —
			стенеща и недоволна,
					намусена, сърдита, вечно болна…
	Това е целият ми капитал.
							Нима напразно съм живял!?
	Аз нямам нищо в този свят
							освен:
	квартирен ключ
				и папка бели листи;
	професия на пълен щат;
	наследниче,
			което ми е син;
	и образец на автобиография — един:

	Аз: Иванов, Валери Иванов
	Звание: Българин
	Достойнство: Космополит
	Особени белези: Петнист
	Състояние на духа: Тревожен
	Талант: Даровит
	Общо здравословно състояние: Белодробно
	Един порок /за досието/: Разсеян
	Най-голяма гордост: Трудолюбив
	Приблизителна възраст: Достатъчна
	Обществени контакти: Единак
	Етикеция и маниери: Щастлив
	Тежест и ценз: Магистър-филолог
	Брак: Пожелал
	Ярки изяви: Неудостояван
	Хляб имал ли е?: Не е гладен!
P$
