P>
D>
	На Иван Пейчев
D$

	Вече късно е,
	прекалено късно е
	за силни мъжки приятелства —
	моят кораб в небето отдавна отплава,
	странстващ рицар
	след нежно предателство,
	след неподозирано гнусно предателство —
	боен флагман, с разкъсан пряпорец.
	Рано е,
	съдбовно рано е
	за забвение или котва в морето —
	аз пътувам,
	пътувам,
	с кървяща рана,
	към мостика на мечтите,
	където
	всъщност никога не е късно или рано,
	никога не е било безвъзвратно късно
	и особено рано,
	ако всички гари и влакове са се сбъдвали,
	ако животът е ново прераждане,
	ако това за пръв път се случва…
	Всеки край е ново начало.
	Всяко начало — нов край.
	В края тъжен и не толкова,
	защото все пак ти си длъжен
	себе си поне веднъж да излъжеш,
	че не е прекалено късно,
	че не е обезателно късно
	и че никога не е особено рано
	да разбуниш вълните гигантски
	пред даляна на океана,
	и да превърнеш живота си в празник,
	в един безконечен оазис.
	Не е късно,
	не е късно, капитане —
	замислен, мълчалив и наскърбен от хората —
	да продължиш далечното плаване
	и да заживееш отново истински.
P$
