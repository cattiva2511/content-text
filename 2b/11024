	{img:velimir_petrov_4.png}
	Шареното прасе Цеко беше урсузесто прасе. От сукалче още проявяваше характер, да не кажем — инат. Цепеше се от колектива, гледаше някак мечтателно и не си съблюдаваше преките задължения да наддава на тегло. По това си приличаше с Цековица, а и когато припкаше след нея, ведно с адаша си — про-скубаното псе Цеко, много точно я имитираше.
	Ползваме „припкаше“ по инерция — язвителна дума от лексиката на съседите, но за непосветените — непонятна и дори абсурдна. За Цековица дълго можеше да се спори с кой крак именно куца, дали пък не и с двата едновременно и изобщо куца ли или е някакво друго природно явление. Походката и беше холерична, като всичко останало по нея, само че по-холерична от останалото. Та, по неведомите пътища Господни, шареното прасе Цеко беше усвоило тази походка.
	Цековица също беше урсузеста и не можеше да си позволи лукса, някакво си нестандартно прасе, макар и до някъде неин адаш, да я имитира. Само търсеше удобен и икономически изгоден случай, да се отърве от него…
	Удобният и изгоден случай се казваше Момата Калинка.
	Момата Калинка беше с най-голям стаж като мома в Региона. Дните на замомяването и се губят някъде по времето на Карибската криза, когато а-а, да стартира Третата война. Задържаха набора без да го ползват за прибиране на реколтата. Същият този набор, който изкара донаборната си подготовка при Момата Калинка. След това още много донаборници записа в актива си тя. Беше активистка. Първо в самодейността, като набра опит и стаж — и като професионалист. Дори и сега, след като нейните връстници излязоха от въоръжение, на въпроса: „Как си, как се чувстваш, Калинке?!“, застава мирно и отривисто отговаря: „Отлично! Като старо оръдие за обучение на млад кадър!“.
	За Момата Калинка може да се говори в цяла поредица „Арлекини“, за сега важното е, че доведе при Цековица две млади полицайчета, желаещи да закупят шареното прасе Цеко.
	Началникът на двете млади полицайчета (няма да споменаваме имена, чин, районно управление — по причини съставляващи служебна тайна, пряко рефлектираща върху сигурността на държавата) имаше две основни грижи: първата — че му предстоеше да организира и проведе рутинно занятие с отчитане на резултатите от превантивната дейност и сравнително високата за страната разкриваемост, завършващо със служебно парти или казано по старому — банкет; и втората — не по-малка грижа — наболяваше го злъчката. Постави задачата на младите си подчинени, да намерят основното меню за партито, обезателно прасе, но да не е голямо, с цел икономии за ведомството и най-важното — да е расло на месо, а не на сланина, според злъчката. Сякаш им беше дал за издирване словесния портрет на шареното прасе Цеко. На Момата Калинка (както сигурно вече се досещате, че полицайчетата бяха нейни кадри) не и оставаше нищо друго, освен да свърже липсващите звена, да затвори веригата и операцията да бъде отчетена като ювелирна.
	Историята беше осветлена до момента, когато двете млади полицайчета под ръководството и методичната помощ на Момата Калинка натовариха шареното прасе Цеко в един (прочул се по-късно) трабант; задържан преди години за доизясняване на обстоятелствата (никой не помнеше вече какви), но ползван от полицията по указание и непрекъснато…
	Информационното затъмнение, все по причини касаещи сигурността на държавата, компроментира за определен период историята с шареното прасе Цеко.
	Достоверен източник, пожелал анонимност съобщи, че в точка „Це“ (като „Център“ или „Цеко“) на шосе номер (не се чете) и досега стои охраняван въпросният трабант. Безспорно било доказано, че шареното прасе Цеко е изгризало чрез изяждане или изяло чрез изгризване осемдесет процента от предния калник, ляво, както и двадесет процента от капака на машинното отделение, като се е открил тайник с размери на тухла-четворка, отхапан отдолу, отпред ляво. Нямало начин да не е за наркотици…
	На което друг източник, още по-близък до съответните служби, също пожелал анонимност, отговорил: „Дръжки! Тайникът е специално изработен за захранване на алармата против кражба на мъпъсъто, за отделен акумулатор! Системата е с три екстри и е с десет долара по-скъпа от самия трабант. Така, че версията за точката «Це», която се вписвала в левия лъч на наркотрафика, пресичащ региона според вертикалния вектор, засега отпада!“.
	Впоследствие Момата Калинка даде пресконференция пред бабите в центъра.
	Стана например ясно, че шареното прасе Цеко се е държало в багажника недостойно. Свалило предпазните колани и въжета и е предприело редица неправомерни движения на територията на част от багажника. Другата част е била заета с бидони марково вино за служебно ползване.
	Следствие на което трабантът е започнал да се държи на пътното платно агресивно и е създавал страхови ситуации на водачите от насрещното платно.
	Тогава едното от младите полицайчета, по-отлявото, на което било поверено управлението на возилото, взело след кратко съвещание с колегата си решение, оказало се впоследствие правилно. А именно: да проведат тактическа операция, състояща се от спиране, разбира се на Подходящо място, неутрализиране на дей-ността на нарушителя чрез заколване и други такива, което е било и целта на занятието.
	Спирането било извършено в точката „Це“.
	При втората част обаче се получило известно запецване. Оказало се, че никой от тримата не е вещ за екзекутор. Всеки поотделно е присъствал при подобни акции, но само като помощен персонал и дегустатор. Докато са размишлявали по детайлите на изпълнението, са снели обекта на акцията от багажника и доста сносно са го приковали чрез завързване за предната броня. И в този момент, като светкавица е пробляснала гениалната идея: да се застреля шареното прасе Цеко с газов пистолет и докато е зашеметено, да източат кръвта му, чрез отвор в областта на вратните пържоли, а без кръв, знаем…
	На кого е хрумнала тази гениална идея, Момата Калинка не можа да определи, като не изключваше възможността и тя да е в дъното и. Също според нея, но ние не сме склонни да повярваме, двете млади полицайчета дълго се съвещавали кой от пистолетите им е газов и кой — боен.
	Така или иначе, изстрел или изстрели са били произведени. Когато дошла малко на себе си, Момата Калинка разбрала, че дължи това на шареното прасе Цеко, което доста упорито и давало първа помощ по системата зурла в уста, но без да ползва задължителния в случая стерилен обдихател.
	Двете млади полицайчета лежали безпомощни — неутрализирани от рекуштната мощ на надеждните газови пистолети. Дежурната аварийна група от цигани — елек-трончици, която познаваме от отмъкването на сателитната чиния, прикрепена към ретранслатора, вече била демонтирала защитната система против кражба, с трите екстри и се изнасяла с прибежки и припълзявалия от района. Само един твърде дълъг захранващ кабел още шумулкал из храстите на пистолетен изстрел разстояние…
	А шареното прасе Цеко? А сега, де! Как да мотивираме неговата реакция или каквото е там… Огледало с отнесен поглед обстановката, отчело неподвижната безпомощност на двете млади полицайчета, видяло че Момата Калинка не се нуждае по-вече от неговата първа помощ, не може да не е видяло ножа — готов за саморазправа с него самото и е взело най-правилното, според него решение. Не, че го оправдавам или оневинявам, действителността е сурова и жестока… Така или иначе, шареното прасе Цеко избрало пътя към свободата. С неговата невероятна припкаща, като на Цековица, походка, хукнало след циганите-елекрончици. Малко вероятно било да ги настигне и това именно укрепва вярата ни, че сега е живо и здраво и каквото е урсузесто, като нищо може да е оцеляло…

	След известен период от време, получихме служебно писмо от РДВР… /не се чете/ с което ни уведомяват за следното:
	Най-Внимателно са прочели изнесения материал „Шареното прасе Цеко“ в столичния печат, анализирали са го и за по-голяма прозрачност, за да не се допусне отново да се компрометира историята с гореспоменатото прасе, осветляват същата тази история по-нататък, а именно:
	Охраната от въпросния трабант била снета своевременно и след предварително оповестен търг, в законните срокове, бил отдаден на спечелилия търга фуражен научен институт, за изследване на съставките от които е произведен трабанта, по-специално каросерията му, предвид интереса, който представлява от страна на фуражозависимите угоителни животни, гризачи и други такива, в интерес на нуждите на клиента.
	Отчитането на дейността на… /не се чете/, завършващо със служебно парти /по старому банкет/, се отлага за неопределено време, предвид снижаване на показателите със случая с шареното прасе Цеко.
	На Момата Калинка е обърнато внимание за недостатъчна работа с младите кадри, в случая с двете млади полицайчета, но предвид пенсионната и възраст, мярката е смекчена.
	Що се отнася до самото шарено прасе Цеко, има постъпили множество сигнали, от различни региони на страната, че е било засечено подобно лице, с подобни тактико-технически данни, което се е представлявало за бърза пътна-медицинска помощ и наистина е оказвало такава, в случаите налагащи системата „зурла в уста“, но е използвало задължителния стерилен обдихател.
	Циганите-електрончици са възстановили алармата против кражба на МПСъта с трите екстри, но отричат да имат пръст в изчезването на бидоните марково вино за служебно ползване, тъй като професионалната им етика не позволявала забър-кването в друг бизнес.
	Също така си признаха, че именно те са освободили шареното прасе Цеко от бронята, по причини — пречки в демонтажа.
	Също така се уведомяват несведущшпе по въпроса, че в региона стоката се именува по името на стопанина. От тука: стопанинът — Цеко, стопанката му — Цековица, проскубаното псе — Цеко, шареното прасе — Цеко… и прочие цековщини…

@@	Юли 1997 г.
