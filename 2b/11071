P>
	По стръмния ръб на изкачването към върха,
	толкова обозрим
	и неосезаем,
	понякога умората си казва тежката дума…
	Сменят се правителства,
	развенчават се шампиони…
	по стръмния ръб към върха.
	И винаги има виновно,
	почти невменяемо,
	вдигане на гузни рамене,
	когато няколко глави се търкалят в прахта —
	по стръмния ръб към върха…
	И толкова е смешно,
	когато системите се сменят,
	с мотивацията да спрат лазенето —
	в името на летенето…
	И винаги стъпваме
	много внимателно и безотговорно
	по земята,
	когато изкачваме върха…
	Няма място за крахове,
	няма място за загуби,
	когато имаш за гръб Парките на съдбата,
	а за лице —
	резултатите от последните местни мажоритарни избори…
	Защото по трудния път към върха,
	няма непреодолими граници
	в бездната от съгрешили —
	с благословията на Сатаната — съзаклятници…
	Защото изкачването
	не е спорт за неопитни и аматьори…
	Всички останали са професионалисти —
	когато не става дума за почтеност и феърплей…
	По стръмния ръб към върха
	се спускам бавно…
	нагоре…
	за всеки случай.
P$
