	{img:velimir_petrov_27.png}
	Прозорецът държи на дистанция синьо-бялата зима и захлупеното и небе. Камината се е увлякла и разсъблича всичко наоколо. Изотдолу сънливото халище се прави лениво, че не вижда и не чува:
	— Искаш ли круша?
	— Искам круша!
	— Белена или небелена?
	— Искам Круша!
	Крушата с размер и форма на Попска круша, не е Попска круша; а си е добре гледана Зимна круша през февруари. Достигнала най-зрялата си зрялост, най-сладостната си сладост, нещо като трийсет годишна добре гледана булка…
	С тия заоблени рамене и талия… огромна сочна задница, е точно копие на тракийска оброчна керамична богиня на плодородието. Слънцето я е дарило с всички възможни нюанси на късната и топла есен: плътна, хроматична, тъмно-златна охра, топло обагрена в розово по интимните прегъвки и венерини хълмове; до кафяво и умбра в нежните бенки — нещо като кончов на тексаски ботуш, дълго и гальовно контактувал о разни хълбоци…
	Крушата се стопи в устата, остана вкусът на нещо кадифено, източно или нещо, някъде, с плаж и пръхкави красавици. Нещо много сладостно и с аромата на… трийсет, е хайде — трийсет и пет годишна, Добре гледана булка…
	— Да ги нямаме такива-онакива…
	— Какви такива-онакива?
	— Разни трийсет годишни, кадифени сладострастници…
	— Трийсет и пет годишна!
	— Тия пет, пък, откъде ги измисли?
	— Трийсет и пет годишна, Добре гледана булка!
	— Няма ли да ти приседне?
	— Нали има кафе!
	— Как го искаш?
	— С петдесет и пет годишна Много добре гледана булка!
	— Преди или след…
	— ВИНАГИ!
	Черният котак, като някоя росомаха, пори снега по диагонала на прозореца.

@@	Февруари 1994 г.
