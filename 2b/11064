P>
	Усилни години.
	Осакатени скотове.
	От оригиналност вече ми писна.
	И този строй ще прогние кокали…
	Съдбата ми зелева вкисна!
	Неизповедимо е мълчанието през зъби.
	Барутен погреб тлее като рана.
	И зейнали са стръмните ми зъбери.
	Животът пак е карта проиграна.
	И няма връщане назад.
	И утре — няма.
	Светът е повече от грешен.
	И няма рай.
	И няма ад.
	Човекът е трагично смешен.
	Сред толкова възпитани невежи — нямам сили,
	за правото си на озон — да споря.
	На хоризонта лилипути са се възцарили.
	И няма хора.
	Няма Хора…
	Навярно клупът ми е тайно хвърлен
	и онзи жлъчен кикот е за мен,
	щом този век — гротесково ощърбен —
	желае да ме види победен…
	Зъл гняв попарва смуглите ми бузи.
	Това не е поредният миманс.
	Погребах романтичните илюзии,
	но не изпадам в декаданс,
	за да просъществувам — сред убийства и разврат,
	защото знам,
	че някога отново ще се срещнем
	по онзи Лунен път, наричан още — Млечен,
	за да пребъде българският Голиат!
P$
