P>
	Животът се превърна в риск…
	Въртят ни като в денсинг-микс.
	Дори да си издигнеш обелиск,
	водите ще те отнесат на Стикс…
	Човекът може като вълк да вие
	и като червей по земята да пълзи.

	Нима и ти, и аз не сме удавници?
	Приличаме на тежководолаз,
	достигнал дъното — без акваланг и плавници…
	Какво остана още живо в нас?
	Човекът може като вълк да вие
	и като червей по земята да пълзи.

	Навярно тръпката на шлемовеец Хермес
	държи ни над водата като корков кораб,
	клатушкащ се пред дверите на Троя,
	с болезнено разкъсан епидермис…
	Човекът може като вълк да вие
	и като червей по земята да пълзи.

	Мирише на скорбяла и на тор.
	Май влязохме не в Троя, а в Содом…
	Натирихме жените си в Гомор.
	Страним от божия си дом…
	Човекът може като вълк да вие
	и като червей по земята да пълзи.

	Дотук ли ни докара Уудсток?
	Превзехме обетовани земи,
	а Че Гевара си остава пак пророк,
	щом „българин да се наричам“ ме боли…
	Човекът може като вълк да вие
	и като червей по земята да пълзи.
P$
