P>
	Навън е ураганен вятър.
	Едно безкрайно лутане сред полунощ.
	И с утрото вампирско по-нататък
	ще продължа да пия — още, още…
	Отдавна мъртвите не любят вече.
	Аз, като тях — на тлеене обречен —
	ще пофлиртувам с влъхвите в самотната ми стая,
	без даже с устни да докосна рая.

	Върни душата ми на Дявола,
	о, Боже — мой анатемосан враг!
	Аз знам, как татко се е давил
	на Мътница в настръхналия бряг.
	Завръщам се към твоето неизречено
	и стискам твърд пестник — за ресто…
	Ако животът ми на смърт ще е обречен,
	не ме търси за изкупленията си често!

	И болката в сърцето, несподавена,
	отдавна съм превърнал в рехък гроб.
	Душата ми — пачавра неощавена —
	отскоро е на страстите ми роб…
	От обещания и клетви ми се гади.
	Животът е фъшкия вкисната.
	Умираме по скелета и барикади —
	открай време сме така орисани!

	Низвергнатите — тук са преродени,
	копоите — раздават правосъдие!
	Иисусе, ти не си до мене
	и аз не искам вече милосърдие!
	И аз не искам да ми ближеш раните!
	Ще бъда, ако и тебе бъде!
	Братоубийство ври в казана на Балканите…
	А ти от своите миряни си прокуден.

@@	24 март 1999 г. — начало на войната в Косово…
P$
