P>
	В синевата на нощите
	невидими сенки чезнат през очите на моята трева,
	която невероятно проглежда,
	щом змей пролази съня ми…
	И се отпускам по гребена на мълчанието,
	потъвам в неутолими облаци,
	сякаш смерч опепелява душата ми.
	И пътувам,
	пътувам,
	пътувам —
	към залеза,
	като зарево на влюбени шепоти,
	зрънце щастие нося — капка сълза
	от корена на онова „лудо биле“ —
	за изцеление на непростимото…
	Греховен се стича в стремето си вятърът,
	узрял да прозре времетраенето на земетръса,
	сравним с риска да си жив
	в увертюрата на тлеенето.
	По това омагьосано нанагорнище
	се спускат покосени мечти и проклятия —
	мои вещици вкиснати,
	метреси и неприятели,
	мои противозачатъчни пориви,
	в които не вярвам
	и в които не търся спасение,
	оцелял с първото покълнало кокиче напролет.
	Колко зима съществува в жаркото лято.
	Буйно раснат моите стръкове —
	дни снощни и нощи гневливи —
	след битките с неустреляни недораслеци.
	Изричам хули несторени и сторвам вината си праведна,
	като еретик — неволно изсъскал, в името на безсмъртието:
	„Анатема, Господи!“…
P$
