P>
	Странно.
	Как странно животът се гърчи сред моите стаи душевни
	и с кикот съдбата се кълчи пред нощите с тебе безхлебни…
	Отивам си, мила, не бой се —
	почти сме си казали всичко…
	А щом ме изгубиш — преброй се —
	до себе си имаше „Нищо“!

	Странно.
	Как в треска сърцето тупти и как тягостно пантите скърцат.
	Отлитнаха птици сами към топлия юг, някак бързо…
	Разбирай — това е сълза,
	в която искри обичта ми,
	с която си тръгвам едва,
	в която се стича денят ни.

	Странно.
	Как нервно стеле се по мен с демонично кънтене небеса.
	Аз вече съм камък студен или просто — твоя жалка метреса!
	И не моля за къшей подслон в този дъжд — истерично дълбок…
	Като пурпурен облачен стон,
	ще потъна
	в необята наоколо.
P$
