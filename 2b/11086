P>
	Криволичих, докато сгреша попътното лутане.
	Извървях летни и зимни порои,
	като звяр хищен ръфах нощите,
	за да обладая умората;
	като нафора в грешната паст на праведника —
	глътка озон отпивах при пробуждане…
	Безпощадно и гибелно ваех сълзи
	пред очите на бездарни безличници —
	аутсайдери и неудачници,
	които ме презираха някак естествено
	и ми лепваха изкуствени прякори…
	И от суета разбивах светли блянове,
	ненабленувал се на щастие.
	Докоснах с устни небесното тайнство,
	в което никой няма приятели.
P$
