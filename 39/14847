P>
	От стария лазур с лавини златни — сняг,
	о, вечен звезден сняг — ти някога подири
	и взе за младата, но девствена все пак
	земя разкрехнати цветя — като потири:

	див гладиол, по-лек от лебед възгордян,
	и лавър, за души изгнани дар божествен,
	по-чист от пръста на архангел, пламнал в свян,
	изгарящия свян на всеки изгрев девствен,

	и хиацинт, и мирт като отблясък блед,
	и — сякаш женската уханна плът — богата
	зла роза: пищната Иродиада сред
	градини — в силна и лъчиста кръв облята.

	Ти бели стонове на лилии създал,
	виж как в морето от въздишки, сякаш пяна,
	през синия тамян на хоризонта вял
	въззели са се към луната разридана!

	Осанна с лютнята, в кадилен дим и мрак,
	Мадона сред лъчи, градината проболи!
	Да глъхне ехото в божествен полумрак
	с екстазни погледи, с блестящи ореоли!

	О, Майко, кърмеща с могъщата си гръд
	цветчета — бъдещи флакони, и цветята,
	огромните цветя с ухаещата Смърт:
	за слабия поет, изсмукан от съдбата!
P$
