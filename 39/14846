P>
	В зловонния тамян на болницата мръсна,
	висящ като завеса от скучна бяла скръб,
	щом отегченото разпятие му втръсна,
	умиращият трепна и му обърна гръб,

	повлече се — не ще съгрее гнило тяло,
	но слънцето да зърне, да долепи поне
	до топлото стъкло, от светлина преляло,
	стърчащи бели косми и сухи рамене.

	И с трескава уста, и за лазури жадна —
	тъй както в младините щастлива е могла
	да гълта девствена безценна плът! — нападна
	с лигавеща целувка златистите стъкла.

	Опиянен и жив! Забравил в миг кошмара:
	светено масло, капки, часовник, хрипкав стон,
	разбит креват… А вън и днес денят догаря
	над стрехите, опрели до кървав хоризонт;

	и вижда той: в река от пурпур и ухания
	от лебеди по-дивни галери златни спят,
	люлеят диви и съкровищни сияния
	и натежава бавно от спомени сънят.

	И тъй, покъртен от бездушните, от тия,
	които все се валят сред щастие — о, те
	засищат свойта сласт и в свойта мръсотия
	кърмачката въвличат, с невинното дете! —

	побягвам — с кръста си примамват ме стъклата:
	отблъснал с яко рамо живота, низостта,
	в тях, с вечната роса облени и в позлата
	от девствената утрин на Безконечността,

	се виждам Ангел чист! И гина, и със стона —
	в прозорците изкуство и тайнство да трепти! —
	възраждам се, лети мечтата ми с корона
	към небеса предишни с цъфтящи красоти.

	Ала уви! Светът е господар: с кошмара
	ме отвращава в моя подслон — един абсурд! —
	и мръсният бълвоч на Глупостта ме кара
	носа си да запушвам пред чистия лазур.

	О, как ли, щом от гняв душата ми трепери,
	как да строша кристала с чудовищна пета,
	за да побягна сам с крилете си безпери
	и с онзи риск — да падам без край, във вечността?
P$
