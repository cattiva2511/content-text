P>
	Вървях, юмруци свил в джобовете съдрани,
	с палто — за вехтошаря отдавна идеал —
	под свода скитах, Музо, до късно — твой васал;
	с какви мечти — ехей! — бе пълна любовта ни.

	С една огромна дупка на гащите отзад.
	Занесен Палечко, започнал да подскача
	след рими. „Звездната кола“ бе кръчма в здрача —
	от ярките прозорци струеше шушнещ хлад.

	Седях край пътя сам под фантастично синьо
	небе и слушах как, по-силна и от вино,
	росата ситна стине по моето лице;

	и ронех рими аз, дордето мрак се спуща:
	подръпвах връзките на старите обуща,
	коляно като лира притиснал до сърце!
P$
