>

	Ефрейтор Керът от Анкх-Морпоркската Градска Стража (Нощна) се настани удобно, както вече беше навлякъл нощната си риза, взе молива, засмука края му за миг, след което написа:
C>
	Най-скъпи ми Мамо и Тате,
	Е, ето още нещо, дето да се Запише в книгите, защото ме произведоха Ефрейтор!! Това ще рече още по Пет Долара месечно отгоре, плюс, че имам и ново палто, с две нашивки отгоре. И нова медна значка! Страхотна отговорност е! Това, всичкото е понеже имаме нови попълнения, защото Патрицият, за който, както вече съм имал честта да ви информирам, че е управникът на града, се съгласи, че Стражата трябва да отразява етническия състав на Града…
C$
	Керът поспря за миг и се вгледа през малкия прашен прозорец на спалнята към слънчевата светлина, която в ранната вечер се приплъзваше над реката. После отново се надвеси над хартията.
C>
	… което, Всъщност много не разбирам, но сигурно има нещо общо с Козметичната Фабрика на джуджето Грабпот Тандъргаст. Освен това, Капитан Ваймс, за когото често Ви пиша, напуска Стражата, защото се жени и ще Става Изискан Джентълмен, и, сигурен съм, че всички му желаем Всичко Най-хубаво, той ме научи на Всичко, Дето Го Знам, с изключение на, нещата, дето сам се научих на тях. Събираме се, та да му купим Подарък за Изненада, мислех си за един от онези Часовници, дето няма нужда за тях от някакви демони, че да вървят, и можем да изпишем на гърба му нещо като: „Да те държи на Стража от, Старите ти Другари в Нощната Стража“, това е Каламбур или Игра на Думи. Не знаем кой ще е новият Капитан, Сержант Колън казва, че ще си подаде Оставката, ако направят онзи, Ефр. Нобс…
C$
	Керът отново се загледа през прозореца. Голямото му честно чело се набръчка от усилието, докато се опитваше да измисли нещо положително, което да каже за Ефрейтор Нобс.
C>
	… на когото по му подхожда сегашното му Положение, ама аз съм отскоро в Стражата. Така че, ще трябва само да изчакаме и да видим…
C$


	Всичко, както повечето неща, започна със смърт. И погребение в една пролетна утрин с мъгла, толкова плътна над земята, че се изля в гроба и ковчегът беше положен върху облак.
	Един малък, сивкав помияр, дал приют на толкова разнообразни кучешки болести, че бе като обгърнат в облак от прах, наблюдаваше равнодушно от купчината пръст.
	Множество възрастни жени, роднини на покойника, плакаха. Но Едуард д’Ийт не заплака. Поради три причини. Той беше най-големият син, трийсет и седмият Лорд д’Ийт, а за един д’Ийт беше Немислимо да заплаче; беше — е, вярно, още с нова-новеничка диплома, — Убиец, а Убийците не плачат при вида на смъртта, иначе никога няма да спрат; а беше и ядосан. Всъщност, беше бесен от ярост.
	Бесен, че му се наложи да вземе пари на заем за това погребение. Бесен на времето, на обикновеното гробище, на това, че фоновият шум на града не се промени ни най-малко, дори и при случай като този. Бесен на историята. Изобщо не беше планирано да се случи така.
	Не трябваше да бъде така.
	Вгледа се през реката към мрачния силует на Двореца и гневът му сякаш се изкриви в обектив.
	Изпратиха Едуард в Гилдията на Убийците, защото там беше най-доброто училище за онези, чието социално положение е доста по-високо от интелигентността им. Ако го бяха изучили за Глупак, той щеше да измисли сатира и да разправя опасни вицове за Патриция. Ако го бяха обучили за Крадец*, той щеше да се намъкне в Двореца и да открадне нещо много ценно от Патриция.
	[* Но никой благородник не би си и помислил да го обучават за Крадец.]
	Тъй или иначе… изпратиха го при Убийците…
	Същия този следобед той продаде каквото беше останало от именията на рода д’Ийт и отново се записа в училището на Гилдията.
	За следдипломна квалификация.
	Завърши с отличие — първият в историята на Гилдията, който го постигна. По-старшите от него го описваха като човек, който да се държи под око, и понеже имаше нещо у него, което караше дори Убийците да се чувстват неловко — за предпочитане от разстояние.


	В гробището самотният гробар запълни дупката, която бе последното убежище на д’Ийт старши.
	Усети, че нещо като мисли минават през главата му. Звучаха горе-долу така:
	„Някакъв шанс за кокал? О, не, не, моля за извинение, това беше проява на лош вкус, забрави, че го казах. Имаш си сандвичи с говеждо в т’ва, как му се викаше, там де, кутията с обяда, все пак. Защо да не дадеш един на онова сладичко кученце, ей там?“
	Мъжът се облегна на лопатата си и се огледа.
	Сивият помияр го наблюдаваше настойчиво.
	Каза му:
	— Бау?


	На Едуард д’Ийт му трябваха пет месеца, докато открие каквото търсеше. Търсенето беше възпрепятствано от факта, че той не знаеше какво търси, само дето знаеше, че ще го познае, като го намери. Едуард страстно вярваше в Съдбата. Хора като него често са такива.
	Библиотеката на Гилдията беше една от най-големите в града. В определени специализирани области тя си беше най-голямата. Тези области се отнасяха главно до печалната краткост на човешкия живот и до начините за причиняването й.
	Едуард прекарваше доста време там, често пъти най-горе на някоя стълба, често потънал в прахоляк.
	Той изчете всеки известен труд върху въоръжението. Не знаеше какво търси и затова го намери в една бележка в полето на иначе някакъв много тъп и неточен трактат върху балистиката на арбалетите. Преписа си го. Внимателно.
	Едуард прекарваше много време и сред историческите книги. Гилдията на Убийците беше асоциация на господа с потомствено добро възпитание, а подобни хора разглеждат цялата записана история като един вид счетоводна книга. В библиотеката на Гилдията имаше страхотно много книги, както и цяла галерия с портрети на крале и кралици,* и Едуард д’Ийт опозна аристократичните им лица по-добре от своето. Той прекарваше обедната си почивка там.
	[* Често пъти с дискретни табелки под тях, които скромно отбелязваха името на човека, който ги е убил. Това беше портретната галерия на Убийците в края на краищата.]
	По-късно твърдяха, че точно тогава попаднал под лошо влияние. Но тайната в историята около Едуард д’Ийт беше, че той изобщо не бе попаднал под никакво външно влияние, освен ако не се броят онези мъртви крале. Той просто попадна под влияние на самия себе си.
	Точно тук хората бъркат. Индивидите по природа не са пълноправни членове на човешката раса, освен биологически. Те имат нужда да бъдат блъскани насам-натам от Брауновото движение на обществото, а то е механизъм, чрез който човешките същества непрекъснато си напомнят едни на други, че са… ами… човешки същества. Освен това той се въртеше в спирала навътре, както обикновено става в такива случаи.
	Не че имаше някакъв план. Той просто се оттегли, както правят хората, ако са подложени на някаква атака, на едно по-защитено място, т.е. в миналото. И тогава се случи нещо, което оказа върху Едуард същия ефект, както ако изследовател на древни влечуги открие в шадраванчето си плезиозавър.
	Беше излязъл, примигвайки на слънчевата светлина, през един горещ следобед, след цял ден прекаран в компанията на отминало величие, и видя лицето на миналото, което вървеше и кимаше дружелюбно на хората.
	Не можа да се овладее. Рече му:
	— Ей, ти! Ти к-кой си?
	Миналото отвърна:
	— Ефрейтор Керът, сър. Нощна Стража. Господин д’Ийт, нали така? Мога ли да Ви помогна с нещо?
	— Какво? Не! Не. Гледай си р-работата!
	Миналото кимна и му се усмихна, после отмина нататък, към бъдещето.


	Керът престана да съзерцава стената.
C>
	Похарчих три долара за една кутия с иконограф, която представлява нещо с кафеникава вътрешност, дето рисува снимки на разни нешта, това е Писъкът днес. Прилагам снимки на стаята ми и на приятелите ми от Стражата; Ноби е онзи, който прави Хумористичния Жест, но той е Нешлифован Диамант и добра душа дълбоко в себе си.
C$
	Той отново спря. Керът пишеше вкъщи най-малко по веднъж на седмицата. Джуджетата по принцип правеха така. Беше висок два метра, но го отгледаха като джудже, а по-нататък продължиха като човек. Литературният труд не му се отдаваше с лекота, но той упорстваше.
	„Времето“ — пишеше той, много бавно и внимателно — „продължава да е Много Горещо…“


	Едуард не можеше да повярва. Провери записките. Провери повторно. Зададе въпроси и понеже бяха съвсем невинни, хората му отговаряха. А накрая отиде на почивка в планините Рамтоп, където внимателното разпитване го отведе в мините на джуджетата около Копърхед, а оттам на една иначе невзрачна поляна насред букова гора, където само след няколко минути търпеливо копане изрови следите от въглени.
	Прекара целия ден там. Когато свърши, поставяйки внимателно слегнатите изгнили листа обратно на мястото им, докато слънцето залязваше, той беше съвсем сигурен.
	Анкх-Морпорк отново имаше крал.
	И това беше правилно. И именно съдбата беше направила така, че Едуард да научи точно когато беше измислил своя План. И беше съвсем прав, че това е Съдба, и че градът ще бъде Спасен от позорното си настояще посредством величественото си минало. Той имаше и Средствата, имаше и Целта. И т.н… Едуард често мислеше така.
	Той можеше да мисли в курсив. Такива хора се нуждаят от надзор.
	За предпочитане от безопасно разстояние.


C>
	Заинтригува ме писмото ви, дето ми пишете, че някакви хора идвали да питат за мен, това е Удивително, от няма и Пет Минути съм тук и ето ме вече Известен.
	Много се радвам да чуя за отварянето на Шахта №7. Искам да Ви Кажа обаче, че въпреки че тук съм много щастлив, ми липсва Доброто Старо Време, когато си бях у Дома. Понякога, в почивните дни, отивам да поседя в Мазето и си удрям главата с дръжката на брадвата, но Не е Същото.
	Надявам се, че сте в добро здраве, С обич,
@	Ваш любящ син, осиновен, Керът.
C$
	Той сгъна писмото, пъхна иконографиите, залепи го с капка восък от свещта, затисната с палец, за да хване, и го пъхна в джоба на панталона си. Пощата на джуджетата до планините Рамтоп беше много надеждна. Все повече и повече джуджета идваха, за да работят в града, и тъй като джуджетата са много добросъвестни, много от тях изпращаха пари вкъщи. Това правеше пощата на джуджетата почти най-сигурното нещо на земята, понеже пратките им строго се охраняваха. Джуджетата са много привързани към златото. Който и да е разбойник по пътя, ако кажеше: „Парите или живота“, по-добре да си вземеше и сгъваемо столче, храна за обяд и нещо за четене, докато свърши дебатът по поставения от него въпрос.
	После Керът си изми лицето, надяна кожената си риза, панталони и метална ризница, закопча нагръдника и с шлем под мишница излезе бодро навън, готов да посрещне всичко, което бъдещето му донесе.


	Тази стая беше някъде другаде.
	Мизерна стая — мазилката по стените се ронеше, а таваните бяха хлътнали навътре също като дюшека под някой дебеланко. И изглеждаше още по-препълнена от мебелите.
	Бяха стари хубави мебели, но не им беше тук мястото. Те принадлежаха на високи кънтящи зали. Тук обаче бяха претъпкани. Имаше тъмни дъбови столове. Имаше дълги бюфети. Имаше дори чифт доспехи. Нямаше място дори и за около половин дузината хора, които седяха около огромната маса. Нямаше място дори и за масата.
	Часовник тиктакаше в сенките.
	Тежките кадифени завеси бяха спуснати, макар че на небето имаше все още изобилие от слънчева светлина. Въздухът беше задушен, както поради горещия ден, така и от свещите в магическия фенер.
	Единственото осветление идваше от екрана, който в този момент изобразяваше чудесен профил на Ефрейтор Керът Айрънфаундърсън.
	Малката, но много подбрана публика го наблюдаваше с внимателно изпразненото изражение на хора, които са полуубедени, че на техния домакин не му достигат няколко карти до каре, но се примиряват, тъй като току-що са изяли манджата и би било грубо да си тръгнат веднага.
	— Е? — рече един от тях. — Мисля, че го видях да върви из града. И какво от това? Той е просто един страж, Едуард.
	— Естествено. Жизненоважно е да е такъв. Скромно място в живота. Всичко отговаря на класическия м-модел. — Едуард д’Ийт направи знак. Чу се щракване, щом пъхнаха още един стъклен диапозитив. — Този не е рисуван на ж-живо. Крал П-парагор. Взет е от една стара к-картина. Това — щрак! — е Крал Велтрик III. От друг п-портрет. Това е Кралица Алгина IV… забелязвате ли линията на брадичката? Това — щрак! — е монета от седем п-пени от времето на Уебълторп Безсъзнателния, забележете отново подробностите в брадичката и общата костна структура, а това — щрак! — е… обърната наопаки картина на ваза с цветя. Делфиниуми, струва ми се. Това пък защо е?
	— Ъ, съжалявам, господин Едуард, бяха ми останали няколко стъклени плочи, а демоните не бяха изморени, та…
	— Следващия диапозитив, моля. След което можеш да ни оставиш.
	— Да, господин Едуард.
	— Докладвай на д-дежурния палач.
	— Да, господин Едуард.
	Щрак!
	— А това е много добра — браво, Бл-енкин, — картина на бюста на Кралица Коанна.
	— Благодаря Ви, господин Едуард.
	— Малко повече от лицето й, обаче, щеше да ни даде възможност да се уверим в приликата. Това е достатъчно, струва ми се. Можеш да си вървиш, Бл-енкин.
	— Да, господин Едуард.
	— Малко орязване в ушите, стр-рува ми се.
	— Да, господин Едуард.
	Прислужникът почтително затвори вратата след себе си, след което слезе в кухнята, като тъжно клатеше глава. Фамилията д’Ийт от години не беше в състояние да си позволи семеен палач. Заради момчето той трябваше да направи каквото може с кухненския нож.
	Посетителите изчакаха домакина да заговори, но той май изобщо нямаше намерение да го прави, макар че понякога беше трудно да предвидиш Едуард. Когато се развълнуваше, страдаше не толкова от говорен дефект, колкото от неподходящо подбрани паузи, сякаш мозъкът му временно задържаше устата.
	Най-после някой от публиката каза:
	— Много добре. Е, и какво искаш да кажеш?
	— Видяхте приликата. Не е ли оч-евидно?
	— О, хайде пък сега…
	Едуард д’Ийт придърпа една кожена чанта към себе си и се зае да отвързва каишките.
	— Но, но момчето е било осиновено от джуджетата. Те са го намерили като бебе в горите на Планините Рамтоп. Имало е г-орящи карети, трупове, такива ми ти неща. Разбойническо нападение, очевидно. Джуджетата са намерили сабя сред останките. Тя сега е у него. Много стара сабя. И винаги е наточена.
	— Е, и? Светът е пълен със стари саби. И точила.
	— Тази е била скрита много добре в една от каретите. Странно. Човек би очаквал тя да е готова да я предадат, нали така? Да я използват? В р-азбойничска страна? А после момчето пораства и, и… Съдбата… отрежда той и сабята му да дойдат в Анкх-Морпорк, където понастоящем е страж в Нощната Стража. Не мога да повярвам!
	— Това все още не е…
	Едуард вдигна ръка за един миг, след което извади някакъв пакет от чантата.
	— Направих внимателни пр-оучвания, да ви кажа, и успях да открия мястото, където е станало нападението. Най-старателно претърсване на земята разкри стари пирони от карета, няколко медни монети и, в малко въглища… това.
	Те протегнаха вратове да видят.
	— Прилича на пръстен.
	— Да. Това е, това е, той е об-езцветен отгоре, разбира се, иначе някой би го забелязал. Вероятно е бил скрит в някоя карета. Поръчах да го почистят от-части. Можете просто да прочетете посвещението. Е, тук имаме илю-стриран инвентар от кралската съкровищница на Анкх, направен през година АМ 907, по времето на управлението на Крал Тирил. Бих ли могъл, ако обичате, бих ли могъл да обърна вн-иманието ви на малкия сватбен пръстен на долния ляв ъгъл на страницата? Ще видите, че художникът като че ли за наше улеснение е изписал посвещението.
	На всички им трябваха по няколко минути, за да го разгледат. По природа си бяха подозрителни. Всички те бяха потомци на хора, за които подозрението и параноята са били водещи характеристики на оцеляването.
	Защото всички те бяха аристократи. Нямаше нито един сред тях, който да не знае името на пра-пра-пра-дядо си и от каква срамна болест е умрял.
	Току-що бяха изяли едно не толкова добро блюдо, което обаче включваше някакви стари и ценни вина. Дойдоха, защото всички познаваха бащата на Едуард, а и д’Ийт бяха прекрасно старо семейство, па макар и много обедняло сега.
	— Така че виждате — гордо каза Едуард, — доказателството е неоспоримо. Ние имаме крал!
	Слушателите му се опитаха да не се споглеждат.
	— Мислех си, че ще се з-арадвате.
	Най-сетне, Лорд Раст изрече негласния консенсус. В тези истински сини очи нямаше място за съжаление, което не беше качество за оцеляване, но понякога можеше да се рискува с мъничко любезност.
	— Едуард, последният крал на Анкх-Морпорк е умрял преди много векове.
	— Екзекутиран от изм-енници!
	— Дори и да може все още да се намери наследник, кралската му кръв ще е съвсем размита досега, не мислиш ли?
	— Кралската к-ръв не може да се размие!
	Ах, помисли си Лорд Раст. Значи такъв бил той. Младият Едуард си мисли, че допирът до краля може да лекува скрофулоза, сякаш царствеността е еквивалентът на серен мехлем. Младият Едуард си мисли, че никое езеро от кръв не е толкова голямо, че да не го прегазиш, за да сложиш праведния крал на трона, и че никое дело не е твърде низко в защита на короната. Романтик, наистина.
	Лорд Раст не беше романтик. Родът му добре се беше нагодил към Анкх-Морпоркските пост монархически векове чрез покупки, продажби, рентиране и създаване на контакти и правене на това, което аристократите винаги са правили, което ще рече приспособяване и оцеляване.
	— Е, може би — отстъпи той с мек тон, сякаш придумва някого да слезе от перваза, — но трябва да се запитаме: дали точно в този момент се налага Анкх-Морпорк да има крал?
	Едуард сякаш видя изведнъж луд пред себе си.
	— Дали се нуждае? Дали се нуждае? Докато добрият ни град чезне под петата на тир-анина?
	— О! Говориш за Ветинари.
	— Не виждате ли какво е причинил той на този град?
	— Той наистина е много неприятен, новоиздигнал се човечец — отбеляза Лейди Селачии, — но не бих казала, че в действителност тероризира много-много. Поне не направо.
	— Трябва да му се признае — вметна Виконт Скейтър, — че градът функционира. Повече или по-малко. Братства и други ми ти измишльотини.
	— Улиците са по-безопасни, отколкото бяха по времето на Лудия Лорд Снапкейс — каза Лейди Селачии.
	— По-б-езопасни? Ветинари основа Гилдията на Крадците! — изкрещя Едуард.
	— Да, да, разбира се, много осъдително, определено. От друга страна, една скромна годишна такса и човек си върви в безопасност…
	— Той винаги твърди — рече Лорд Раст, — че ако ще има престъпност, нека поне да е организирана престъпност.
	— На мен ми се струва — добави Виконт Скейтър, — че всички момчета по Гилдиите се примиряват с него, защото с който и да е друг на негово място ще е по-зле, а, не е ли така? Със сигурност сме имали и някои… трудни за справяне. Някой да си спомня Погубващия Лорд Уайндър?
	— Умопобъркания Лорд Хармони — обади се Лорд Монфлатърс.
	— Смеещият се Лорд Скапула — напомни Лейди Селачии. — Човек с много особено чувство за хумор.
	— Обърнете внимание, Ветинари… има нещо не съвсем… — започна Лорд Раст.
	— Знам какво имаш предвид — рече Лорд Скейтър. — Не ми харесва, че той винаги знае какво си мислиш, още преди да ти хрумне.
	— Всички знаят, че Убийците са определили _неговата_ такса на един милион долара — каза Лейди Селачии. — Толкова ще струва той да бъде убит.
	— Човек не може да си помисли — каза Лорд Раст, — че ще струва доста повече, за да си сигурен, че той ще си остане мъртъв.
	— О богове! Какво стана с гордостта? Какво стана с честта?
	Те направо подскочиха, когато последният Лорд д’Ийт се изстреля от стола.
	— Чуйте се! Моля ви! Погледнете се. Има ли човек сред вас, който да не е видял фамилното си име деградирало след епохата на кралете? Не можете ли да си спомните какви мъже са били предците ви? — Той бързо заобиколи зад масата, така че те трябваше да се обърнат, за да го виждат. Вдигна заплашително пръст. — Вие, Лорд Раст! Прадядо ви станал Барон, след като с едната си ръка убил трийсет и седем клачианци, въоръжен единствено и само с игла, не е ли така?
	— Да, но…
	— Вие, сър… Лорд Монфлатърс! Първият Херцог водил шестстотин мъже към величествената и епична победа в Битката при Куирм! Това нищо ли не означава? Ами вие, Лорд Вентурий, а вие, Сър Джордж… да си седите в Анкх в старите си домове, със старите си имена и старите си пари, докато Гилдиите — Гилдии! Измет от търговци и търгаши! — Гилдиите, казвам ви, имат глас в упр-авлението на града!
	С две крачки той стигна до една лавица с книги и хвърли огромна, подвързана в кожа книга върху масата, където тя бутна чашата на Лорд Раст.
	— „Аристокрацията“ на Туърп — извика той. — Всички ние имаме страници там! Тя ни принадлежи. Но този човек ви е хипнотизирал! Уверявам ви, че е от плът и кръв, обикновен простосмъртен! Никой не смее да го отстрани, защото всички си мислят, че това донякъде ще влоши собственото им положение! О, богове!
	Публиката му изглеждаше умърлушена. Всичко това беше вярно, разбира се… ако го погледнеш така. И не звучеше по-добре от устата на един ококорен, нахакан младеж.
	— Да, да, добрите стари времена. Извисяващи се кули и вимпели, рицарство и такива ми ти неща — рече Виконт Скейтър. — Дами с островърхи шапки. Момчета в ризници, дет’се удрят едно друго и какво ли не. Но, как да ви кажа, трябва да вървим в крак с времето…
	— Златно време е било — каза Едуард.
	„Божичко!“ — помисли си Лорд Раст. — „Ама той наистина го вярва.“
	— Виж какво, скъпо момче — обади се Лейди Селачии, — няколко случайни прилики и някаква скъпоценност — това всъщност не е кой знае колко, нали така?
	— Моята дойка ми разказваше — рече Виконт Скейтър, — че един истински крал можел да измъкне сабя от камък.
	— Ха, да бе, и да лекува пърхот — прихна Лорд Раст. — Това е само легенда. Не е истина. Както и да е, тази история винаги малко ме е озадачавала. Какво му е толкова трудното да измъкнеш сабя от камък? Същинската работа вече е била извършена. По-добре да се напънеш и да откриеш човека, дето първо я е пъхнал в камъка, а?
	Разнесе се един вид облекчен смях. Това си спомняше Едуард. Всичко приключи със смях. Не точно насочен срещу него, но той беше от онези хора, които винаги приемат смеха лично.
	Десет минути по-късно Едуард д’Ийт беше сам.
	Толкова бяха _мили._ Да сме се движели в крак с времето! Беше очаквал повече от тях. Доста повече. Беше се осмелил да се надява, че те ще се вдъхновят от примера му. Беше си се представял начело на армия…
	Бленкин влезе с почтителна стъпка.
	— Изпратих ги всичките, господин Едуард.
	— Благодаря ти, Бленкин. Можеш да вдигаш масата.
	— Да, господин Едуард.
	— Какво е станало с честта, Бленкин?
	— Н’ам, сър. Не е у мен.
	— Не щяха дори да чуят.
	— Не, сър.
	— Не щяха дори да ч-уят.
	Едуард седеше до замиращия огън, отворил в скута си едно копие на „Анкх-Морпоркската Приемственость“ на Тайбайтър с подгънати страници. Мъртви крале и кралици го гледаха укорно.
	И всичко можеше да свърши дотук. Всъщност, то свърши дотук в цял един милион вселени. Едуард д’Ийт остаря и обсебеността му се превърна в един вид книголюбска лудост на ръкавиците с изрязани пръсти и разнообразието от домашни пантофи. И стана експерт по кралските въпроси, макар че така или иначе никой никога не научи това, защото той рядко напускаше стаята си. Ефрейтор Керът стана Сержант Керът и след време умря в униформа на седемдесетгодишна възраст в невероятна злополука, в която бе замесен някакъв си мравояд.
	В цял един милион вселени Волнонаемни Полицаи Къди и Детритус не изпаднаха през дупката. В цял един милион вселени Ваймс не откри цевите. (В една странна, но теоретично възможна вселена Наблюдателницата бе редекорирана в пастелни тонове от капризен вихър, който оправи резето на вратата и донагласи това-онова наоколо.) В цял един милион вселени Стражата се провали.
	В цял един милион вселени това беше много кратка книга.
	Едуард се унесе с книгата в скута си и сънува. Сънува величествена битка. „Величествена“ беше още една важна дума в личния му речник, също като „чест“.
	Щом изменниците и безчестните хора не искаха да прозрат истината, тогава той, Едуард д’Ийт, щеше да е пръстът на Съдбата.
	Проблемът със Съдбата естествено е, че много често не внимава къде си пъха пръста.


	Капитан Сам Ваймс от Анкх-Морпоркската Градска Стража (Нощна) седеше във ветровитото предверие на Патрицианската зала за аудиенции, облечен в най-добрата си пелерина, с излъскана броня и с шлем в скута.
	Гледаше дървено в стената.
	Трябваше да е щастлив, мислеше си той. И беше. Донякъде. Определено. Щастлив като едното нищо.
	След броени дни се женеше.
	Щеше да престане да е страж.
	Щеше да стане рентиер.
	Той си свали медната значка и разсеяно я отри в крайчето на пелерината си. После я вдигна така, че светлината се отрази от покритата с патина повърхност. Понякога се беше чудил на колко ли други стражи е принадлежала преди него.
	Е, сега щеше да принадлежи на някой след него.
	Това е Анкх-Морпорк, „Градь на Хиляда Изненади“ (съгласно пътеводителя на Гилдията на Търговците). Какво повече трябва да се каже? Едно обширно място, дом на цял милион хора, най-големият от градовете в Света на Диска, разположен по двата бряга на река Анкх.
	А посетителите се чудят: как може да съществува такъв голям град? Кое го кара да крета? Щом реката му можеш да я сдъвчеш, откъде тогава идва водата за пиене? Какво всъщност е в основата на гражданската му икономика? Как така, противно на всяка вероятност, той работи?
	Всъщност посетителите не казват често това. Обикновено те казват неща като: „Накъде е, така де, онова… ъъ… знаете, младите дами, нали?“
	Но ако си напънеха мозъците малко, това щяха да си помислят.


	Патрицият на Анкх-Морпорк се облегна на неудобния си стол с внезапната широка усмивка на някой много зает човек, който в края на претоварения си ден изведнъж е видял в програмата си бележка: „7:00 — 7:05 ч.: Бъди Весел, Отпусни се и се дръж като Народен Човек.“
	— Е, естествено, много ме натъжи да получа писмото Ви, капитане…
	— Да, сър — каза Ваймс, все още вдървен като склад за мебели.
	— _Моля,_ седнете, капитане.
	— Да, сър.
	Ваймс остана прав. Беше въпрос на гордост.
	— Но, естествено, разбирам. Провинциалните имения на рода Рамкин са много големи, струва ми се. Сигурен съм, че Лейди Рамкин ще оцени високо силната ви десница.
	— Сър?
	Капитан Ваймс в присъствието на управника на града винаги фиксираше погледа си на една стъпка над и половин стъпка наляво от главата му.
	— И, разбира се, ще станете доста богат човек, капитане.
	— Да, сър.
	— Надявам се, помислил сте за това. Ще имате нови отговорности.
	— Да, сър.
	Патрицият го озари мисълта, че се труди и за двамата участници на разговора. Той разрови документите върху писалището си.
	— И, разбира се, аз ще трябва да издигна нов старши офицер на Нощната Стража. Имате ли някакво предложение, капитане?
	Ваймс като че слезе от каквито и да бяха облаците, в които витаеше. Това беше въпрос за стражата.
	— Ами, Фред Колън не е… Той е един от сержантите по природа…


	Сержант Колън от Анкх-Морпоркската Градска Стража (Нощна) оглеждаше ведрите лица на новобранците.
	Въздъхна. Спомни си своя първи ден. Старият Сержант Уимблър. Ама че мъчен човек! Език като камшик! Ако старото приятелче бе доживяло да види това…
	Как му се викаше? О, да. Утвърдителна процедура по набирането или нещо подобно. Силициевата Анти-Клеветническа Лига беше приплакала на Патриция и сега…
	— Опитай още веднъж, Волнонаемен Полицай Детритус — каза той. — Ето какъв е номерът — спираш си ръката точно над ухото. Сега просто стани от земята и се опитай още веднъж да отдадеш чест. Така, сега… Волнонаемен Полицай Къди?
	— Тук!
	— Къде?
	— Пред вас, сержант.
	Колън погледна надолу и отстъпи крачка назад. Изпъкналата линия на повече от достатъчния му корем се отмести, за да разкрие обърнатото нагоре лице на Волнонаемен Полицай Къди с угодническото му интелигентно излъчване и едно стъклено око.
	— О! Така.
	— По-висок съм, отколкото изглеждам.
	„О, богове — отегчено си помисли Сержант Колън. Събери ги накуп, после ги раздели на две и ще получиш двама нормални мъже, само дето нормалните мъже не идват в Стражата. Трол и джудже. И това не е най-лошото…“


	Ваймс барабанеше с пръсти по писалището.
	— В никакъв случай не и Колън. Вече не е толкова млад. Време е да си стои в Наблюдателницата, да се занимава с бумащина. Освен това на него му идва множко всичко това.
	— Сержант Колън винаги си е взимал по множко от всичко, бих казал аз — вметна Патрицият.
	— С новите попълнения, искам да кажа — натърти Ваймс многозначително. — Спомняте ли си, сър?
	„За онези, за които ми наредихте да взема?“ — добави си той тайно на ум. Те не можеха да отидат в Дневната Стража, разбира се. И онези копелета от Дворцовата Гвардия също не биха ги взели. О, не. Вземи ги в Нощната Стража, защото тъй или иначе си е майтап, а и никой няма да ги види. Поне никой важен.
	Ваймс беше отстъпил само защото знаеше, че това няма да е негов проблем още дълго.
	Не че имаше нещо против другите раси, казваше си. Но Стражата беше работа за хора.
	— Ами Ефрейтор Нобс? — попита Патрицият.
	— Ноби?
	И двамата си представиха мислено Ефрейтор Нобс.
	— Не.
	— Не.
	— Е, тогава остава — усмихна се Патрицият, — Ефрейтор Керът. Чудесен младеж. Вече си извоюва име, струва ми се.
	— Това е… вярно — отвърна Ваймс.
	— Още една възможност за издигане, може би? Ще ви бъда благодарен за съвета ви.
	Ваймс мислено си представи Ефрейтор Керът…

>
	— Това — каза Ефрейтор Керът, — е Портата по Посока на Центъра. Към целия град. Което е каквото охраняваме.
	— От какво? — попита Волнонаемен Полицай Ангуа, последното от новите попълнения.
	— О, ами, знаеш. Варварски орди, войнстващи племена, бандитски армии… такива неща.
	— Какво? Само ние ли?
	— Ние? О, не! — Керът се засмя. — Това би било глупаво, нали? Не, ако видиш нещо подобно, просто биеш звънеца си, колкото можеш по-силно.
	— И после какво става?
	— Сержант Колън, Ноби и останалите ще се втурнат насам веднага, щом могат.
	Волнонаемен Полицай Ангуа огледа мъгливия хоризонт.
	Усмихна се.
	Керът се изчерви.
	Полицай Ангуа беше успяла да отдаде чест от първия път. Още нямаше пълна униформа, не и докато някой не занесеше, ами, да си го кажем направо, един нагръдник на стария Ремит, оръжейния майстор, и не му кажеше да го поразшири наистина доста тук и тук. А и нямаше такъв шлем на света, който да покрие цялата тази маса от пепеляво руса коса. Но, хрумна му на Керът, Полицай Ангуа всъщност нямаше да има нужда от всичко това. Хората щяха да се редят на опашка, за да ги арестува.
	— Така, и какво ще правим сега? — попита тя.
	— Ще се отправим обратно към Наблюдателницата, мисля — каза Керът. — Сержант Колън ще чете вечерния рапорт, струва ми се.
	Тя се справи и с „отправянето“. Това е специален вид ход, измислен от изнемощелите офицери в мултивселената — леко повдигане на извивката на ходилото, внимателно замахване с крака. Крачка, която може да се следва час след час, улица след улица. Волнонаемен Полицай Детритус нямаше да е подготвен да научи „отправянето“ още известно време или поне докато не престанеше да се строполява всеки път, когато отдадеше чест.
	— Сержант Колън… Това беше онзи, дебелият, нали?
	— Точно така.
	— Защо си има маймунка?
	— А! — рече Керът. — Струва ми се, че говориш за Ефрейтор Нобс…
	— Човек ли е? Има лице като на загадка от онези, „да се свържат точките“!
	— Има много хубава колекция от циреи, горкият човек. Прави си шегички с тях. Само никога не заставай между него и огледало.
	Нямаше много хора по улиците. Беше твърде горещо дори и за Анкх-Морпоркско лято. Горещина се излъчваше от всяка повърхност. Реката се влачеше мудно по дъното на коритото си като студент около единайсет часа сутринта. Хората, които нямаха належаща работа навън, се спотайваха по мазетата и излизаха само нощем.
	Керът се движеше из напечените улици със собственически вид и с лека патина от честна пот, като от време на време разменяше по някой поздрав. Всички познаваха Керът. Не беше трудно да го разпознаеш. Нямаше друг висок два метра с огненочервена коса. Освен това вървеше така, сякаш градът му принадлежи.
	— Кой беше онзи човек с гранитеното лице, когото видях в Наблюдателницата? — попита Ангуа, докато се отправяха към Широката Улица.
	— Тролът Детритус. Беше малко нещо престъпник, но сега ухажва Раби и тя казва, че щом той…
	— Не, другият. — Ангуа научаваше като мнозина други, че Керът има известен проблем с метафорите. — С лице като… лице като на някой, на когото са му потънали гемиите.
	— О, това беше Капитан Ваймс. Но той никога не е имал гемии, струва ми се. Уволнява се в края на седмицата и ще се жени.
	— Не ми изглежда много щастлив от това.
	— Не зная.
	— Мисля, че не харесва новото попълнение.
	Другият проблем с Полицай Керът беше, че не можеше да лъже.
	— Е, не харесва много троловете. Цял ден дума не можахме да го накараме да каже, когато разбра, че трябва да се рекламираме, за да наберем тролско попълнение. А после пък трябваше да вземем и джудже, иначе щяха да ни създават проблеми. Аз също съм джудже, ама джуджетата тук не го вярват.
	— Не думай? — рече Ангуа и го измери с поглед.
	— Майка ми ме е осиновила.
	— О! Да, ама аз не съм нито трол, нито джудже — сладко каза Ангуа.
	— Да, но ти си ж…
	Ангуа спря.
	— Това ли е? Божичко! Това е Векът на Плодния Плъх, да ти кажа. Боже мили, ама той наистина ли мисли така?
	— Той е малко консервативен.
	— Консервиран, бих казала…
	— Патрицият каза, че трябва да имаме известно представителство и от малцинствата.
	— Малцинствата ли!
	— Извинявай. Все едно, само още няколко дни му остават…
	През улицата се чу трясък. Обърнаха се, когато една фигура изскочи от някаква кръчма и се втурна нагоре по улицата, следвана по петите — поне за няколко стъпки, — от дебел мъж в престилка.
	— Стой! Стой! Нелицензиран крадец!
	— А! — отрони Керът.
	Той пресече пътя, следван от Ангуа, докато дебеланкото не намали ход до леко поклащане.
	— ’бро утро, господин Фланъл. Някакъв проблем ли имате?
	— Той взе седем долара, а аз тъй и не видях никакво Разрешително за Кражба! — каза господин Фланъл. — К’во ще направите по въпроса? Аз си плащам данъците!
	— Всеки момент яростно ще се втурнем да го преследваме — спокойно отвърна Керът, като си изваждаше тетрадката. — Седем долара, нали така?
	— Поне четиринайсет.
	Господин Фланъл измери Ангуа с поглед. Мъжете рядко пропускаха тази възможност.
	— Тя защо има шлем на главата? — попита той.
	— Тя е новото попълнение, господин Фланъл.
	Ангуа му се усмихна. Той отстъпи назад.
	— Но тя е…
	— Трябва да се върви в крак с времето, господин Фланъл.
	Керът си прибра тетрадката. Господин Фланъл върна мисълта си към работата.
	— Между другото, бяха ми осемнайсет доларите, дето ми ги завлече оня — остро каза той.
	— _O, nil desperandum,_ господин Фланъл, _nil desperandum_ — весело рече Керът. — Хайде, Полицай Ангуа. Да пристъпим към разследванията си.
	Той се отдалечи, докато Фланъл гледаше след тях със зяпнала уста.
	— Да не забравите за двайсет и петте ми долара!
	— Няма ли да преследваш човека? — попита Ангуа, като подтичваше, за да не изостава.
	— Няма смисъл.
	Керът свърна в една толкова тясна уличка, че почти не се виждаше. Той тръгна между влажните, обрасли с мъх стени, в дълбоката сянка.
	— Интересно нещо. Обзалагам се, не са много хората, които знаят, че може да се стигне до Зефирова Улица от Широката Улица. Питай когото щеш. Ще ти кажат, че не можеш да излезеш от другия край на Ризената Уличка. Но можеш, защото се иска само да се изкачиш по Мормиева Улица, а после да се промъкнеш между тези „лули“ тука и да излезеш на „Борборигмична“, хубави са, нали, много добро желязо, и ето ни на Уилъмска Улица…
	Той стигна до края на уличката, спря и се ослуша за миг.
	— Какво чакаме? — попита Ангуа.
	Чу се тропот от бягащи крака. Керът се облегна на стената, после протегна ръка към Зафирова Улица. Чу се тупване. Ръката на Керът не помръдна нито на косъм. Сигурно беше като да налетиш на греда.
	Погледнаха надолу към фигурата в безсъзнание. Сребърни долари се изтъркаляха по паветата.
	— О, боже, о, боже, о, боже! — рече Керът. — Горкият стар Н’драве. А беше ми обещал, че ще престане. Е, добре де…
	Той вдигна един крак.
	— Колко са парите? — попита той.
	— Като че са три долара — преброи Ангуа.
	— Браво. Точно толкова трябва да са.
	— Не, съдържателят каза…
	— Хайде. Обратно в Наблюдателницата. Хайде, Н’драве. Днес ти е щастливият ден.
	— Защо да му е щастливият ден? — попита Ангуа. — Беше заловен, нали така?
	— Да. От нас. От Гилдията на Крадците не го заловиха първи. Те не са толкова мили.
	Главата на Н’драве-то подскачаше от паве на паве.
	— Свива три долара и после припка право към къщи — въздъхна Керът. — Това е той, Н’драве-то. Най-лошият крадец на света.
	— Но ти каза, че Гилдията на Крадците…
	— Като постоиш тук известно време, ще разбереш кое как е — отговори Керът. Главата на Н’драве-то издрънча в бордюра. — В края на краищата — добави Керът. — Но всичко сработва. Ще останеш изненадана. Всичко сработва. Де да не беше така. Но е така.


	Докато Н’драве-то леко се разтрисаше от болка по пътя към безопасността в затвора на Стражата, убиваха един клоун.
	Той се шляеше по една уличка с увереността на някой, който напълно се е разплатил с Гилдията на Крадците за годината, когато пред него изникна закачулена фигура.
	— Бино*?
	[* Beano (англ.) — празненство, веселба. — Бел.прев.]
	— О, здравей… ти си Едуард, нали?
	Фигурата се поколеба.
	— Тъкмо се връщам към Гилдията — каза Бино.
	Загърнатата фигура кимна.
	— Добре ли си? — попита Бино.
	— Съжалявам за т-ова — рече тя. — Но е за доброто на града. Н-ищо лично.
	Той пристъпи зад клоуна. Бино усети бодване, и после неговата собствена, лична, вътрешна вселена изгасна.
	После той седна.
	— Оу! Забол…
	Но не беше така.
	Едуард д’Ийт се беше надвесил над него с ужасено изражение на лицето.
	— Ох!… Не исках да те удрям толкова силно! Просто исках да те отстраня от пътя си!
	— Но защо изобщо трябваше да ме удряш?
	И после у Бино се прокрадна усещането, че Едуард се взира не точно в него и определено не говори на него.
	Той погледна към земята и изпита онова странно чувство, познато само на наскоро споминалите се — ужас от това, което виждаш да лежи пред теб, последван от терзаещия те въпрос: е, кой тогава гледа?
	— ЧУК, ЧУК.
	Той вдигна очи.
	— Кой е там?
	— СМЪРТ.
	— Коя смърт?
	Във въздуха повя хлад. Бино чакаше. Едуард яростно го тупаше по лицето… е, по това, което съвсем доскоро беше лицето му.
	— МИСЛЯ СИ… МОЖЕМ ЛИ ДА ЗАПОЧНЕМ ОТНАЧАЛО? МАЙ НЕ МИ СЕ УДАВА МНОГО.
	— Извинете? — попита Бино.
	— С-ъжалявам! — простена Едуард. — Мислех за общото благо!
	Бино видя как убиецът го влачи… тоест трупа му.
	— Нищо лично, ми вика. Радвам се, че не беше нищо лично. Би ми било неприятно да си мисля, че току-що са ме убили заради нещо лично.
	— ПРАВЯ ГО, ЗАЩОТО МИ ПОДСКАЗАХА, ЧЕ ТРЯБВА ДА СЪМ ПО-ЧОВЕЧЕН.
	— Искам да кажа, защо? Мислех си, че наистина добре се разбираме. Много е трудно да спечелиш приятели с моята работа. И с твоята работа, предполагам.
	— СЪОБЩИ ИМ ГО ПОЛЕКА, ТАКА МИ РАЗПРАВЯХА.
	— Един миг си вървиш по пътя, а на следващия си мъртъв. Защо?
	— СМЯТАЙ ПО-СКОРО, ЧЕ СИ… ПОСТАВЕН В НЕИЗГОДНО ИЗМЕРЕНИЕ.
	Сянката на Бино клоуна се обърна към Смърт.
	— За какво говориш?
	— ТИ СИ МЪРТЪВ.
	— Да. Знам.
	Бино се отпусна и престана да разсъждава много-много върху събитията в един все по-неуместен за него свят. Смърт откри, че хората често го правят след първоначалното объркване. В края на краищата най-лошото вече се беше случило. Поне… ако имаха малко късмет.
	— ЩЕ БЪДЕШ ЛИ ТАКА ЛЮБЕЗЕН ДА МЕ ПОСЛЕДВАШ…
	— Ще има ли пай с яйчен крем? Червени носове? Жонгльорски номера? Дали ще има торбести панталони?
	— НЕ.
	Бино беше прекарал почти целия си кратък живот като клоун. Той се усмихна мрачно под грима.
	— Харесва ми.


	Срещата на Ваймс с Патриция свърши като всички такива срещи — гостът си отиваше със смътното, но натрапчиво подозрение, че току-що е отървал живота си.
	Ваймс се помъкна да види бъдещата си невеста. Знаеше къде може да я открие.
	Знакът, издраскан върху голямата, двойна порта на Морфична Улица, гласеше: „Тук имъ Дракуни“.
	Месинговата гравюра отстрани на портата известяваше: „Анкх-Морпоркска Слънчева Обител за Болни Дракони“.
	Един малък, кух и жалък дракон, направен от картон и стиснал кутия за волни пожертвувания, висеше тежко на верига за стената и държеше надписа: „Не Оставяй Пламъка Ми Да Угасне“.
	Ето тук Лейди Сибил Рамкин прекарваше по-голямата част от дните си.
	Тя, както казваха на Ваймс, беше най-богатата жена в Анкх-Морпорк. Всъщност беше по-богата от всички останали жени в Анкх-Морпорк, взети, ако това беше възможно, заедно.
	Това щеше да е странна сватба, говореха хората. Ваймс се отнасяше към превъзхождащите го в социално отношение с едва прикрита ненавист, защото от жените го заболяваше главата, а от мъжете го засърбяваха юмруците. А Сибил Рамкин беше последният наследник на една от най-старите фамилии в Анкх. Но се събраха заедно като вейки във водовъртеж и стигнаха до неизбежното…
	Като малък Сам Ваймс си мислеше, че много богатите се тъпчат до пръсване от златни чинии и че живеят в мраморни къщи.
	А научи нещо ново: много, ама много богатите можеха да си позволят да бъдат бедни. Сибил Рамкин живееше в онзи вид бедност, който е достъпен само за много богатите, бедност, достигната от другата страна. Жените, които бяха просто богати, спестяваха и си купуваха рокли от коприна, обточени с дантела и перли, но Лейди Рамкин беше толкова богата, че можеше да си позволи да топурка из къщата в гумени ботуши и вълнена пола, които са принадлежали на майка й. Тя беше толкова богата, че можеше да си позволи да живее на бисквити и сандвичи със сирене. Беше толкова богата, че живееше в три стаи от трийсет и четирите на резиденцията си. Останалите бяха пълни с много скъпи и много стари мебели, загърнати в покривки срещу прах.
	Причината, поради която богатите бяха толкова богати, разсъждаваше Ваймс, беше, че те съумяваха да харчат по-малко пари.
	Да вземем ботушите, например. Той печелеше по трийсет и осем долара месечно плюс добавките. Един наистина добър чифт кожени ботуши струваше петдесет долара. Но един чифт ботуши, който той можеше да си позволи и който горе-долу ставаше за сезон-два и после протичаше като в ада, когато мукавата сдадеше багажа, струваше около десет долара. Точно от тези ботуши си купуваше винаги Ваймс и ги носеше, докато подметките не изтънееха дотолкова, че можеше да определи къде точно в Анкх-Морпорк се намира в някоя мъглива нощ само по формата на паветата.
	Но работата беше там, че добрите ботуши издържаха с години. Човек, който можеше да си позволи да плати петдесет долара, имаше ботуши, дето и след десет години да му държат краката сухи, докато беднякът, който можеше да си позволи само евтини ботуши, щеше да е похарчил стотици долари за ботуши за същото време и краката му пак щяха да са си мокри.
	Това беше „Ботушната“ теория на Капитан Самюел Ваймс за социално-икономическото неравенство.
	Работата беше там, че на Сибил Рамкин едва ли някога й се налагаше да купува каквото и да било. Къщата беше пълна с тези огромни, солидни мебели, купени от предците й. Те никога не се износваха. Тя имаше цели кутии, пълни с бижута, които просто като че се бяха събрали с вековете. Ваймс видя изба, в която цял полк пещерняци можеха да се напият до такава забрава, че не биха имали нищо против да се загубят безследно.
	Лейди Сибил Рамкин живееше доста добре ден за ден, като харчеше, изчисли Ваймс, наполовина по-малко от него самия. Но пръскаше доста повече пари за драконите.
	Слънчевата Обител за Болни Дракони бе построена с много, ама много дебели стени и много, ама много олекотен покрив — една архитектурна особеност, обикновено срещана другаде само във фабриките за фойерверки.
	А е така, защото естественото състояние на обикновения блатен дракон е да бъде хронично болен, естественото състояние на нездравия дракон пък е да бъде разпарцальосан по стените, пода и тавана на каквато и да е стая, в която се намира. Блатният дракон е зле ръководена, застрашително несигурна химическа фабрика на една стъпка разстояние от катастрофата. Една съвсем мъничка стъпка.
	Съществува виждане, че навикът им да експлодират мощно, когато се ядосат, развълнуват, изплашат или просто им доскучае, е развита характеристика на оцеляването* за отблъскване на хищниците. Яж дракони, обявяваше то, и ще имаш такова лошо храносмилане, че терминът „радиус на взривните поражения“ ще бъде напълно уместен.
	[* От гледна точка на видовете като цяло. Не от гледната точка на дракона, който сега се приземява, раздробен на парчета, наоколо по пейзажа.]
	Ето защо Ваймс внимателно отвори вратата. Миризмата на дракони го погълна. Това беше необичайна миризма дори и за Анкх-Морпоркските стандарти — караше Ваймс да си мисли за езеро, което няколко години са използвали, за да изхвърлят алхимични отпадъци, а после са го пресушили.
	Малки дракони подсвиркваха и скимтяха към него откъм кошарите от двете страни на пътеката. Няколко развълнувани струйки пламък опърлиха космите по голите му пищялки.
	Откри Сибил Рамкин с две от безбройните млади жени в бричове, които й помагаха да се грижи за Обителта. По принцип се казваха Сара или Ема и всичките изглеждаха еднакви на Ваймс. Бореха се с нещо, което приличаше на разярен чувал. Сибил вдигна поглед, щом той ги приближи.
	— А, ето го и Сам — каза тя. — Дръж това, малко е.
	Ръгнаха чувала в ръцете му. В същия миг един нокът се отпра от дъното на чувала и ожули нагръдника му в енергично желание да го изкорми. Една глава със заострени уши си проби път от другия край, две огнени червени очи се фокусираха за кратко, една озъбена уста зина цяла и струя зловонна пара се изля върху него.
	Лейди Рамкин сграбчи победоносно долната челюст и пъхна другата си ръка чак до лакътя вътре в гърлото на малкия дракон.
	— Хванах те! — Тя се обърна към Ваймс, който все още стоеше вцепенен от шока. — Малкото дяволче не искаше да си изпие варовиковото хапче. Гълтай. Гълтай! Така! Я да видим има ли тук някое добро момче? Можеш да го пуснеш вече.
	Чувалът се изплъзна от ръцете на Ваймс.
	— Лош случай на Колики Без Пламък — рече Лейди Рамкин. — Надявам се, че сме го хванали навреме…
	Драконът си проби път навън от чувала и се огледа да изпепели нещо наоколо. Всички се опитаха да се измъкнат настрани.
	После погледът му се кръстоса и той изхълца.
	Варовиковото хапче изсвистя в отсрещната стена.
	— Всички долу!
	Те се хвърлиха към прикритието, което им даваше някакво ведро и купчина тухли.
	Драконът изхълца отново и ги погледна учуден.
	После експлодира.
	Надигнаха глави, щом пушекът се разнесе и погледнаха към тъжния малък кратер.
	Лейди Рамкин извади кърпичка от джоба на кожената си престилка и си издуха носа.
	— Глупаво копеленце — каза тя. — Е, хубаво. Как си, Сам? Беше ли при Хавлок?
	Ваймс кимна. Никога през живота си, помисли си той, нямаше да свикне, че Патрицият на Анкх-Морпорк има име, нито пък че някой може да го познава толкова добре, та да се обръща така към него.
	— Мислех си за вечерята утре вечер — отчаяно измънка той. — Така де, аз наистина не мисля, че бих могъл…
	— Не ставай глупав — рече Лейди Рамкин. — Ще ти хареса. Крайно време е да се запознаеш с Подобаващите Хора. Знаеш това.
	Той кимна с прискърбие.
	— Ще те очакваме в къщата в осем часа — каза тя. — И не прави такива физиономии. _Страхотно_ ще ти помогне. Твърде добър човек си, за да прекарваш нощите си в трамбоване по тъмните мокри улици. Крайно време е да се издигнеш в живота.
	Ваймс искаше да каже, че на него му _харесва_ да трамбова по тъмните, мокри улици, но каква полза. Не му харесваше много. Но това беше правил винаги. Мислеше за значката си по същия начин, по който мислеше за носа си. Нито я обичаше, нито я мразеше. Беше просто неговата значка.
	— Така че намини. Страхотен купон ще бъде. Имаш ли носна кърпа?
	Ваймс се паникьоса.
	— Какво?
	— Дай ми я. — Тя я поднесе към устата му. — Плюй!… — изкомандва го.
	Тя потърка някакво петно на бузата му. Една от Взаимозаменяемите Еми се изкикоти едва чуто. Лейди Рамкин не й обърна внимание.
	— Така е по-добре. А сега тръгвай и охранявай улиците за всички нас. И ако искаш да направиш нещо наистина полезно, можеш да потърсиш Чаби.
	— Чаби?
	— Избяга от кошарата си снощи.
	— Дракон?
	Ваймс простена, после измъкна евтина пура от джоба си. Блатните дракони се превръщаха в дребна досада за града. Лейди Рамкин много се ядосваше на това. Хората ги купуваха, когато бяха дълги по половин стъпка и представляваха много сладък начин да си палиш огъня, а после, когато почнеха да горят мебелите и да оставят разядени дупки по килима, пода и по тавана на мазето отдолу, ги пъдеха сами да се грижат за себе си.
	— Отървахме го от един ковач на Лесната Улица — каза Лейди Рамкин. — Казах му: „Добри ми човече, можеш да използваш огнище като всички останали“. Горкото създание.
	— Чаби — каза Ваймс. — Има ли огънче?
	— Има син нашийник — каза Лейди Рамкин.
	— Да, добре.
	— Ще те последва като агънце, ако разбере, че имаш овъглена бисквитка.
	— Така. — Ваймс се потупа по джобовете.
	— Малко са превъзбудени в тази жега.
	Ваймс се пресегна към една кошара с новоизлюпени и вдигна едно малко, което развълнувано запърха с набитите си крила. То се напъна и избълва къса струя син пламък. Ваймс бързо дръпна от пурата.
	— Сам, наистина не бих искала да правиш това.
	— Извинявай.
	— Ако можеш да помолиш младия Керът и онзи мил Ефрейтор Нобс да си отварят очите…
	— Няма проблем.
	Поради някаква причина Лейди Сибил, с набито око във всяко едно друго отношение, настояваше да си мисли за Ефрейтор Нобс като за дързък, симпатичен вагабонтин. Това винаги бе озадачавало Сам Ваймс. Трябва да беше привличане на противоположностите. Рамкиновците бяха с родословие, по-високо и от комин на фурна навръх баир, а Ефрейтор Нобс бе отритнат от човешкия род за блъскане с лакти.
	Докато вървеше надолу по улицата в старите си кожи и ръждясала ризница, с шлем, натъкнат на главата и с усещането за паветата през изтърканите подметки на ботушите си, което му подсказваше, че е на Акрова Улица, никой не би повярвал, че вижда мъжа, който много скоро щеше да се ожени за най-богатата жена в Анкх-Морпорк.


	Чаби не беше щастлив дракон.
	Липсваше му огнището. Беше му харесало в огнището. Получаваше всичките въглища, които можеше да изяде, а и ковачът не беше кой знае колко лош човек. Чаби не искаше много от живота и го получи.
	После онази огромна жена го отведе и го затвори в кошара. Наоколо имаше и други дракони. Чаби не харесваше особено другите дракони. А и хората му даваха непознати въглища.
	Доста се зарадва, когато някой го изкара от кошарата посред нощ. Помисли си, че се връща обратно при ковача.
	Сега го озаряваше мисълта, че това не се случва. Беше в кутия, отвсякъде го бутаха и той започваше да се ядосва…


	Сержант Колън си вееше с папката си, след което изгледа свирепо събраните стражи.
	Прокашля се.
	— Така, значи, хора. Настанете се.
	— Настанили сме се, Фред — каза Ефрейтор Нобс.
	— Обръщението е Сержант, Ноби.
	— Все едно, за какво ни е да сядаме? Преди не правехме така. Чувствам се точно като глупак, да седя тук и да те слушам как разправяш…
	— Трябва да го правим както трябва сега, когато сме повече — каза Сержант Колън. — Така! Аха. Добре. Браво. Приветстваме с добре дошъл в стражата днес Волнонаемен Полицай Детритус — _не отдавай чест!_ — и Волнонаемен Полицай Къди, а така също и Волнонаемен Полицай Ангуа. Надяваме се да имате дълга и… какво държиш там, Къди?
	— Моля? — отвърна Къди невинно.
	— Няма как да не забележа, че ти още държиш там нещо, което очевидно е двуглава метателна брадва, волнонаемен полицай, въпреки че по-рано днес те информирах какви са правилата в Стражата.
	— Етнокултурно оръжие, Сержант? — с надежда подсказа Къди.
	— Можеш да я оставиш в чекмеджето си. Стражите носят една сабя, къса, и една палка.
	С изключение на Детритус, добави той наум. Първо, защото дори и най-дългата сабя се сгушваше в огромното ръчище на трола като клечка за зъби, и второ, докато не оправеха онази работа с отдаването на чест, той нямаше намерение да види как един член на Стражата забива ръка в ухото си. Палка ще получи и ще му хареса. Дори и с нея най-вероятно ще се пребие сам до смърт.
	Тролове и джуджета! Джуджета и тролове! Не го заслужаваше, не и на неговите години. И това не беше най-лошото.
	Той се прокашля отново. Когато започна да чете от папката си, това беше напевния глас на някой, който се е учил как да говори пред хора в училище.
	— Така — отново каза той, малко неуверено. — Тъй. Тук пише…
	— Сержант?
	— Сега ка… О, ти ли си, Ефрейтор Керът. Да?
	— Не забравяш ли нещо, сержант? — попита Керът.
	— Н’нам — предпазливо отвърна Колън. — Забравям ли?
	— За новите, сержант. Нещо, дето трябва да направят? — подсказа Керът.
	Сержант Колън се почеса по носа. Да видим… Съгласно устава, те взеха и се разписаха за по една риза (ризница, желязна), един шлем, железен и меден, един нагръдник, железен (с изключение на Волнонаемен Полицай Ангуа, на която трябва да се направи специален, и Волнонаемен Полицай Детритус, който се разписа за една набързо преправена ризница, принадлежала някога на боен слон), една палка, дъбова, една пика за непредвидени случаи или алебарда, един арбалет, един пясъчен часовник, една къса сабя (с изключение на Волнонаемен Полицай Детритус) и една значка, служебна, от Нощната Стража, медна.
	— Струва ми се, че всичко си имат, Керът. За всичко се разписаха. Даже и Детритус намери някой да сложи „X“ вместо него.
	— Трябва да положат клетва, сержант.
	— О! Ъ. Така ли?
	— Да, сержант. Такъв е законът.
	Сержант Колън видимо се притесни. Сигурно беше такъв законът, отгоре на всичко. Керът беше далеч по-добър в тези неща. Той знаеше законите на Анкх-Морпорк наизуст. Беше единственият. Колън пък знаеше само, че не се закле, когато постъпваше, а колкото до Ноби, най-близкото, което можеше да докара до някаква клетва, беше: „Я, майната му, да си поиграем на войници.“
	— Добре, тогава. Всички вие, ъ-ъ, трябва да дадете клетва… ъ-ъ… и Ефрейтор Керът ще ви покаже как. Ти положи ли, ъ-ъ, клетва, когато постъпваше, Керът?
	— О, да, сержант. Само че никой не ме попита, затова я положих пред себе си, мълчешком.
	Керът се изправи и си свали шлема. Приглади коса. После вдигна дясната си ръка.
	— Вие също си вдигнете десните ръце — каза той. — Ъъ… това е тази откъм Волнонаемен Полицай Ангуа, Волнонаемен Полицай Детритус. И повтаряйте след мен… — Той затвори очи, а устните му замърдаха за миг, все едно четеше нещо откъм вътрешността на черепа си. — „Аз запетайка скоба името на постъпилия скоба запетайка…“ — Той им кимна. — Кажете го.
	Те повториха в хор. Ангуа се опита да не се разсмее.
	— „… тържествено се заклевам в скоба бога по избор запетайка в който вярва новопостъпилият скоба…“
	Ангуа не можеше да поеме риска да погледне Керът в лицето.
	— „… да поддържам Законите и Порядките на град Анкх-Морпорк запетайка да служа на общественото благо запетайка и да закрилям поданиците на Негово наклонена черта Нейно скоба задраскай ненужното скоба Величество скоба името на действащия монарх скоба…“
	Ангуа се опита да се съсредоточи върху една точка зад ухото на Керът. За капак на всичко, търпеливият монотонен глас на Детритус беше с няколко дузини думи след всички останали.
	— „… без страх запетайка облага запетайка или мисъл за лична безопасност точка и запетая да преследвам злосторниците и да защитавам невинните запетайка като дам живота си ако е необходимо в името на споменатото задължение запетайка така че о скоба гореспоменатото божество скоба помогни ми точка Богове Пазете Краля наклонена черта Кралицата скоба задраскай ненужното скоба точка.“
	Ангуа се успокои с признателност и чак тогава наистина видя лицето на Керът. Без съмнение по бузата му се процеждаше сълза.
	— Ъ… така… това е, значи, благодаря ти — каза Сержант Колън след известно време.
	— … за-щи-та-вам не-вин-ни-те за-пе-тай-ка…
	— Волнонаемен Полицай Детритус, довърши си на спокойствие.
	Сержантът прочисти гърло и отново се консултира с папката си.
	— Така, Грабър Хоскинс отново е вън от затвора, така че стойте нащрек, знаете на какво прилича като си пийне за отпразнуването, а гаднярът Коулфейс, трола, снощи е пребил четирима…
	— … в и-ме-то на спо-ме-на-то-то за-дъл-же-ние за-пе-тай-ка…
	— Къде е Капитан Ваймс? — попита Ноби. — Това той трябваше да го прави.
	— Капитан Ваймс… си оправя нещата — отвърна Сержант Колън. — Не е лесно това, да се учиш да си цивилен. Така.
	Той отново си погледна дъската, после погледна пак към стражите. Мъже… ха! Устните му заиграха, докато броеше. Там, застанал между Ноби и Волнонаемен Полицай Къди стоеше един много малък, дрипав човек, с толкова пораснали брада и коса, че приличаше на пор, който надзърта иззад храсталак.
	— … о ско-ба гор-еспом-енат-ото бож-ес-тво ско-ба по-мо-гни ми точ-ка.
	— О, не — каза сержантът. — Какво правиш тук, Н’драве? Благодаря ти, Детритус — не отдавай чест! — вече можеш да си седнеш.
	— Господин Керът ме вкарва вътре.
	— Превантивно задържане, старши — каза Керът.
	— Пак ли? — Колън откачи ключовете на килията от гвоздея им над писалището и ги метна към крадеца. — Добре. Килия №3. Дръж ключовете у теб, ще викнем, ако ни потрябват.
	— Ти си сладур, господин Колън — рече Н’драве-то, докато слизаше по стълбите към килиите.
	Колън поклати глава.
	— Най-лошият крадец на света.
	— Не ми изглежда да е толкова печен — възрази Ангуа.
	— Не, искам да кажа най-лошият. В смисъл „хич не го бива“.
	— Спомняш ли си, когато тръгна да върви целия онзи път към Дънманифестин, за да открадне Тайната на Огъня от боговете? — каза Ноби.
	— И аз му казах: „Ама ние я имаме, Н’драве, имаме я от хиляди години“ — добави Керът. — А той вика: „Точно така, значи има и антикварна стойност“.*
	[* Пръсти-Мазда, първият крадец на света, открадна огъня от боговете. Но не можа да го опази. Беше твърде горещ.**]
	[** Той наистина се поизпече в тая работа.]
	— Горкото старо момче — промърмори Сержант Колън. — Добре. Какво друго имаме да правим… да, Керът?
	— Сега трябва да получат Кралския Шилинг.
	— Така. Да. Добре.
	Колън порови из джоба си и извади три Анкх-Морпоркски долара колкото пайети. Имаха златно съдържание горе-долу колкото морската вода. Метна ги един по един към новобранците.
	— Това се нарича Кралският Шилинг — каза той, поглеждайки към Керът. — Н’нам защо. Трябва да ти го дадат, когато постъпваш. Разпоредби, ще рече. Показва, че си приобщен. — За един миг май се притесни, после се прокашля. — Така. О, да. Ония камен… троловете де — поправи се той, — имат някакво шествие по Късата Улица. Волнонаемен Полицай Детритус… _не му позволявайте да отдаде чест!_ Така. Какво означава това?
	— Тролската Нова Година е — отговори Детритус.
	— Така ли? Предполагам, че трябва да понаучим за това сега. А и тук се казва, че ония мръс… митинг на джуджета или нещо подобно…
	— Деня на Битката при Долината Куум — подсказа Полицай Къди. — Славната победа над троловете.
	Изглеждаше самодоволен, доколкото изобщо нещо можеше да се види изпод брадата му.
	— Тъй ли, бе? От засада — изръмжа Детритус и изгледа кръвнишки джуджето.
	— Какво? Троловете бяха, дето… — поде Къди.
	— Млъкнете! Вижте, тук пише… пише, че ще маршируват… пише, че ще демонстрират по Късата Улица. — Той обърна листа хартия. — Така ли е?
	— Троловете ще вървят в едната посока, джуджетата — срещу тях? — попита Керът.
	— Е, ето ти парад, дето не е за изпускане — отбеляза Ноби.
	— Какво му е лошото? — попита Ангуа.
	Керът размаха неопределено ръце във въздуха.
	— О, боже. Ще бъде ужасно. Трябва да направим нещо.
	— Джуджетата и троловете са като маслото и огъня — обясни Ноби. — Да си наливала някога масло в огъня, госпожице?
	Обикновено червендалестото лице на Сержант Колън беше станало бледорозово. Той закопча сабята на колана си и грабна палката си.
	— Помнете, трябва да внимаваме, като излезем там, навън.
	— Ъхъ — каза Ноби, — трябва да внимаваме и да останем тук, вътре.

>
	За да разберем защо джуджетата и троловете не се харесват едни други, трябва да се върнем доста назад.
	Те си приличат колкото сиренето и тебешира. Точно толкова, наистина. Едното е органично, другото не е, а и малко мирише на сирене. Джуджетата си изкарват хляба, като разбиват скали с ценни минерали в тях, а формата на живот, основана на силиция и известна като тролове, представлява, по принцип, скали с ценни минерали в тях. В далечната пустош те прекарват по-голямата част от деня в дрямка, но това не е състояние, в което една скала с ценни минерали в нея е препоръчително да бъде, когато наоколо се мотаят джуджета. А те мразят троловете, защото тъкмо когато си открил някой интересен пласт с ценни минерали, хич не би ти допаднало някоя скала внезапно да се надигне и да ти откъсне ръката, понеже току-що си забил кирка в ухото й.
	Беше състояние на постоянна междувидова вендета и, както повечето добри вендети, вече не се нуждаеше от причина. Достатъчно беше, че винаги е съществувала.*
	[* Битката при Долината Куум е единствената, известна на историята, където и двете страни са се причаквали из засада.]
	Джуджетата мразеха троловете, защото троловете мразеха джуджетата, и обратното.
	Стражата се промъкна на Уличката на Трите Лампи, която излизаше почти на средата на Късата Улица. Чуваше се далечно пращене на фойерверки. Джуджетата ги изстрелваха, за да отпъждат злите минни духове. Троловете ги изстрелваха, защото имаха хубав вкус.
	— Не виждам защо да не ги оставим да се изпотрепят помежду си и после да арестуваме победените — каза Ефрейтор Нобс. — Винаги така сме правили.
	— Патрицият наистина се сърди, чуе ли за етнически вражди — мрачно каза Сержант Колън. — Става наистина саркастичен по този въпрос.
	Хрумна му една мисъл. Поободри се малко.
	— Имаш ли някаква идея, Керът? — Хрумна му друга мисъл. Керът беше простовато момче. — Ефрейтор?
	— Сержант?
	— Оправи тази каша, ясно?
	Керът надникна иззад ъгъла към приближаващите се стени от тролове и джуджета. Вече се бяха видели едни други.
	— Прав си, сержант. Волнонаемни Полицаи Къди и Детритус — _не отдавай чест!_ — вие идвате с мен.
	— Не можеш да го пуснеш да иде там! — възкликна Ангуа. — Това е сигурна смърт!
	— Има истинско чувство за дълг това момче — подметна Ефрейтор Нобс. Измъкна един миниатюрен фас иззад ухото си и запали клечка в подметката на ботуша си.
	— Не се безпокой, госпожице — каза Колън. — Той…
	— Волнонаемен Полицай — каза Ангуа.
	— Какво?
	— Волнонаемен Полицай. Не „госпожице“. Керът казва никакви полови работи, докато съм на служба.
	На фона на яростното кашляне на Ноби, Колън рече, ама много бързо:
	— Това, което искам да кажа, Волнонаемен Полицай, е, че младият Керът има божествен нар. Ама с чували.
	— Нар ли?
	— Чували, казвам ти.


	Друсането беше спряло. Сега Чаби наистина беше ядосан. Ама истински.
	Чу се шумолене. Някакво зебло се отмести настрани и там, втренчен в Чаби, се появи още един мъжки дракон.
	Изглеждаше раздразнен.
	Чаби реагира по единствения начин, който знаеше.


	Керът се изправи насред улицата, скръстил ръце, докато двамата новобранци стояха точно зад него и се опитваха едновременно да не изпускат от очи и двете приближаващи се тълпи.
	Колън си мислеше, че Керът е простоват. Керът често правеше впечатление на хората като простоват. И такъв си беше.
	Но хората бъркаха, защото си мислеха, че простоват означава същото като глупав.
	Керът не беше глупав. Беше прям, честен, добронамерен и почтен във всяко свое начинание. В Анкх-Морпорк всичко това така или иначе обикновено би се свело до „глупав“ и би му определило коефициент на оцеляване колкото на медуза в доменна пещ, но имаше и други фактори. Единият беше тежката му ръка, която дори и троловете научи на уважение. А другият — всички искрено, почти свръхестествено харесваха Керът. Той се разбираше добре с хората, дори и когато ги арестуваше. Имаше изключителна памет за имена.
	Защото през по-голямата част от своя млад живот той бе живял в малка колония на джуджета, където нямаше почти никакви други хора, с които да се запознае. После внезапно се озова в огромен град и сякаш някаква скрита дарба бе чакала, за да се разгърне. И продължаваше да се разгръща.
	Той весело махна на приближаващите се джуджета.
	— ’бро утро, господин Камбълтай! ’бро утро, господин Силния-в-ръката!
	После се обърна и махна към водача на троловете. Чу се едно приглушено „пук“, щом избухна фойерверк.
	— ’бро утро, господин Боксит!
	Скръсти ръце на гърдите си.
	— Бихте ли спрели всички и да ме чуете… — изрева високо.
	Двата потока наистина спряха, с известно колебание и с естественото скупчване на хора в опашката. Трябваше да го направят или щяха да налетят върху Керът.
	Ако той все пак имаше някаква минимална вина, то тя беше, че не обръщаше внимание на дреболиите около себе си, когато съзнанието му беше заето с други неща. Така че воденият шепнешком разговор зад гърба му в момента му убягваше.
	— … ха! Това също беше засада! А майка ти беше руда…
	— А сега, господа — подхвана Керът убедително и дружелюбно, — сигурен съм, че няма нужда от този войнствен маниер…
	— … вие също ние причаквате от засада! Пра-пра-дядо ми беше в Долината на Куум, той ми каза!
	— … в нашия красив град в този прекрасен ден. Трябва, като примерни граждани на Анкх-Морпорк, да ви помоля…
	— … тъй ли? Ти пък да не би да знаеш кой ти е баща?
	— … докато няма съмнение, че трябва да отпразнувате вашите горди национални обичаи, поучете се от примера на моите другари по служба, които са загърбили своите древни различия…
	— … ще ви размачкам главите, ах, вие, мошенически джуджета!
	— … в името на по-голямото благо на…
	— … мога да те поваля и с една ръка, вързана на гърба!
	— … града, значката на който те…
	— … имаш тази възможност! И ДВЕТЕ ръце ще ти вържа на гърба!
	— … с гордост и достойнство носят.
	— Аааргх!
	— Оуу!
	Керът го осени мисълта, че май никой не му обръща внимание. Обърна се.
	Волнонаемен Полицай Къди беше надолу с главата, понеже Волнонаемен Полицай Детритус се опитваше да го тресне в паветата за шлема, макар че Волнонаемен Полицай Къди се възползваше добре от ситуацията, като стискаше Волнонаемен Полицай Детритус за коляното и се опитваше да забие зъби в глезена на противника си.
	Враждуващите демонстранти ги гледаха очаровани.
	— Трябва да направим нещо! — каза Ангуа от скривалището на стражата в уличката.
	— Амии… — рече Сержант Колън бавно, — винаги са много трудни, това етническите.
	— Много лесно можеш да сбъркаш — съгласи се Ноби. — Много са докачливи, това основните етноси.
	— Докачливи? Та те се опитват да се убият едни други!
	— От културата е — промърмори Сержант Колън нещастно. — Няма смисъл да се опитваме да им наложим нашата култура, нали така? Това е расов предразсъдък.
	На улицата Ефрейтор Керът се беше изчервил ужасно.
	— Ако той докосне дори с пръст някой от тях пред очите на всичките им приятели — каза Ноби, — планът е: плюем си здраво на петите…
	Вените бяха изпъкнали на мощния врат на Керът. Той заби ръце на кръста си и изрева с все сила:
	— Волнонаемен Полицай Детритус! Отдай чест!
	Бяха изгубили часове в опити да го научат. Мозъкът на Детритус се нуждаеше от известно време, докато се сдобие с някоя мисъл, но веднъж появила се там, тя не си отиваше бързо.
	Той отдаде чест.
	Ръката му беше заета от джудже.
	Тъй че отдаде чест, както държеше Волнонаемен Полицай Къди, премятайки го нагоре като малка, ядосана бухалка.
	Звукът от срещащите им се шлемове отекна по сградите, а миг по-късно бе последван от трясъка при сгромолясването им на земята.
	Керът ги побутна с върха на сандала си.
	После се обърна и се насочи към джуджетата — демонстранти, като се тресеше от гняв.
	В уличката Сержант Колън засмука ръба на шлема си от ужас.
	— Вие имате оръжие, нали така? — изграчи Керът към стотината джуджета. — Признайте си! Ако джуджетата, които имат оръжие, не го пуснат на земята начаса, целия парад — и наистина имам предвид целия парад, — ще бъде вкаран в затвора! Хич не се шегувам!
	Джуджетата от предната редица отстъпиха крачка назад. Разнесе се безразборното дрънчене на метални предмети, които се удрят в земята.
	— _Всичкото_ — заплашително напомни Керът. — Това включва и теб с черната брада, дето се опитваш да се скриеш зад господин Хамслингер! Виждам те, господин Силния-в-ръката! Пусни го. Хич не е забавно!
	— Той ще умре, нали? — промълви Ангуа.
	— Смешна работа е тази — каза Ноби. — Ако ние се бяхме опитали да направим това, щяха да са ни накълцали на кайма. Но това явно работи в негова полза.
	— Божествен нар — каза Сержант Колън, на когото му се налагаше да се облегне на стената.
	— Да не искаш да кажеш божествен дар? — попита Ангуа.
	— Да. Такова нещо. Ъхъ.
	— Как му се удава?
	— Н’нам — каза Ноби, — предполагам, че лесно се харесва на другите.
	Керът беше подхванал троловете, които се хилеха на поражението на джуджетата.
	— А що се отнася до вас — рече той, — аз съвсем определено ще патрулирам около Каменната Улица довечера и не искам да виждам никакви проблеми. Ясно?
	Огромни, свръхразвити крака се размърдаха и последва общо мърморене.
	Керът поднесе ръка към ухото си.
	— Не чувам добре.
	Последва по-високо мънкане, един вид токата, оркестрирана за стотина неуверени гласове по темата: „Да, Ефрейтор Керът.“
	— Така. А сега си вървете. И да си нямаме повече такива глупости, браво, добри момчета.
	Керът изтупа праха от ръцете си и се усмихна на всички. Троловете изглеждаха озадачени. На теория, Керът трябваше да се е превърнал в тънка лента мас по улицата. Но незнайно защо това не се случваше…
	Ангуа каза:
	— Той току-що нарече стотина трола „добри момчета“. Някои от тях току-що са слезли от планините! Някои още имат лишеи по себе си!
	— Най-хубавото нещо за един трол — одобри Сержант Колън.
	И после светът експлодира.


	Стражата беше тръгнала, преди Капитан Ваймс да се върне в Двора на Псевдополис. Той се забъхти нагоре по стълбите към канцеларията си, после седна в лепкавия кожен стол. Втренчи се с празен поглед в стената.
	Искаше да напусне Стражата. Разбира се, че искаше.
	Не беше нещо, дето да го наречеш начин на живот. Не и живот.
	Саможиви часове. Никога да не си сигурен от днес за утре какъв в действителност е Законът в този прагматичен град. Да не говорим пък за домашен живот. Лоша храна, ядеш я кога както се случи. Досега дори беше изял и няколко от пирожките с наденички на Диблър „Сам Си Прерязвам Гърлото“. Винаги или валеше, или пък беше адски горещо. Никакви приятели с изключение на останалата част от отряда, защото те бяха единствените хора, които живееха в твоя свят.
	Докато, както беше казал Сержант Колън, само след няколко дена той щеше да е сред „каймака“. По цял ден щеше само да яде и да язди насам-натам на голям кон и да раздава заповеди на хората.


	В мигове като този образът на стария Сержант Кепъл минаваше през паметта му. Той беше началник на Стражата, когато Ваймс беше новобранец. И после, скоро след това, се пенсионира. Събраха пари и му купиха евтин часовник от онези, които ще работят няколко години, докато дяволчето вътре се изпари.
	Адски глупава идея, мрачно си помисли Ваймс, докато се взираше в стената. Човекът напуска работа, разделя се със значката си, с пясъчния си часовник и със звънеца, и какво му купуваме? Часовник.
	Но на следващия ден той беше дошъл на работа, с новия си часовник. Да инструктира всички, беше казал; да пооправи някои нередности, ха-ха. Да се погрижи вие, младоците, да не загазите с нещо, ха-ха. Месец по-късно той внасяше въглищата, метеше пода и изпълняваше поръчки и помагаше на хората да си пишат отчетите. След пет години още беше там. И на шестата година още беше там, докато един от Стражите не дойде по-рано една сутрин и не го намери да лежи на пода…
	И се оказа, че никой, ама съвсем никой, не знае къде е живял той, нито дали изобщо е имало госпожа Кепъл. Бяха събрали пари помежду си, за да го погребат, спомни си Ваймс. И на погребението имаше само стражи…
	Като се замислеше, на погребенията на стражите винаги идваха само стражи.
	Естествено, сега не беше така. Сержант Колън беше щастливо женен от години, може би защото той и жена му така бяха подредили работното си време, че се срещаха само случайно, обикновено на вратата. Но тя му оставяше прилично ядене в печката и явно там имаше нещо. Имаха си и внуци даже, така че, очевидно, имало е и мигове, когато им е било невъзможно да не се срещнат. Младият Керът трябваше да отбутва младите жени със сопа. А Ефрейтор Нобс… е, той сигурно си правеше собствени планове. Разправяха, че имал тяло на двайсет и пет годишен младеж, макар че никой не знаеше къде го крие.
	Работата беше там, че всеки си имаше някого, та макар и в случая с Ноби това май да беше против желанието на другата страна.
	Така че, Капитан Ваймс, за какво всъщност става въпрос? Грижа ли те е за нея? За любовта не се тревожи много-много, това е опасна дума за прехвърлилите четиридесетте. Или да не би просто да те е страх да не се превърнеш в някой старец, който ще умре, както винаги е живял, и ще бъде погребан от съжаление от група младоци, които никога не са знаели нищо за теб, освен, че си една стара пръдня, дето вечно се е навъртала наоколо и са я изпращали тук-там да донесе кафето и горещи фигини, и на когото са се присмивали зад гърба?
	Беше се надявал да избегне това. И сега Съдбата му поднасяше приказка.
	Разбира се, беше му известно от по-рано, че е богата. Но не беше очаквал да го привикат в офиса на господин Мокомби.
	Господин Мокомби беше адвокат на фамилията Рамкин от много отдавна. От векове, всъщност. Той беше вампир.
	Ваймс не обичаше вампири. Джуджетата бяха хрисими малки копеленца, когато бяха трезви, дори и троловете не бяха лоши, ако ги държеше човек пред погледа си. Но от всички неумрели вратът почваше да го сърби. Живей и остави и другите да живеят беше много хубав принцип, но точно в това се състоеше проблемът, ако човек се замислеше логично…
	Господин Мокомби беше мършав, като костенурка и много блед. Отне му цял куп време, докато стигне до същината на нещата, и когато това стана, Ваймс се прикова към стола.
	— Колко?
	— Ъхъ… Струва ми се, че не греша — имението, включително и стопанствата, районите на градско разрастване, както и малкият район от нереално недвижимо имущество в близост до Университета, се изчисляват общо на приблизително… седем милиона долара на година. Да. Седем милиона по сегашна оценка, бих казал.
	— И всичкото е мое?
	— От часа на женитбата ви с Лейди Сибил. Макар че с това писмо тя ме инструктира да ви бъде даден достъп до всичките й сметки още от този момент.
	Бисерните мъртви очи наблюдаваха внимателно Ваймс.
	— Лейди Сибил — добави вампирът — притежава приблизително една десета от Анкх, обширни владения в Морпорк, плюс, разбира се, значителни земеделски земи в…
	— Но… но… те ще бъдат наши общи…
	— Лейди Сибил е много точна. Тя юридически прехвърля цялото си имущество на ваше име като неин съпруг. Тя има един вид… старомоден подход.
	Той подаде един сгънат лист хартия през масата. Ваймс го взе, разгъна го и се облещи.
	— Ако се споминете преди нея, разбира се — продължаваше напевно господин Мокомби, — то ще стане отново нейно по силата на общото владение, след женитба. Или на плода на вашия съюз, разбира се.
	Ваймс не обели нито дума за този пункт. Само усети как ченето му увисва и малки късчета от мозъка му се спояват.
	— Лейди Сибил — говореше адвокатът, а думите му идваха от много далеч, — макар и да не е вече така млада, е прекрасна, здрава жена и няма никаква причина да не…
	Ваймс изкара останалата част от разговора на автопилот.
	Не можеше да мисли за това сега. Щом се опиташе, мислите му се изплъзваха. И както ставаше винаги, когато светът му дойдеше в повече, те се измъкнаха другаде.
	Той отвори най-долното чекмедже на писалището си и се втренчи в лъскавата бутилка на Най-Изтънченото Уиски на Беърхагър. Не беше сигурен как се бе озовала там. Но по някакъв начин, той никога не се реши да я изхвърли.
	Почни го пак и даже няма да видиш пенсиониране. Придържай се към пурите.
	Той затвори чекмеджето и се облегна назад, като измъкна наполовина изпушена пура от джоба си.
	Може би тъй или иначе стражите не бяха толкова добри сега. Политика. Ха! Стражи като стария Кепъл биха се обърнали в гроба, ако знаеха, че Стражата е взела и…
	И светът експлодира.
	Прозорецът влетя навътре, поръсвайки стената зад писалището на Ваймс със стъклени парченца, и поряза едното му ухо.
	Той се хвърли на пода и се сви под писалището.
	Така, чашата преля! Този път алхимиците бяха вдигнали Сградата на Гилдията си за последно, ако питаха Ваймс…
	Но когато надникна през рамката на прозореца, той видя, оттатък през реката, как струйка прах се издига над Гилдията на Убийците…


	Останалата част от Стражата доприпка по Филигранната Улица, точно когато Ваймс стигна входа на Гилдията. Двама облечени в черно Убийци препречиха пътя му учтиво, но въпреки всичко подсказвайки му, че неучтивостта е възможно развитие на събитията. Зад портата се чуваха забързани стъпки.
	— Виждате ли тази значка? Виждате ли я? — попита Ваймс.
	— Все пак това е собственост на Гилдията — напомни един Убиец.
	— Пусни ни да влезем, в името на закона! — изрева Ваймс.
	Убиецът нервно се усмихна срещу него.
	— Законът гласи, че законът на Гилдията важи зад оградата на Гилдията.
	Ваймс го изгледа кръвнишки. Но беше вярно. Законите на града, такива, каквито бяха, спираха пред прага на Гилдиите. Те си имаха свои собствени закони. Гилдията притежаваше…
	Той спря.
	Зад него Волнонаемен Полицай Ангуа се пресегна и вдигна късче стъкло.
	После тя разбута отломките с крак.
	И тогава погледът й срещна очите на едно малко, неописуемо помиярче, което внимателно я наблюдаваше изпод каруца. Всъщност, неописуемо не беше най-точната дума. Много лесно беше да се опише. Приличаше на зловоние с мокър нос.
	— Бау, бау — рече кучето отегчено. — Бау, бау, бау и грргх, грргх.
	И изприпка до входа на някаква уличка. Ангуа се озърна и го последва. Останалата част от отряда се бяха събрали около Ваймс, който много се беше смълчал.
	— Доведете ми Шефа на Убийците — каза той. — Веднага!
	Младият Убиец се опита да се подсмихне.
	— Ха! Мен униформата ви не може да ме уплаши.
	Ваймс погледна към очукания си нагръдник и към износената си ризница.
	— Прав си. Това не е страховита униформа. Съжалявам. Напред, Ефрейтор Керът и Волнонаемен Полицай Детритус.
	Убиецът внезапно осъзна, че са му запречили слънцето.
	— Но тези, ще се съгласиш, струва ми се — каза Ваймс някъде иззад затъмнението, — са страховити униформи.
	Убиецът кимна бавно. Не беше си мечтал за това. Обикновено пред Гилдията никога нямаше стражи. Какъв би бил смисълът? Той имаше, скрити из изискано ушитите му черни дрехи, поне осемнайсет средства за убиване на хора, но започваше да осъзнава, че Волнонаемен Полицай Детритус има само по едно в края на всяка от ръцете си. По-подръка, както се оказваше.
	— Аз ще, ъ-ъ… ще ида да доведа Шефа, тогава, а? — попита той.
	Керът се наведе към лицето му.
	— Благодаря за съдействието — сериозно каза той.


	Ангуа гледаше кучето. То гледаше нея.
	Тя приклекна, щом животинчето седна и яростно се зачеса по ухото.
	Като се огледа внимателно, за да се увери, че никой не може да ги види, тя излая въпрос.
	— Не фе притефнявай — каза кучето.
	— Ти можеш да говориш?
	— Хм. За това не се изисква кой знае колко интелигентност. А и не се изисква кой знае колко интелигентност, за да се забележи ти каква си.
	Ангуа се паникьоса.
	— От миризмата е, момиче. Нищо ли не си научила? Подуших те от цяла миля разстояние. Рекох си, о-хооо, какво ли прави една от тях в Стражата, а?
	Тя диво размаха пръст.
	— Само да кажеш на някого!…
	Кучето придоби по-наранен вид от нормално.
	— И без това никой няма да ме чуе.
	— Защо не?
	— ’Щото всички знаят, че кучетата не могат да говорят. Чуват ме, нали разбираш, ама освен ако нещата не са се закучили съвсем, просто си мислят, че сами си говорят. — Въздъхна. — Повярвай ми. Знам за какво говоря. Чел съм книги. Е… дъвкал съм книги. — То отново се почеса по ухото. — Струва ми се, че можем да сме си от полза…
	— По какъв начин?
	— Ами можеш да ми намериш някой бифтек. Прави чудеса с паметта ми, това бифтека. Прочиства я.
	Ангуа се намръщи.
	— Хората не обичат думата „изнудване“.
	— Това не е единствената дума, която не обичат — отвърна кучето. — Вземи мен, например. Аз имам хронична интелигентност. Това от каква полза е за едно куче? Да съм си я искал? Не и аз. Аз просто си намирам едно топло местенце за през нощта във Високо Енергийната Магическа Сграда на Университета, на мен никой не ми беше казал за всичката онази шибана магия, дето се просмуква непрекъснато навън, и какво после — отварям си очите, главата ми започва да се пени като цяла доза соли, ох-ох, мисля си аз, ето, пак се почна, здравей, абстрактно концептуализиране, ето ни, интелектуално развитие… От каква шибана полза ми е това на мен? Последният път, когато се случи, се оказа, че спасявам света от ужасни как-им-се-викаше от Подземните Измерения, а някой да ми каза едно „мерси“ поне? К’во Добро Кученце, Да му Дадем ли Кокалче? Ха-ха. — То вдигна протрита лапа. — Казвам се Гаспод. Нещо подобно ми се случва почти всяка седмица. Като изключим това, аз съм си просто едно куче.
	Ангуа се предаде. Тя хвана проядения крайник и го раздруса.
	— Казвам се Ангуа. Знаеш какво съм.
	— Вече забравих.


	Капитан Ваймс гледаше отломките, разпръснати из двора, през някаква дупка на една от стаите на приземния етаж. Всички прозорци наоколо бяха изпочупени, а по земята имаше много стъкла. От огледала. Разбира се, убийците бяха пословично суетни, но огледалата трябваше да са по стаите, нали така? Човек не би очаквал много стъкло навън. Стъклото се чупеше, то не експлодираше.
	Той видя как Волнонаемен Полицай Къди се наведе и вдигна два скрипеца, закачени за парче въже, прогорено в единия край.
	В останките лежеше правоъгълна карта.
	Космите по ръката на Ваймс настръхнаха.
	Подуши воня във въздуха.
	Ваймс би бил първият, който да си признае, че не е добър полицай, но по-вероятно биха му спестили усилието, защото много други хора с радост биха свършили това вместо него. Определено у него имаше някаква упорита кръвожадност, която разстройваше важните хора, а всеки, който разстройва важните хора, автоматически не може да е добър полицай. Но си беше развил инстинкти. Човек не би могъл да прекара цял живот на улицата и да ги няма. По същия начин, по който цялата джунгла незабележимо се променя при далечното приближаване на ловеца, така настъпи промяна и в усещането за града.
	Нещо ставаше тук, нещо нередно, а той не можеше да разбере какво точно. Тръгна да се пресяга надолу…
	— Какво означава това?
	Ваймс се изправи. Не се обърна.
	— Сержант Колън, искам да се върнеш в Наблюдателницата заедно с Ноби и Детритус — каза той. — Ефрейтор Керът и Волнонаемен Полицай Къди, вие оставате с мен.
	— Да, шефе! — отвърна Сержант Колън, като тропна силно с крак, енергично се изпъна и отдаде чест, за да подразни Убийците. Ваймс оцени това.
	Чак тогава се обърна.
	— Ах, доктор Крусис.
	Шефът на Убийците беше побелял от гняв, което контрастираше хубаво с абсолютното черно на дрехите му.
	— Никой не ви е викал! Какво ви дава право да идвате тук, господин полицай? Да се разхождате наоколо, все едно това място ви принадлежи?
	Ваймс помълча, а сърцето му пееше. Наслаждаваше се на момента. Искаше му се да вземе този миг и да го притисне внимателно в някоя дебела книга, че когато остарее, да си го вади понякога и да си го припомня.
	Бръкна в нагръдника си и извади писмото на адвоката.
	— Е, ако искате най-основната причина, то е, защото май наистина ми принадлежи.
	Хората могат да бъдат определени по нещата, които мразят. Съществуваха доста неща, които Капитан Ваймс мразеше. Убийците бяха почти начело на списъка, веднага след кралете и неумрелите.
	Трябваше да признае, обаче, че доктор Крусис много бързо се съвзе. Не избухна, когато прочете писмото, нито тръгна да спори, нито заяви, че е фалшификация. Той просто го сгъна, подаде го обратно и каза студено:
	— Разбирам. Имате правото на владение, най-малко.
	— Точно така. Бихте ли ми казали какво става тук, моля?
	Усещаше как останалите старши Убийци влизат в двора през една дупка в стената. Много внимателно гледаха към отломките.
	Доктор Крусис се поколеба за миг.
	— Фойерверки.


	— Стана това — каза Гаспод, — че някой сложил дракон в една кутия точно досами стената в двора, така, и после отишли и се скрили зад една от статуите и дръпнали връвта, а в следващия миг — бум!
	— Бум?
	— Точно така. После нашето приятелче скача в дупката за няколко секунди, тъй, пак излиза, притичва през двора, а на следващата минута навсякъде е пълно с Убийци и той е сред тях. И какво толкова? Още един в черно. Никой не забелязва, нали разбираш?
	— Искаш да кажеш, че той още е там?
	— Откъде да знам? Качулки и наметала, всички в черно…
	— И как така можа да видиш всичко?
	— О, аз винаги отскачам до Гилдията на Убийците в сряда вечер. Сервират грил, нали разбираш? — Гаспод въздъхна при вида на неразбиращото й изражение. — Готвачът винаги приготвя разни неща на грил в сряда вечер. Никой не си яде черния пудинг. Така че, то се мотае из кухнята, ясно, бау, бау, дайте ми, моля, дайте, я да видим едно добро момче, виж го ти, малкото му копеленце, гледа сякаш разбира всяка дума, дето я казвам, я да видим какво имаме тук за едно добро кученце…
	Един миг изглеждаше смутен.
	— Гордостта е нещо страхотно, но наденичката си е наденичка — каза той.

>
	— Фойерверки? — каза Ваймс.
	Доктор Крусис приличаше на човек, който се опитва да хване плаващо дърво в неспокойно море.
	— Да. Фойерверки. Да. За Деня на Основоположника. За нещастие някой хвърли запалена клечка, която възпламени кутията. — Изведнъж доктор Крусис се усмихна. — Скъпи ми Капитан Ваймс — каза той, като плесна с ръце, — макар и силно да ценя вашата загриженост, аз наистина…
	— В онази стая ей там ли се съхраняваха? — попита Ваймс.
	— Да, но това не е важно…
	Ваймс отиде до дупката в стената и надникна вътре. Двама Убийци погледнаха към Доктор Крусис и небрежно посегнаха към различни части на облеклото си. Той поклати глава. Предпазливостта му може и да имаше нещо общо с начина, по който Керът сложи ръка върху дръжката на сабята си, но може и да беше понеже Убийците си имаха и някакъв кодекс, в края на краищата. Непочтено беше да убиеш някого, ако не са ти платили.
	— Прилича на някакъв… музей — каза Ваймс. — Реликви от миналото на Гилдията, такива неща ли?
	— Да, точно така. Вехтории. Знаете как се натрупват с годините.
	— О! Е, всичко изглежда наред. Извинете за безпокойството, докторе. Ще си тръгвам. Надявам се, че не съм ви причинил ни най-малкото неудобство.
	— Разбира се, че не! Радвам се, че можахме да успокоим опасенията ви.
	Любезно, но твърдо ги поведоха към портата.
	— На ваше място бих събрал тези стъкларии — подметна Капитан Ваймс, като отново погледна към отломките. — Някой може да се нарани с всичкото това пръснато стъкло наоколо. Не бих искал някой от хората ви да пострада.
	— Още начаса ще се заемем с това, капитане — отвърна доктор Крусис.
	— Хубаво. Хубаво. Много ви благодаря. — Капитан Ваймс се спря на прага, а после се плесна с ръка по челото. — Съжалявам, моля да ме извините — акълът ми е като отнесен напоследък… Какво казахте, че са откраднали?
	По лицето на доктор Крусис не трепна нито мускулче, нито нерв.
	— Не съм казвал, че нещо е било откраднато.
	Ваймс зяпна срещу него за миг.
	— Точно така! Извинете! Разбира се, че не сте… Извинения… Работата ми идва малко в повече, струва ми се. Ще тръгвам тогава.
	Вратата се затръшна под носа му.
	— Точно така — каза Ваймс.
	— Капитане, защо?… — започна Керът.
	Ваймс вдигна ръка.
	— Това дооформя всичко, значи — изрече той малко по-високо от необходимото. — Няма за какво да се притесняваш. Да се връщаме в Двора. Къде е Волнонаемен Полицай Как-й-беше името?
	— Тук, капитане — обади се Ангуа и излезе от уличката.
	— Криеш се, а? А това какво е?
	— Бау, бау, ауу, ауу.
	— Кученце, капитане.
	— Боже господи!


	Биенето на голямата, ръждясала Погребална Камбана кънтеше из Гилдията на Убийците. Облечените в черно фигури се втурваха от всички страни, като се блъскаха и бутаха в бързината да стигнат на двора.
	Съветът на Гилдията се събра набързо пред офиса на доктор Крусис. Заместникът му, господин Дауни, почука колебливо на вратата.
	— Влез.
	Съветът се вмъкна един по един вътре.
	Офисът на Крусис беше най-голямата стая в сградата. На посетителите винаги им се струваше нередно, че Гилдията на Убийците има такива светли, просторни и добре проектирани постройки, по-скоро прилични на някой изискан благороднически клуб, отколкото на сграда, където смъртта се програмира като рутинно ежедневие.
	Весели спортни щампи бяха наредени по стените, макар че, като се вгледаше човек, се виждаше, че обектът на лова не са елени, нито лисици. Имаше и групови офорти, а по-отскоро, и новоиздокарани иконографии на Гилдията — редици усмихнати лица върху облечени в черно тела, а най-младите членове, седнали с кръстосани крака най-отпред, като един от тях прави физиономия.*
	[* Винаги има по един такъв.]
	В единия край на стаята се намираше голямата махагонова маса, където старейшините на Гилдията се събираха на седмични заседания. В другия край на стаята се намираше личната библиотека на Крусис, както и малък тезгях. Над тезгяха имаше аптечка, направена от стотици малки чекмеджета. Надписите по етикетите на чекмеджетата бяха с шифъра на Убийците, но външните посетители на Гилдията и без това бяха достатъчно уплашени, че да откажат да пийнат.
	Четири колони от черен гранит опираха в тавана. По тях бях изписани имената на видни Убийци от историята. Писалището на Крусис стоеше здраво между тях. Той стоеше зад него, а изражението му беше по-дървено и от масата.
	— Искам проверка по списък! — изрева. — Някой напускал ли е Гилдията?
	— Не, сър.
	— Как може да сте толкова сигурни?
	— Стражите по покривите на Филигранната Улица казват, че никой нито е влизал, нито е излизал, сър.
	— А тях кой ги наблюдава?
	— Те се наблюдават един друг, сър.
	— Много добре. Слушайте внимателно. Искам тая история да се оправи. Ако някой трябва да излезе от сградата, искам всички да се наблюдават. А после Гилдията да се претърси от горе до долу, разбрахте ли?
	— За какво, докторе? — попита един младши лектор по отравяне.
	— За… всичко, което е скрито. Ако намерите нещо и не знаете какво е то, незабавно изпратете за член на съвета. И не го докосвайте.
	— Но, докторе, скрити са всякакви неща…
	— Това ще е нещо различно, разбирате ли?
	— Не, сър.
	— Хубаво. И никой няма да споменава за това на скапаната Стража. Ти, момче… донеси ми шапката. — Доктор Крусис въздъхна. — Предполагам, че трябва да ида да кажа на Патриция.
	— Лош късмет, сър.


	Капитанът не каза нищо, докато не тръгнаха да пресичат Месинговия Мост.
	— А сега, Ефрейтор Керът, знаеш, че съм казвал винаги колко важна е наблюдателността, нали?
	— Да, капитане. Винаги съм обръщал голямо внимание на забележките ви по темата.
	— И какво свърши твоята наблюдателност?
	— Някой е счупил огледало. Всички знаят, че Убийците обичат огледала. Но ако това е музей, защо им е огледало вътре?
	— Моля, сър?
	— Кой каза това?
	— Тук долу, сър. Волнонаемен Полицай Къди.
	— О, да. Да?
	— Разбирам малко от фойерверки, сър. След фойерверките има особен мирис. Не го подуших, сър. Подуших нещо друго.
	— Добре… подушено, Къди.
	— И имаше парчета прогорено въже и скрипци.
	— Аз подуших дракон.
	— Сигурен ли сте, капитане?
	— Можете да ми вярвате.
	Ваймс направи гримаса. Ако човек прекараше известно време в компанията на Лейди Рамкин, скоро разбираше как миришат драконите. Ако нещо си положеше главата в скута ти, докато вечеряш, не би могъл нищо да кажеш, само му поднасяш мръвчици и се молиш като луд да не кихне.
	— В онази стая имаше стъклен шкаф — каза той. — Беше разбит. Ха! Нещо е откраднато. Имаше някаква карта в праха, но някой трябва да я е щипнал, докато старият Крусис ми говореше. Бих дал сто долара да знам какво пише на нея.
	— Защо, капитане? — попита Ефрейтор Керът.
	— Защото онзи кучи син Крусис не иска аз да науча.
	— Аз знам какво може да е пробило дупката — обади се и Ангуа.
	— Какво?
	— Експлодиращ дракон.
	Тръгнаха в потресено мълчание.
	— Може и така да е, сър — лоялно каза Керът. — Малките дяволчета изгърмяват само като тропне шлем.
	— Дракон — мърмореше Ваймс. — Какво те кара да мислиш, че е бил дракон, Волнонаемен Полицай Ангуа?
	Ангуа се поколеба. „Защото едно куче ми каза“, не беше, разсъждаваше тя, многообещаващо за кариерата й, че да отговори така.
	— Женска интуиция? — пробва се тя.
	— Мисля си — промърмори Ваймс, — дали не би опитала една интуитивна догадка и за това какво са откраднали?
	Ангуа сви рамене. Керът забеляза колко интересно се движат гърдите й.
	— Нещо, което Убийците са искали да задържат, където да го гледат? — каза тя.
	— О, да — изсумтя Ваймс. — Предполагам, сега ще ми кажеш, че кучето е видяло всичко?
	— Бау?


	Едуард д’Ийт дръпна завесите, залости вратата и се облегна на нея. Толкова лесно се оказа!
	Сложи вързопа на масата. Беше тънък и дълъг около четири стъпки.
	Разгъна го внимателно и ето го… пред него.
	Доста приличаше на рисунката. Типично за човека — цяла страница, пълна с педантични рисунки на арбалети, а това сложил в полето, все едно е без значение.
	Беше толкова просто! Защо да го крие? Може би защото хората се страхуват. Хората винаги се страхуваха от силата. Правеше ги нервни.
	Едуард го вдигна, полюля го малко в ръце, и откри, че то като че ли пасва много добре на ръката и рамото му.
	Ти си мой.
	И това, кажи-речи, беше краят на Едуард д’Ийт. Нещо продължи още известно време, но каквото беше и както си мислеше, не беше съвсем човешко същество.


	Наближаваше пладне. Сержант Колън беше завел новите попълнения до стрелбището с лъкове на „Стрелбищното Увеселение“.
	Ваймс излезе да патрулира с Керът.
	Усещаше нещо в себе си да кипи и да прелива. Нещо помиташе върховете на корозиралите му, но въпреки това все още активни инстинкти, и се опитваше да привлече вниманието му към себе си. Той трябваше да действа.
	Керът полагаше усилия, за да не изостава от него.
	По улиците около Гилдията имаше стажант-Убийци, които още почистваха отломките.
	— Убийци посред бял ден — изръмжа Ваймс. — Удивен съм, че не се превръщат на прах.
	— Това важи за вампирите, сър — напомни Керът.
	— Ха! Прав си. Убийци и лицензирани крадци и кръвожадни вампири! Знаеш ли, момче, някога това беше славен стар град.
	Несъзнателно те влязоха в крак… в трамбоването.
	— Когато сме имали крале ли, сър?
	— Крале? Крале? По дяволите, не!
	Двойка Убийци се огледаха изненадано.
	— Ще ти кажа нещо. Монархът е абсолютният властник, нали така? Главният управник…
	— Освен ако не е кралица.
	Ваймс го изгледа свирепо, после кимна.
	— Добре де, или главната управничка…
	— Не, това може да се каже само, ако е млада жена. Кралиците по правило са по-стари. Не. Хм. Управница, струва ми се.
	Ваймс спря. Има нещо във въздуха на този град, помисли си той. Ако Създателят бе казал: „Да бъде светлина“ в Анкх-Морпорк, не биха го оставили да продължи, защото всички хора щяха да попитат: „Какъв цвят?“
	— Върховният властелин, така — каза и отново закрачи напред.
	— Добре.
	— Но това не е справедливо, разбираш ли? Един човек с властта за живот и смърт.
	— Но ако той е добър човек…
	— Какво? Какво? Добре. Добре. Нека вярваме, че е добър човек. Но вторият след него — той също ли е добър човек? Най-добре да се надяваш на това. Защото той също е върховният властелин, в името на краля. А останалите от двора… те трябва да са добри хора. Защото ако само един от тях е лош човек, резултатът е подкупност и покровителстване.
	— Патрицият е върховният властелин — изтъкна Керът. Той кимна към минаващ трол: — ’обър ден, господин Карбункул.
	— Но той не носи корона, нито седи на трон и не казва, че е справедливо той да управлява — каза Ваймс. — Мразя го, кучия му син. Но той е честен. Честен като тирбушон.
	— Дори и така да е, един добър човек като крал…
	— Да? И после какво? Монархизмът осквернява съзнанието на хората, момче. Честните хора започват да се кланят и подмазват, само защото дядото на някой си бил по-голямо престъпно копеле, отколкото техния. Слушай! Сигурно някога сме имали добри крале! Но от кралете се раждат други крале! „И куче да е, ама от сой да е“, и накрая стигаш до шайка арогантни, престъпни копелета! Дето обезглавяват кралици и се бият с братовчедите си на всеки пет минути! И това е било с векове! И тогава един ден някакъв човек казал: „Стига вече крале!“ и ние сме се вдигнали, били сме се със скапаните благородници, смъкнали сме краля от трона, замъкнали сме го на Саторовия Площад и сме му отрязали шибаната глава! Хубава работа сме свършили!
	— Уау! — каза Керът. — Кой е бил той?
	— Кой?
	— Човекът, който е казал: „Стига вече крале“.
	Хората зяпаха. Лицето на Ваймс от мораво от гняв стана червено от смущение. Както и да е, в нюансите почти нямаше разлика.
	— О!… Бил е Командир на Градската Стража в онези времена — смотолеви той. — Викали са му Старата каменна мутра.
	— Никога не съм го чувал.
	— Ами, той, ъ-ъ… не се споменава много в историческите книги. Понякога трябва да има гражданска война, и понякога, след това, е най-добре да се преструваш, че нищо не се е случило. Понякога хората трябва да свършат някоя работа, а после трябва да бъдат забравени. Той добре си е служил с брадвата, нали разбираш. Никой друг не би го направил. Кралски врат е било това, в края на краищата. Кралете са — той изплю думата, — специални. Дори и след като са видели… личните покои и са почистили… парчетата. Дори и тогава. Никой не е искал да прочисти света. Но той е взел брадвата, проклел ги е всичките и го е свършил.
	— Кой крал е бил това? — попита Керът.
	— Лоренцо Любезния — отвърна Ваймс отнесено.
	— Виждал съм негова снимка в дворцовия музей — каза Керът. — Дебел стар мъж. Заобиколен от много деца.
	— О, да — рече Ваймс внимателно. — Много е обичал деца.
	Керът махна на няколко джуджета.
	— Не съм знаел това — каза той. — Мислех си, че е имало просто някакво проклето въстание или нещо такова.
	Ваймс сви рамене.
	— В книгите по история го има, стига да знаеш къде да гледаш.
	— И това е бил краят на кралете в Анкх-Морпорк.
	— О, имало е един син, който е оцелял, струва ми се. И няколко луди роднини. Осъдени са били на изгнание. Това се предполага да е ужасна съдба за кралските особи. Аз лично не я разбирам.
	— Струва ми се, че аз мога. И вие обичате града, сър.
	— Е, да. Но ако се опре да избирам между изгнание и да ми отрежат главата, само ми помогни да си сваля куфара по стълбите. Не, слава богу, че сме се отървали от кралете. Но, искам да кажа… _градът_ е функционирал.
	— И още е така — каза Керът.
	Те подминаха Гилдията на Убийците и се изравниха с високите, заплашителни стени на Гилдията на Глупаците, които заемаха другия край на квартала.
	— Не, той просто върви. Искам да кажа, погледни там горе.
	Керът послушно вдигна очи.
	На кръстовището на Широката Улица и Алхимиците се намираше позната сграда. Фасадата беше богато украсена, но покрита с мръсотия. Бяха я колонизирали водоливници.
	Разяденото мото над портала гласеше: „НИТО ДЪЖД, НИТО СНЯГ, НИТО МРАКА НА НОШТА МОГАТ ДА ВЪЗПРАТ ТЕЗИ ПРАТИНИЦИ ОТ ДЪЛГА ИМ“ и може и така да е било в по-свободни времена, но неотдавна някой беше счел за необходимо да закове допълнение, което гласеше:
C>
	НЕ ПИТАЙТЕ ЗА:
	скали
	тролофе със пръчки
	Всекакви дракони
	Г-жа Кейк
	Угромни зелени нешта със зъби
	Къквито и дъ е черни кучета с оранжеви вежди
	Дъждове от на булонки.
	мъгла.
	Г-жа Кейк
C$
	— О! Кралската поща.
	— Пощенската Служба — поправи го Ваймс. — Дядо ми разказваше, че някога е могло там да пуснеш писмо и то без проблеми да бъде доставено до месец. Не е било необходимо да го даваш на някакво минаващо джудже и да се надяваш, че малкото копеленце няма да го изяде преди…
	Гласът му заглъхна.
	— Хм. Съжалявам. Не исках да те обидя.
	— Не съм се обидил — весело отвърна Керът.
	— Не че имам нещо против джуджетата. Винаги съм казвал, че бая трябва да се понапънеш, докато откриеш ъ-ъ… по-добра група висококвалифицирани, послушни, трудолюбиви…
	— … малки копеленца?
	— Да. Не!
	Продължиха нататък.
	— Тази госпожа Кейк — рече Керът, — определено е волева жена, а?
	— Самата истина.
	Нещо изскърца под огромния сандал на Керът.
	— Още стъкло — каза той. — Далеч е стигнало.
	— Експлодиращи дракони! Ама че въображение има това момиче!
	— Бау, бау — обади се глас зад тях.
	— Това проклето куче ни следва.
	— Лае по нещо на стената — отбеляза Керът.
	Гаспод ги изгледа студено.
	— Бау, бау, по дяволите, оу, ау — каза то. — Вие, по дяволите слепи ли сте или какво?
	Истина беше, че нормалните хора не можеха да чуят, когато Гаспод говори, защото кучетата не говорят. Широко известен факт. Той е широко известен на органично ниво, също както много други широко известни факти, които отхвърлят наблюденията на сетивата. Това е, защото ако хората ходят насам-натам и забелязват всичко, което непрекъснато се случва, никой никога нищо няма да свърши.*
	[* Това е още една характеристика на оцеляването.]
	Освен това, почти всички кучета не могат да говорят. Тези, които могат, са просто статистическа грешка и следователно могат да не се вземат предвид.
	Както и да е, Гаспод беше открил, че обикновено го чуват на подсъзнателно ниво. Например вчера някой разсеяно го ритна в канавката и едва беше направил няколко крачки, когато внезапно си помисли: „Ама че съм кучи син, а?“
	— Там горе има нещо — каза Керът. — Виж… нещо синьо, и виси от онзи водоливник.
	— Бау, бау, бау! Няма ли поне едно „благодаря“?
	Ваймс се изправи върху раменете на Керът и протегна ръка по стената, но все още не успяваше да достигне малката синя ивица.
	Водоливникът завъртя каменно око към него.
	— Имаш ли нещо против? — попита Ваймс. — Виси на ухото ти…
	Като стържеше камък в камък, водоливникът вдигна ръка и откачи досадния метал.
	— Благодаря ти.
	— Н’ма за к’во.
	Ваймс слезе на земята.
	— Вие харесвате водоливниците, нали, капитане? — попита Керът, като отминаха.
	— Ъхъ. Те може да са само някакви си тролове, но не се забъркват с хората, рядко слизат под първия етаж и не извършват престъпления, за които някой някога да разбере. Моят тип хора.
	Той разгъна ивицата.
	Беше нашийник или, поне, това, което беше останало от нашийник — изгорен и в двата края. Думата „Чаби“ едва се четеше през саждите.
	— Ама че дяволи! Те наистина са гръмнали дракон!


	Трябва да представим най-опасния човек на света.
	Никога, през целия си живот, той не беше наранил живо същество. Беше правил дисекция на неколцина, но само след като бяха умрели*, и се беше удивявал как добре са били сглобени, като се вземе предвид, че са плод на неквалифициран труд. В продължение на няколко години той не беше мърдал вън от една голяма, просторна стая, но това не беше никак зле, защото повечето от времето той така или иначе прекарваше в собствената си глава. Съществува един определен тип хора, които е много трудно да превърнеш в затворници.
	[* Тъй като той беше ранна форма на свободомислещ учен и не вярваше, че човешките същества са били създадени от някакво божествено създание. Да се прави дисекция на хора, докато са още живи, приличаше на свещеническо занимание; те си мислеха, че човечеството наистина е било създадено от някакво божествено създание и искаха да погледнат по-отблизо изработката Му.]
	Тъй или иначе, той беше решил, че по един час упражнения всеки ден са жизненоважни за здравословния апетит и за правилното движение на червата, така че в момента седеше върху един уред, който сам бе изобретил.
	Състоеше се от седло над чифт педали, които посредством верига завъртаха едно голямо дървено колело, стърчащо понастоящем от земята на метална стойка. Друго, свободно въртящо се дървено колело, бе поставено пред седлото и можеше да се завърти посредством някакъв лост. Той беше сглобил допълнителното колело и лоста така, че да може да завърти цялото нещо към стената, когато приключи с упражненията си и, освен това, цялото нещо придобиваше задоволителна симетрия.
	Наричаше го „завъртането на колелото с педали и друга машина с колело.“


	И Лорд Ветинари работеше.
	Обикновено беше в Продълговатия Кабинет или седеше на обикновения си дървен стол в подножието на стълбището в двореца на Анкх-Морпорк; на върха на стълбището имаше сложно украсен трон, покрит с прах. Това беше тронът на Анкх-Морпорк и всъщност беше направен от злато. Никога и през ум не му беше минавало да седи върху него.
	Но днес беше хубав ден, така че работеше в градината.
	Посетителите на Анкх-Морпорк често оставаха изненадани да видят, че прикрепени към Двореца на Патриция има и някои интересни градини.
	Патрицият не беше от градинарския тип. Но някои от предшествениците му бяха, а Лорд Ветинари никога не променяше или унищожаваше нищо, ако нямаше логична причина да го направи. Той поддържаше малката зоологическа градина и конюшнята за състезателни коне, дори признаваше, че градините сами по себе си представляват изключителен исторически интерес, защото съвсем очевидно случаят беше точно такъв.
	Беше ги създал Адски Глупавия Джонсън.
	Много велики градинари — декоратори са останали в историята и са били запомнени единодушно с величествените паркове и градини, които са проектирали с почти богоподобна сила и предвидливост, без да се замислят са правили езера, местили са хълмове и са засаждали гори, за да дадат възможност на бъдещите поколения да оценят върховната красота на дивата Природа, преобразена от Човека. Помнеха се и Браун „Способностите“, и Смит „Прозорливостта“, и Де Вере Слейдгор „Интуицията“…
	А в Анкх-Морпорк се беше случил Адски Глупавия Джонсън.
	Адски Глупавия Джонсън, дето: „Може да ви изглежда малко разхвърляно сега, ама върнете се след петстотин години“. Адски Глупавия Джонсън, дето: „Ама вижте, плановете си бяха съвсем наред, когато ги правих“. Адски Глупавия Джонсън, който беше накарал да издигнат изкуствен хълм от 2 000 тона пръст пред Имението Куирм, защото: „Ще се побъркам по цял ден да гледам дървета и планини, а вие?“
	Дворцовият парк на Анкх-Морпорк се считаше за върха, ако въобще можеше да се нарече така, на кариерата му. Например съдържаше декоративното езерце с пъстърви, дълго сто и петдесет крачки и, поради една от онези незначителни грешки в означенията, които бяха такава отличителна черта на проектите на Адски Глупавия, широко един пръст. Беше обитавано от една пъстърва, което беше доста удобно, стига тя да не се опиташе да се обърне. А веднъж беше нарисувал сложен фонтан и когато го пуснали за първи път, единственото, което направил, било да пъшка зловещо пет минути, после изстрелял малко каменно херувимче хиляда стъпки нагоре във въздуха.
	Имаше укрепителен ров, което е като заграждение, само че по-дълбок. Заграждението е прикрит ров и стена, построена така, че да дава възможност на земевладелците да наблюдават хълмистите гледки, без да допускат добитък и неудобни бедняци да минават през тревните площи. Под заблудения молив на Адски Глупавия бяха го изкопали дълбок петдесет стъпки и вече беше взел три жертви — градинари.
	Лабиринтът беше толкова малък, че хората се объркваха, само докато го търсят.
	Но Патрицият по-скоро харесваше градините, по особено тих начин. Той имаше определено становище относно манталитета на по-голямата част от човечеството, а градините го караха да се чувства напълно извинен.
	Купчини хартия бяха натрупани върху моравата около стола. Чиновници ги преподновяваха или периодично ги отнасяха. Бяха разни чиновници. В Двореца се вливаше всякакъв вид и род информация, но имаше само едно място, където тя се събираше накуп, също както нишките на паяжината се събират в центъра й.
	Огромен брой управници, добри, лоши, а най-често мъртви, знаят какво се е случило; малцина действително успяват с цената на много усилия да научат какво става. Лорд Ветинари смяташе и двата вида за лишени от амбиция.
	— Да, доктор Крусис — каза той, без да вдига поглед.
	„Как по дяволите го прави?“ — чудеше се Крусис. — „Знам, че изобщо не вдигнах никакъв шум…“
	— Ах, Хавлок… — започна той.
	— Имаш нещо да ми казваш ли, докторе?
	— Ами… загубено е.
	— Да. И без съмнение, вие много усърдно го търсите. Чудесно. Приятен ден.
	През цялото време Патрицият не си помръдна главата. Дори не си направи труда да попита за какво става дума. „Той много добре знае, по дяволите“ — мислеше си Крусис. „Как е възможно никога да не можеш да му кажеш нещо, дето да не го знае?“
	Лорд Ветинари остави лист хартия върху една от купчините, после взе друг.
	— Още си тук, доктор Крусис.
	— Мога да ви уверя, Милорд, че…
	— Сигурен съм, че можеш. Има един въпрос, обаче, който ме занимава.
	— Милорд?
	— Защо то се оказа откраднато от твоята Гилдия? Беше ми дадено да разбера, че е било унищожено. Съвсем сигурен съм, че така бях наредил.
	Точно този въпрос Убиецът се беше надявал, че няма да му бъде зададен. Но Патрицият беше добър в тази игра.
	— Ъ-ъ. Ние… ами, моят предшественик, си мислехме, че може да служи като предупреждение и за пример.
	Патрицият вдигна поглед и се усмихна весело.
	— Прекрасно! Винаги съм имал страхотна вяра в ефективността на примерите. Така че, сигурен съм, ще успеете да оправите всичко това, като причините минимално неудобство наоколо.
	— Сигурно, Милорд — отвърна Убиецът мрачно. — Но…
	Започна пладне.
	Пладнето в Анкх-Морпорк продължаваше повечко време, тъй като дванайсетият час беше приет с консенсус. По принцип, първата камбана, която започваше да бие, беше в Гилдията на Учителите, в отговор на универсалните молитви на членовете й. После водният часовник в Храма на Малките Богове задвижваше големия бронзов гонг. Черната камбана в Храма на Съдбата удряше веднъж, неочаквано, но по това време сребърният карильон, задвижван от педали, в Гилдията на Глупаците вече дрънчеше, като гонговете, камбаните и звънците на всички Гилдии и храмове биеха с пълна сила, така че беше невъзможно да ги отделиш едни от други, с изключение само на лишената от език, магическа октиронова камбана на Стария Том в часовниковата кула на Невидимия Университет, дванайсетте отмерени мълчаливи паузи на която временно надмогваха цялата шумотевица.
	И най-накрая, няколко удара след всички останали, идваше камбаната на Гилдията на Убийците, която винаги беше последна.
	Досами Патриция, декоративният часовник с циферблат от цветя удари два пъти и клюмна.
	— Казваше нещо? — мило напомни Патрицият.
	— Капитан Ваймс, проявява интерес.
	— Божичко. Но на него това му е работата.
	— Наистина ли? Трябва да настоя да го отзовеш!
	Думите отекнаха из градината. Няколко гълъба отлетяха.
	— Настояваш значи? — попита Патрицият сладко.
	Доктор Крусис отстъпи и отчаяно затърси обяснение.
	— Той е един слуга, в края на краищата. Не виждам никаква причина да му се позволи да се намесва в неща, които не го засягат.
	— По-скоро вярвам, че той се смята за слуга на закона.
	— Той е бюрократично нищожество и нагло парвеню!
	— Боже мой. Не одобрявам силните ти емоции. Но щом настояваш, незабавно ще го заставя да се подчини.
	— Благодаря ти.
	— Няма защо. Не ме оставяй да те задържа.
	Доктор Крусис се оттегли по посоката, подсказана му от небрежния жест на Патриция.
	Лорд Ветинари отново се наведе над бумагите си и дори не вдигна поглед, когато се чу далечен, сподавен вик. Вместо това посегна надолу и разлюля малко сребърно звънче.
	Един чиновник бързо се приближи.
	— Би ли донесъл стълбата, Дръмнот? Доктор Крусис май падна в рова.

>
	Резето на задната врата към работилницата на джуджето Пр’роден Хемърхок се вдигна и тя се отвори със скърцане. Той отиде да провери дали няма някой отвън и потрепери.
	Затвори вратата.
	— Малко е студен вятърът — каза на другия посетител в стаята. — Но все пак се търпи.
	Таванът на работилницата беше на едва пет стъпки от пода. Това беше повече от достатъчна височина за джудже.
	— ОЛЕЛЕ… — каза един глас, нечут от никого.
	Хемърхок погледна към нещото, притегнато на менгемето, и взе отвертка.
	— ОЛЕЛЕ!
	— Удивително — каза той. — Мисля, че задвижването на този лост надолу по барабана кара, ъ-ъ, шестте гнезда да се приплъзнат, като докарва нов куршум, ъ-ъ, в цевта. Това изглежда съвсем ясно. Задвижващият механизъм всъщност е просто един кремък с огниво. Пружината… ето тук… съвсем е ръждясала. Лесно мога да я сменя. Знаеш ли — той вдигна поглед, — това е много интересно устройство. С тези химикали по цевите и всичко останало. Такава _проста_ идея. Да не би да е някакъв фокус? Някоя автоматична палячовщина?
	Той зарови в един сандък с метални отломки за парче стомана, след което избра и пила.
	— Бих искал да направя няколко скици след това — каза той.
	Около трийсет секунди по-късно се чу едно „пук“ и се появи облак дим.
	Пр’роден Хемърхок се съвзе и поклати глава.
	— Ама че късмет! Можеше да стане много лоша злополука.
	Опита се да отвее част от пушека, после отново посегна към пилата.
	Ръката му мина през нея.
	— ХМ.
	Пр’роден опита отново.
	И пилата беше нереална, също като пушека.
	— Какво?
	— ХМ.
	Собственикът на странното съоръжение се беше облещил ужасено срещу нещо на пода. Пр’роден проследи погледа му.
	— О!
	Проумяването, което кръжеше на крайчето на съзнанието му, най-сетне го озари. Ето това беше характерното за смъртта. Когато ти се случи, си от първите, които го разбират.
	Посетителят му сграбчи устройството от тезгяха и го натъпка в платнена торба. После се огледа диво наоколо, вдигна трупа на господин Хемърхок и го помъкна през вратата навън към реката.
	Чу се далечно разплискване, или най-близкото до този звук, което може да се получи в река Анкх.
	— О, боже — каза Пр’роден. — А не мога и да плувам.
	— ТОВА, РАЗБИРА СЕ, НЯМА ДА Е ПРОБЛЕМ — успокои го Смърт.
	Пр’роден го погледна.
	— Доста по-нисък си, отколкото си те представях.
	— ТОВА Е, ЗАЩОТО СЪМ КОЛЕНИЧИЛ, ГОСПОДИН ХЕМЪРХОК.
	— Онова проклето нещо ме уби!
	— ДА.
	— Това е първият път, когато изобщо ми се случва нещо подобно.
	— НА ТЕБ И НА КОГОТО И ДА БИЛО. НО НЕ И, ПОДОЗИРАМ, ЗА ПОСЛЕДЕН.
	Смърт се изправи. Ставите на краката му изпукаха. Той вече не си удряше черепа в тавана. Вече нямаше таван. Стаята плавно беше избледняла в пространството.
	Съществуваха такива неща като богове на джуджетата. По природа джуджетата не бяха религиозен вид, но в един свят, където подпорите на шахтите можеха да се съборят без предупреждение, а кухините, пълни с газ, внезапно можеха да експлодират, те бяха разбрали нуждата от богове като един вид свръхестествения еквивалент на каската. Освен това, когато си удариш палеца с четирикилограмов чук, хубаво е да има по кого да богохулстваш. Необходимо е да си много специален и решителен тип атеист, за да подскачаш нагоре-надолу, затиснал ръка под мишница и да крещиш: „О, произволни флуктуации във времепространствения континуум!“ или „Аааргх, примитивен и овехтял възглед на патерица!“
	Пр’роден не си губи времето с въпроси. Много неща стават малко по-спешни, когато си мъртъв.
	— Аз вярвам в прераждането.
	— ЗНАМ.
	— Опитвах се да водя добър живот. Това от полза ли е?
	— НЕ ЗАВИСИ ОТ МЕН. — Смърт се прокашля. — РАЗБИРА СЕ… СЛЕД КАТО ВЯРВАШ В ПРЕРАЖДАНЕТО… ПАК ЩЕ СИ ПР’РОДЕН.
	Той зачака.
	— Да. Точно така — каза Пр’роден.
	Джуджетата са известни с чувството си за хумор, в известен смисъл. Хората ги посочват и казват: „Тези малки дяволчета нямат чувство за хумор“.
	— ХМ. ИМАШЕ ЛИ НЕЩО СМЕШНО В ТОВА, КОЕТО ТОКУ-ЩО КАЗАХ?
	— Хм. Не. Не… Не мисля.
	— БЕШЕ КАЛАМБУР ИЛИ ИГРА НА ДУМИ. ПР’РОДЕН ОТНОВО.
	— Така ли?
	— НЕ ЗАБЕЛЯЗА ЛИ?
	— Не мога да кажа.
	— О!
	— Съжалявам.
	— КАЗАХА МИ ДА СЕ ОПИТАМ ДА НАПРАВЯ ЦЯЛАТА РАБОТА МАЛКО ПО-ПРИЯТНА.
	— Пр’роден отново.
	— ДА.
	— Ще си помисля.
	— БЛАГОДАРЯ ТИ.


	— Тъй ’начи — каза Сержант Колън, — т’ва, момчета, е вашта палка, известна още като ваша нощна палка или служебно оръдие на труда. — Той млъкна, като се опитваше да си припомни военните си години, и се развесели. — Ще се грижите за нея — извика той. — Ще ядете с нея, ще спите е нея…
	— Извинете.
	— Кой каза това?
	— Тук долу. Аз съм, Волнонаемен Полицай Къди.
	— Да, пилигримче?
	— Как да ядем с нея, сержант?
	Надъханата мъжественост на Сержант Колън спадна като балон. Той подозираше Волнонаемен Полицай Къди. Силно подозираше Волнонаемен Полицай Къди, че е от онези, дето създават проблеми.
	— Какво?
	— Ами, за нож ли да я използваме, или за вилица, или да я срежем наполовина и да я използваме като клечки, а?
	— За какво говориш?
	— Извинете, сержант?
	— Какво има, Волнонаемен Полицай Ангуа?
	— Как точно да спим с нея?
	— Ами, аз… исках да кажа… _Ефрейтор Нобс, престани незабавно с това хихикане!_ — Колън си намести нагръдника и реши да поеме в друга посока. — Сега, т’ва, което имаме тук е кукла, модел или мостра — посочи към една смътно напомняща хуманоид форма, направена от кожа и напълнена със слама, закачена на кол, — наречена с прозвището Артър, оръжейни тренировки, за тая цел. Напред, Волнонаемен Полицай Ангуа. Кажи ми, Волнонаемен полицай, мислиш ли, че можеш да убиеш човек?
	— За колко време?
	Последва мълчание, докато вдигнаха Ефрейтор Нобс и го потупаха по гърба, за да се поуспокои.
	— Много добре — каза Сержант Колън, — това, което трябва да направиш сега, е да си хванеш палката ето така и при команда №1, да се отправиш бързо към Артър и при команда №2, да го треснеш яко в тялото. Едно… две…
	Палката отскочи от шлема на Артър.
	— Много добре, само едно нещо не е наред. Някой може ли да ми каже какво?
	Те поклатиха глави.
	— _Изотзад._ Удряш ги изотзад. Няма смисъл да рискувате да си навличате неприятности, нали така? Сега ти опитай, Волнонаемен Полицай Къди.
	— Но, сержант…
	— Направи го.
	Загледаха всички.
	— Дали да не му донесем стол? — попита Ангуа след смущаващи петнайсет секунди.
	Детритус се изкикоти.
	— Той е твърде малък, за да бъде страж.
	Волнонаемен Полицай Къди престана да подскача нагоре-надолу.
	— Извинявай, сержант, джуджетата не правят така, нали разбираш?
	— Но стражите правят така. Добре, Волнонаемен Полицай Детритус — _не отдавай чест!_ — ти опитай.
	Детритус хвана палката между това, което от техническа гледна точка трябва да се нарече палец и показалец, и я тресна в шлема на Артър. Той се загледа замислено в остатъка от палката. После сви своя, поради липса на по-добра дума, юмрук, и тресна Артър по това, което за кратко беше неговата глава, докато колът не се наби три стъпки в земята.
	— А сега, това джуджето, и то може да опита — каза той.
	Последваха нови притеснени пет секунди. Сержант Колън си прочисти гърлото.
	— Ами, да, струва ми се, можем да приемем, че той е напълно обезвреден. Отбележи, Ефрейтор Нобс. Волнонаемен Полицай Детритус — _не отдавай чест!_ — удържа ти се един долар за повреда на палка. И се предполага след това да можете да им задавате въпроси.
	Той погледна към останките на Артър.
	— А сега, струва ми се, е дошло време да демонстрираме изкуството на стрелбата с лък.


	Лейди Сибил Рамкин погледна към тъжната ивица кожа, което беше единственото останало от покойния Чаби.
	— Кой би направил такова нещо на едно нещастно малко драконче?
	— Опитваме се да открием — каза Ваймс. — Ние… ние мислим, че може би са го вързали на стена и той е експлодирал.
	Керът се наведе над стената на една кошара.
	— Кууши-кууши-куу?
	Доброжелателен пламък му отнесе веждите.
	— Искам да кажа, той беше толкова кротък — промълви Лейди Рамкин. — И на мравката път сторваше, горкичкото ми мъниче.
	— Как може някой да вдигне дракон във въздуха? — попита Ваймс. — Би ли могъл да го направиш като го ритнеш?
	— О, да — увери го Сибил. — Ще си загубиш крака, обаче.
	— Значи не е било това. А някакъв друг начин? Така че да не пострадаш?
	— Всъщност, не. Би било по-лесно да го накараш сам да експлодира. Наистина, Сам, не искам да говорим за…
	— Трябва да знам.
	— Ами… по това време на годината мъжките се бият. Правят се да изглеждат по-големи, нали разбираш? Затова винаги ги държа отделно.
	Ваймс поклати глава.
	— Но драконът беше само един.
	Зад тях Керът се наведе над следващата кошара, където един крушовиден мъжки дракон отвори едно око и го изгледа свирепо.
	— Яяя-добро-момче? — промълви Керът. — Сигурен съм, че тук някъде имам бучка въглен…
	Драконът отвори и другото си око, примижа, след което беше вече напълно буден и се изправи на задните си крака. Ушите му се присвиха. Ноздрите му запламтяха. Крилата му се развяха. Пое си дъх. От стомаха му се понесе клокоченето на втурващите се киселини, щом се отвориха шлюзове и клапи. Краката му се отлепиха от пода. Гръдният му кош се разшири…
	Ваймс удари Керът по хълбока и го събори на земята.
	В кошарата си драконът примижа. Врагът загадъчно беше изчезнал. Изплашен!
	Той се успокои, като изпусна огромен пламък.
	Ваймс свали ръце от главата си и се преобърна.
	— Защо направихте това, капитане? — попита Керът. — Аз нямаше да…
	— Той нападна друг дракон! — изкрещя Ваймс. — Такъв, който не искаше да отстъпи! — Изправи се на колене и потупа Керът по нагръдника. — Лъскаш го наистина добре! Можеш да се огледаш в него. И всички останали могат!
	— О, да, разбира се! — възкликна Лейди Сибил. — Всички знаят, че драконите трябва да се държат настрана от огледала…
	— Огледала — повтори Керът. — Ей, там имаше парчета…
	— Да. Показал е огледало на Чаби.
	— Горкото мъниче сигурно се е опитвало да стане по-голямо от самото себе си — каза Керът.
	— Тук си имаме работа с извратено съзнание — установи Ваймс.
	— О, не! Така ли мислиш?
	— Да.
	— Но… но… не може да си прав. Защото Ноби през цялото време беше с нас.
	— Не Ноби — раздразнено каза Ваймс. — Каквото и да е способен да направи на един дракон, съмнявам се, че може да го накара да експлодира. В този свят има по-странни хора дори и от Ефрейтор Нобс, момчето ми.
	Изражението на Керът се смени с маска на заинтригуван ужас.
	— Боже мой!


	Сержант Колън огледа мишените. После си свали шлема и избърса чело.
	— Струва ми се, че може би Волнонаемен Полицай Ангуа не трябва да се опитва повече с големия лък, докато не измислим как да я спрем… да не се пречка.
	— Съжалявам, сержант.
	Те се обърнаха към Детритус, който стоеше глуповато зад купчина счупени лъкове. За арбалети и дума не можеше да става. В масивните му ръце те стояха като фиби. На теория големият лък би бил смъртоносно оръжие в ръцете му, но само ако той овладееше изкуството кога да пусне стрелата.
	Детритус сви рамене.
	— Съжалявам, господине. Стрелите не са тролско оръжие.
	— Ха! — каза Колън. — Що се отнася до теб, Волнонаемен Полицай Къди…
	— Просто не мога да му хвана цаката на прицелването, сержант.
	— Аз пък си мислех, че джуджетата са известни с бойните си умения!
	— Да, ама… не тези умения.
	— Засада — промърмори Детритус.
	Тъй като беше трол, мърморенето му отекна и в най-отдалечените сгради. Брадата на Къди настръхна.
	— Ти, дяволско тролско изчадие, ще си взема…
	— Стига вече — бързо се намеси Сержант Колън, — мисля да спираме обучението. Ще трябва да го… един вид научавате в хода на работата, ясно?
	Колън въздъхна. Той не беше жесток човек, но през целия си живот беше живял само или като войник, или като страж, и сега се чувстваше потиснат. Иначе не би казал това, което изрече в следващия миг.
	— Не знам, наистина не знам. Да се биете помежду си, да съсипвате оръжие… искам да кажа, кого си мислим, че заблуждаваме! Така, сега е почти пладне, починете си няколко часа, ще се видим довечера. Ако решите, че си заслужава да се появите.
	Чу се едно „танн“! Арбалетът на Къди беше изстрелял в ръката му. Стрелата профуча край ухото на Ефрейтор Нобс и се приземи в реката, където се заби.
	— Съжалявам — каза Къди.
	— Цък, цък — поклати глава Сержант Колън.
	Това беше най-лошото. Щеше да е много по-добре, ако беше нарекъл джуджето с разни имена. Щеше да е много по-добре, ако беше направил да изглежда така, че джуджето заслужава някаква обида.
	Той се обърна и тръгна към Двора на Псевдополис.
	Чуха го, че измърмори нещо.
	— Какво каза той? — попита Детритус.
	— „Великолепен отряд мъже“ — повтори Ангуа, като се изчерви.
	Къди се изплю на земята, което не продължи дълго с оглед на близостта му до нея. После бръкна в наметалото си и измъкна, като магьосник, който вади заек от два пъти по-малка шапка, двуглавата си бойна брадва. И се затича.
	До мига, в който стигна невинната си цел, се беше превърнал в неясно петно. Нещо се сцепи и чучелото експлодира като ядрена купа сено.
	Другите двама се приближиха и огледаха резултата, а парченца плява плавно се стелеха по земята.
	— Да, добре — каза Ангуа. — Но той напомни, че след това се предполага да можеш да им задаваш въпроси.
	— Но не каза, че те трябва и да им отговарят — мрачно каза Къди.
	— Волнонаемен Полицай Къди, удържа ти се един долар за мишена — каза Детритус, който вече дължеше единайсет долара за стрели.
	— „Ако си заслужава да се появите!“ — изсумтя Къди, като отново скри брадвата някъде по себе си. — Видомразец!
	— Не мисля, че точно това искаше да каже — утеши го Ангуа.
	— О, за тебе е добре — каза Къди.
	— Защо?
	— ’щото си мъж — обясни Детритус.
	Ангуа беше достатъчно умна, за да спре за миг и да премисли.
	— Жена — каза кротко.
	— Все същото — човек.
	— Само в най-широк смисъл. Хайде, да идем да пийнем по едно…
	Преходният миг на другарство в нещастието се изпари напълно.
	— Да пия с трол?
	— Да пия с джудже?
	— Добре — рече Ангуа. — Какво ще кажете ти и ти да дойдете и да пийнете с мен?
	Свали шлема и разтърси коса. Женските тролове нямат коса, макар че по-големите късметлийки от тях могат да си отгледат чудесни лишеи, а едно женско джудже по-вероятно би получило комплимент колко копринена му е брадата, отколкото за косата си. Но може би просто гледката, която разкри Ангуа, да остърга искрички от някаква споделена, древна, космическа мъжественост.
	— Нямах много възможности да се поогледам, наистина. Но видях едно местенце на Лъскавата Улица.
	Което означаваше, че трябва да прекосят реката, като поне двама от тях се опитват да посочат на минувачите, че не са с поне един от останалите двама. Което означаваше, че с отчаяно безгрижие те се оглеждаха наоколо.
	И Къди видя джуджето във водата.
	Ако можеше да се нарече вода.
	Ако още можеше да се нарече джудже.
	Те погледнаха надолу.
	— Знаете ли — каза Детритус след малко, — т’ва прилича на джуджето, дето прави оръжие на Заскрежената Улица.
	— Пр’роден Хемърхок? — попита Къди.
	— Същият, да.
	— Прилича малко на него — призна Къди, като все още говореше абсолютно спокойно, — но не точно на него.
	— Какво искаш да кажеш? — попита Ангуа.
	— Защото господин Хемърхок — отвърна Къди, — нямаше такава огромна дупка, там, където трябва да му е гръдният кош.


	„Той никога ли не спи?“ — мислеше си Ваймс. — „Този проклет човек никога ли не отпуска глава за почивка? Никъде ли няма една стая с черен халат, дето да виси на вратата?“
	Той почука на вратата на Продълговатия Кабинет.
	— А, капитане. — Патрицият вдигна очи от документацията си. — Бяхте похвално бърз.
	— Така ли?
	— Получихте ли съобщението ми? — попита Лорд Ветинари.
	— Не, сър. Бях… зает.
	— Така ли. И какво ли би могло да ви заеме?
	— Някой е убил господин Хемърхок, сър. Голям човек в общността на джуджетата. Бил е… застрелян с нещо като обсадно оръдие или нещо подобно, и са го изхвърлили в реката. Току-що го извадихме. Тъкмо бях тръгнал да кажа на жена му. Мисля, че живее на Сиропената Улица. А после си помислих, така и така минавам оттук…
	— Това е много злощастно.
	— Определено е, за господин Хемърхок — съгласи се Ваймс.
	Патрицият се облегна назад и се вгледа във Ваймс.
	— Кажете ми — попита той, — как е бил убит?
	— Не знам. Никога не съм виждал нещо подобно… имаше просто една страхотно голяма дупка. Но ще открия какво е било.
	— Хм. Споменах ли, че доктор Крусис дойде да ме види тази сутрин?
	— Не, сър.
	— Беше много… загрижен.
	— Да, сър.
	— Мисля, че сте го разстроили.
	— Сър?
	Патрицият изглежда стигна до решение. Столът му политна напред.
	— Капитан Ваймс…
	— Сър?
	— Знам, че се пенсионирате другиден и затова се чувствате малко… неспокойно. Но докато сте капитан на Нощната Стража, ви моля да следвате две много ясни указания…
	— Сър?
	— Ще преустановите каквито и да било разследвания във връзка с тази кражба от Гилдията на Убийците. Разбирате ли? Това си е работа само на Гилдията.
	— Сър.
	Ваймс внимателно запази лицето си неподвижно.
	— Искам да вярвам, че неизречената дума в това изречение беше „да“, капитане.
	— Сър.
	— И тази също. Що се отнася до злощастния господин Хемърхок… Тялото е било открито едва преди малко?
	— Да, сър.
	— Тогава то е извън юрисдикцията ви, капитане.
	— Какво? Сър?
	— Дневната Стража може да се справи с това.
	— Но ние никога не сме се разправяли с такива неща като „дневна“ юрисдикция!
	— Въпреки това, при сегашните обстоятелства, ще инструктирам Капитан Куирк да поеме разследването, ако се окаже, че такова е необходимо.
	„Ако такова е необходимо. Ако хората по случайност не свършат с наполовина отнесен гръден кош. Треснати от метеорит, може би“ — мислеше си Ваймс.
	Той си пое дълбоко дъх и се облегна на писалището на Патриция.
	— Майонезеният Куирк не може задника си с атлас да намери! А той и идея си няма как да говори с джуджетата! Той им вика „чакълосмукачи“! Моите хора откриха тялото! Моя юрисдикция е!
	Патрицият плъзна поглед към ръцете на Ваймс. Капитанът ги свали от писалището, като че ли то внезапно беше станало нажежено до бяло.
	— Нощна Стража. Това сте вие, капитане. Вашите права и задължения се свеждат до часовете на нощта.
	— Тука говорим за джуджета! Ако ние не го направим, както трябва, те ще вземат закона в свои ръце! Това обикновено означава, че ще отрежат главата на най-близкоседящия трол! И вие ще пуснете Куирк да се оправя с това?
	— Наредих ви, капитане.
	— Но…
	— Можете да си вървите.
	— Вие не можете…
	— Казах, че можете да си вървите, Капитан Ваймс!
	— Сър.
	Ваймс отдаде чест. После се обърна кръгом и стегнато излезе от стаята. Той затвори внимателно вратата, така че почти не се чу щракване.
	Патрицият го чу как тресна стената отвън. Ваймс не можеше да знае, но в стената пред Продълговатия Кабинет имаше значителен брой едва забележими вдлъбнатини, като дълбочината им съответстваше на емоционалното му състояние в момента.
	Ако се съди по шума й, тази щеше да има нужда от услугите на мазач.
	Лорд Ветинари си позволи да се усмихне, макар че в това нямаше нищо смешно.
	Градът _функционираше._ Това беше саморегулираща се колегия от Гилдии, свързани от неумолимите закони на взаимния интерес, и тя _работеше._ В общи линии. Горе-долу. Като цяло. Обикновено.
	Последното нещо, от което се нуждаеше, беше някакъв си Нощен Страж да се бута, където не му е работата, и да разваля всичко, като отвързан… отвързан… обсаден катапулт.
	Обикновено.
	Ваймс изглеждаше в подходящото емоционално състояние. С малко повече късмет, заповедите му щяха да постигнат желания ефект.

>
	Във всеки голям град има такъв бар. Там пият полицаите.
	Стражата рядко пиеше в по-веселите кръчми на Анкх-Морпорк, когато бяха свободни от дежурство. Беше твърде лесно да видят нещо, дето отново да ги върне на дежурство.*
	[* Самоубийство, например. Убийството всъщност беше доста рядко събитие в Анкх-Морпорк, но имаше много самоубийства. Да вървиш нощно време по уличките на „Сенките“ беше самоубийство. Да си поискаш рестото в бар на джуджета беше самоубийство. Да кажеш: „Ти камъни ли имаш в главата?“ на някой трол беше самоубийство. Много лесно можеше да се самоубие човек, ако не внимаваше.]
	Затова по принцип ходеха в „Кофата“ на Лъскавата Улица.
	Беше малък бар и с нисък таван, а присъствието на градските стражи като че разколебаваше другите пиячи. Но господин Чийз, собственикът, не се притесняваше много-много от това. Никой не пие като полицай, който е видял прекалено много, че да иска да остане трезвен.
	Керът отброи дребните си пари на тезгяха.
	— Т’ва са три бири, едно мляко, една разтопена сяра върху кокс с фосфорна киселина…
	— С чадърче в нея — каза Детритус.
	— … и една Бавна Удобна Двойно-Разбрана с лимонада.
	— С плодова салата вътре — добави Ноби.
	— Бау?
	— И малко бира в купичка — сети се Ангуа.
	— Това кученце явно доста се е привързало към теб — каза Керът.
	— Да. Не мога да разбера защо.
	Сервираха напитките пред тях. Те се вгледаха в напитките. Изпиха напитките.
	Господин Чийз, който познаваше полицаите, безмълвно доля чашите и изолираното канче на Детритус.
	Те се вгледаха в напитките. Изпиха напитките.
	— Знаете ли — рече Колън след известно време, — това, което ме поразява, ама наистина, е че просто са го изхвърлили във водата. Искам да кажа, даже без тежест. Просто са го изхвърлили. Сякаш няма никакво значение дали ще го открият. Нали знаете какво искам да кажа?
	— Това, което мен ме поразява — натърти Къди, — е, че той беше джудже.
	— Мен ме поразява, че е бил убит — отрони Керът.
	Господин Чийз мина още веднъж по редицата. Те се вгледаха в напитките. Изпиха напитките.
	Защото, въпреки всички доказателства за противното, факт беше, че непоръчаните убийства не са нещо, което се случва често в Анкх-Морпорк. Е, истина е, че имаше поръчани и платени убийства. И, както вече беше казано, съществуваха множество начини човек по невнимание да се самоубие. А от време на време в събота вечер ставаха домашни скандали, при които хората търсеха по-евтина алтернатива на развода. Всички тези неща съществуваха, но те поне си имаха причина, колкото и безпричинна да беше тя.
	— Голяма работа сред джуджетата беше господин Хемърхок — подхвана Керът. — И добър гражданин. Не мътеше водата винаги като господин Силния-в-ръката.
	— Той има работилница на Заскрежената Улица — каза Ноби.
	— Имаше — поправи го Сержант Колън.
	Те се вгледаха в напитките. Изпиха напитките.
	— Ще ми се да знам — промълви Ангуа, — какво е направило онази дупка в него?
	— Никога не съм виждал нещо подобно — каза Колън.
	— Дали не е по-добре някой да иде да каже на госпожа Хемърхок? — попита Ангуа.
	— Капитан Ваймс точно това прави в момента — обясни Керът. — Каза, че не би помолил друг да го направи.
	— По-добре той, отколкото аз — пламенно изрече Колън. — Не бих направил това за нищо на света. Могат да бъдат страховити, когато се ядосат, малките му копеленца.
	Всички кимнаха мрачно, в това число и малкото копеленце и по-голямото малко копеленце по осиновяване.
	Те се вгледаха в напитките. Изпиха напитките.
	— Не се ли предполага да открием кой го е направил? — попита Ангуа.
	— Защо? — попита Ноби.
	Тя отвори и затвори уста веднъж два пъти, и най-накрая успя да каже:
	— В случай, че го направят отново?
	— Това не беше поръчано убийство, нали? — попита Къди.
	— Не — каза Керът. — Те винаги оставят бележка. По закон.
	Те погледнаха напитките. Изпиха напитките.
	— Ама че град — измънка Ангуа.
	— Всичко сработва, обаче, това му е смешното — каза Керът. — Знаеш ли, в началото, когато постъпих в Стражата, бях толкова глупав, че арестувах шефа на Гилдията на Крадците за кражба?
	— На мен ми звучи добре.
	— Имах си малко неприятности за това.
	— Виждаш ли — започна да обяснява Колън, — тук крадците са _организирани._ Искам да кажа, това е _официално._ Позволено им е определено количество кражби. Не че те вършат нещо в наши дни, обаче. Ако всяка година им плащаш малка вноска, те ти издават карта и те оставят на мира. Пести време и усилия на всички.
	— И всички крадци са членове? — попита Ангуа.
	— О, да — потвърди Керът. — Не можеш да крадеш в Анкх-Морпорк без разрешение на Гилдията. Не и ако нямаш особен талант.
	— Защо? Какво става? Какъв талант? — попита тя.
	— Ами, като да можеш да оживееш, окачен нагоре с краката за някоя от портите, с уши, заковани за коленете — обясни Керът.
	— Това с ужасно.
	— Да, знам. Но работата е там… работата е там, че сработва — каза Керът. — Всичко. Гилдиите и организираната престъпност и всичко. Всичко като че сработва.
	— За господин Хемърхок не е сработило — напомни Сержант Колън.
	Те си погледнаха напитките. Много бавно, като могъща секвоя, правеща първата крачка към възкресението във вид на един милион брошури „Спасете дърветата“, Детритус политна назад все още с чаша в ръка. С изключение на 90-градусовата промяна на положението му, той не помръдна нито мускул.
	— От сярата е — каза Къди, без да се оглежда. — Право в главите им се качва.
	Керът тупна с юмрук по масата.
	— Ние трябва да направим нещо!
	— Можем да му задигнем ботушите — предложи Ноби.
	— Имам предвид за господин Хемърхок.
	— О, да, да. Говориш като добричкия Ваймси. Ако се притеснявахме за всеки труп в този град…
	— Но не и по този начин! — озъби се Керът. — Обикновено това е просто… ами… самоубийство или борба между Гилдиите, такива ми ти работи. Но той беше обикновено джудже! Стълб на обществото! По цял ден правеше саби, брадви, погребални оръжия, арбалети и инструменти за мъчение! А в следващия миг е в реката с огромна дупка в гърдите! Кой друг, ако не ние, ще направи нещо за това?
	— Какво ти бърка на тебе в млякото? — попита Колън. — Виж, джуджетата могат и сами да се оправят. Като на Каменната Улица. Не си пъхай носа там, където някой може да ти го откъсне и да го изяде.
	— Ние сме _Градската_ Стража — каза Керът. — Това не означава само онази част от града, която случайно е по-висока от четири стъпки и е направена от плът!
	— Това не може да е направено от джудже — каза Къди, който лекичко се олюляваше. — Нито пък от трол. — Той се опита да се потупа отстрани по носа и не улучи. — Поради причината, че ръцете и краката му си бяха още на мястото.
	— Капитан Ваймс ще иска да го разследваме — каза Керът.
	— Капитан Ваймс се учи как да стане цивилен — възрази Ноби.
	— Ами, аз няма да… — започна Колън и се надигна от столчето си.
	Той заподскача нагоре-надолу, като ту отваряше, ту затваряше уста. Най-сетне успя да каже:
	— Кракът ми!
	— Какво кракът ти?
	— Нещо се заби в него!
	Той заподскача заднешком, стиснал единия си сандал, докато се препъна в Детритус.
	— Ще се изненадаш какви неща могат да ти се забият в обувките в този град — каза Керът.
	— Имаш нещо на подметката на сандала си — добави Ангуа. — Престани да го размахваш насам-натам, глупако.
	Тя си извади камата.
	— Някаква карта или нещо подобно. С кабарче на нея. Закачил си я някъде. Вероятно й е било нужно известно време, докато пробие подметката… ето.
	— Част от карта? — каза Керът.
	— Има нещо написано… — Ангуа изчегърта калта.
C>
	ИСЧЕЗНАЛО
C$
	— Какво означава това? — попита тя.
	— Не знам. Нещо е изчезнало, предполагам. Може би е визитката на някой господин Исчезнало, който и да е той — каза Ноби. — Кого го е грижа? Хайде да пий…
	Керът взе картата и я запремята в ръце.
	— Пази кабарчето — посъветва го Къди. — Пет струват цяло пени. Братовчед ми Гимик ги прави.
	— Това е важно — каза Керът бавно. — Капитанът трябва да узнае за това. Мисля, че го търсеше.
	— Какво му е важното? — попита Сержант Колън. — Освен дето кракът ме боли, та чак огън ме гори.
	— Не знам. Капитанът трябва да знае — заинати се Керът.
	— Ти му кажи тогава. Той е при нейно благородие сега.
	— И се мъчи да стане благородник — заяде се Ноби.
	— Аз ще ида да му кажа — съгласи се Керът.
	Ангуа погледна през мърлявия прозорец. Луната скоро щеше да изгрее. Това беше един от проблемите с градовете. Проклетата луна можеше да се промъкне иззад някоя кула, ако не внимаваше човек.
	— А аз най-добре да се връщам в квартирата си.
	— Аз ще те придружа — светкавично предложи Керът. — Тъй или иначе трябва да ида при Капитан Ваймс.
	— Няма да ти е на път…
	— Честно, бих искал.
	Тя погледна в целеустременото му лице.
	— Не искам да те затруднявам излишно.
	— Няма никакъв проблем. Аз обичам да вървя пеш. Помага ми да мисля.
	Ангуа се усмихна въпреки отчаянието си.
	Те излязоха в омекналата горещина на вечерта. Инстинктивно, Керът влезе в полицейска крачка.
	— Много стара улица е това. Казват, че под нея имало подземен поток. Чел съм го. Ти какво мислиш?
	— Наистина ли ти харесва да вървиш? — попита Ангуа, влизайки в такт.
	— О, да. Има много интересни улички и исторически сгради да се видят. Често в почивните дни се разхождам.
	Тя го погледна в лицето. О, богове, помисли си.
	— Защо си постъпил в Стражата?
	— Баща ми каза, че това ще ме направи човек.
	— Явно така е станало.
	— Да. Това е най-хубавата работа, която може да съществува.
	— Наистина ли?
	— О, да. Знаеш ли какво означава „полицай“?
	Ангуа сви рамене.
	— Не.
	— Означава „човек на полиса“. Това е стара дума за град.
	— Да?
	— Четох го в една книга. Човек на града.
	Тя го погледна крадешком отстрани. Лицето му блестеше на светлината от една факла на уличния ъгъл, но имаше и някакъв свой вътрешен блясък.
	Той се гордее. Тя си спомни клетвата.
	Гордее се, че е в шибаната Стража, за бога…
	— А ти защо постъпи? — попита той.
	— Аз ли? О, аз… аз обичам да ям редовно и да спя на закрито. Както и да е, няма кой знае какъв голям избор, нали? Трябваше или да направя това, или да стана… ха!… шивачка.*
	[* Едно проучване от Анкх-Морпоркската Гилдия на Търговците за занаятите в пристанищните райони на Морпорк откри 987 жени, които посочиха за своя професия „шивачка“. О… и две игли.]
	— А ти не си много добра в шиенето?
	Острият поглед на Ангуа не откри нищо друго, освен откровена невинност в лицето му.
	— Да — предаде се тя, — точно така. И тогава видях плаката. — „Градската Стража се нуждае от хора! Бъди мъж в Градската Стража!“ Така че реших да опитам. В края на краищата, можех само да спечеля.
	Тя почака да види дали той и това няма да разбере. Не се получи.
	— Сержант Колън написа обявата — каза Керът. — Той е малко праволинеен в мисленето.
	Той подуши.
	— Надушваш ли нещо? — попита той. — Мирише като… малко като че ли някой си е изхвърлил старото клозетно чердже?
	— О, много ти благодаря — обади се един глас ниско долу, някъде в тъмнината. — О, да. Много ти благодаря. Това е много… как му се викаше… от твоя страна. Старото клозетно чердже. О, да.
	— Нищо не надушвам — излъга Ангуа.
	— Лъжкиня — ухапа я гласът.
	— Нито чувам.


	Ботушите на Капитан Ваймс му казваха, че се намира на Скуун Авеню. Краката му ходеха по своя собствена воля; съзнанието му беше другаде. Всъщност част от него се разтваряше леко в най-добрия нектар на Джимкин Беърхагър.
	Само да не бяха се държали толкова адски учтиво! През живота си той беше видял известен брой неща, които винаги се опитваше, без успех, да забрави. До този момент начело в списъка би сложил озоваването срещу сливиците на гигантски дракон, който си поема дъх с намерението да го превърне в малка купчина мръсни въглени. Той все още се събуждаше потен при спомена за малката разгаряща се светлинка. Но сега Ваймс се ужасяваше, че този спомен ще бъде изместен от спомена за всички тези безчувствени лица на джуджета, които го гледат учтиво, и от усещането, че думите му пропадат в дълбока яма.
	В края на краищата, какво можеше да каже той? „Съжалявам, че е мъртъв — и това е официално. Назначаваме най-лошите си хора да работят по случая?“
	Къщата на покойния Пр’роден Хемърхок беше пълна с джуджета — мълчаливи, късогледи, учтиви джуджета. Новината се беше разпространила. Той не казваше никому нищо ново. Много от тях държаха оръжие. Господин Силният-в-ръката беше там. Капитан Ваймс и по-рано беше говорил с него относно речите му по темата за нуждата от раздробяването на всички тролове на малки късчета и използването им за направа на пътища. Но сега джуджето не говореше нищо. Просто изглеждаше самодоволно. Във въздуха се носеше тиха, учтива заплаха, която казваше: „Ще те изслушаме. После ще направим каквото решим.“
	Той даже не беше сигурен коя точно е госпожа Хемърхок. Всичките му изглеждаха еднакви. Когато му я представиха — с шлем, с брада, той получи учтиви, уклончиви отговори. Не, тя била заключила работилницата му и май не можела да намери ключа. Благодаря ви.
	Той се опита да подскаже възможно най-деликатно, че един масов поход по Каменната Улица няма да бъде посрещнат с добро око от стражата (вероятно за предпочитане от безопасно разстояние), но не намери смелост да го произнесе. Не можеше да каже: не поемайте нещата в свои ръце, защото стражите мощно са се хванали да преследват злосторника. Не знаеше откъде да започне. Съпругът Ви имаше ли някакви врагове? Да, някой е направил огромна дупка в гърдите му, но като изключим това, имаше ли той някакви врагове?
	Така че се измъкна с възможно най-голямо достойнство, което не беше много, и след изгубена битка със самия себе си взе половин бутилка от „Старото Спитсиално“ на Беърхагър и се изгуби в нощта.


	Керът и Ангуа стигнаха до края на Лъскавата Улица.
	— Къде живееш?
	— Ей там — посочи тя.
	— Брястова Улица? Да не е при госпожа Кейк?
	— Да. Защо не? Исках само чисто място на разумна цена. Какво му е лошото?
	— Ами… искам да кажа, нямам нищо против госпожа Кейк, прекрасна жена, една от най-добрите… но… ами… сигурно си забелязала…
	— Какво да съм забелязала?
	— Ами… тя не е много… така де… придирчива.
	— Съжалявам. Още не схващам.
	— Сигурно си виждала някои от останалите й гости? Искам да кажа, Рег Обувката не живее ли още там?
	— О! Говориш за зомбито.
	— А на тавана има един зъл вещател.
	— Господин Иксолит. Да.
	— А и старата госпожа Драл.
	— Таласъмът. Но тя е в пенсия. Сега се занимава с кетъринг за детски празненства.
	— Искам да кажа, не ти ли прави впечатление, че мястото е малко странно?
	— Но цените са прилични, а леглата са чисти.
	— Не мога да си представя, че някой изобщо спи в тях.
	— Добре, де! Трябваше да взема това, до което имам достъп!
	— Съжалявам. Знам как е. И аз самият бях в такова положение, когато пристигнах тук. Но те съветвам да се изнесеш оттам веднага, щом няма да е неучтиво и да си намериш някъде… е… където ще е по-подходящо за една млада дама, ако разбираш какво искам да кажа.
	— Не съвсем. Господин Обувката дори се опита да ми помогне да си кача багажа нагоре по стълбите. Забележи, аз пък после трябваше да му помогна да си качи ръцете нагоре. От него непрекъснато падат някакви части, горката душа.
	— Но те не са наистина… от нашия вид хора — рече Керът нещастно. — Не ме разбирай погрешно. Искам да кажа… джуджета? Някои от най-добрите ми приятели са джуджета. Родителите ми са джуджета. Тролове? Никакъв проблем няма с троловете. Солта на земята. Буквално. Чудесни момчета са под тази тяхна кора. Но… неумрелите… просто ми се иска да си ходят там, откъдето са дошли, това е всичко.
	— Повечето от тях са дошли оттук някъде.
	— Просто не ми харесват. Съжалявам.
	— Трябва да вървя — каза Ангуа хладно.
	Тя се спря в тъмното начало на някаква уличка.
	— Добре. Добре. Хм. Кога ще те видя отново?
	— Утре. Работим заедно, нали?
	— Но може би, когато не сме на работа, бихме могли да…
	— Трябва да вървя!
	Ангуа се обърна и побягна. Ореолът на луната вече се виждаше над покрива на Невидимия Университет.
	— Добре. Става. Точно така. Утре тогава — извика Керът след нея.


	Ангуа усещаше как светът се върти, докато се препъваше из сенките. Не трябваше да се бави толкова!
	Тя се довлече до една пресечка с малко хора по нея и успя да стигне до началото на някаква уличка, като дращеше по дрехите си…
	Видя я Бъндо Пранг, неотдавна изхвърлен от Гилдията на Крадците за ненужен ентусиазъм и за поведение, неподобаващо на крадец, и вече отчаян човек. Една самотна жена в тъмна уличка беше тъкмо нещото, с което той чувстваше, че може да се справи.
	Той се озърна наоколо и я последва навътре.
	Последва тишина за около пет секунди. После Бъндо се появи много бързо и не спря да тича, докато не стигна до пристанището, където някакъв кораб тъкмо отплаваше с прилива. Той се изкачи по мостика точно преди да го вдигнат и стана моряк, и умря три години по-късно, когато един броненосец му падна на главата в някаква далечна страна, и през цялото това време никому не каза какво е видял. Но винаги щом зърнеше куче, изпищяваше.
	Ангуа се появи няколко секунди по-късно и се отдалечи.


	Лейди Сибил Рамкин отвори вратата и подуши нощния въздух.
	— Самюел Ваймс! Ти си пиян!
	— Още не! Но се надявам скоро да бъда! — отвърна Ваймс развеселено.
	— И не си се преоблякъл!
	Ваймс погледна надолу, после пак нагоре.
	— Точно така! — оживено потвърди той.
	— Гостите всеки момент ще пристигнат. Хайде, качвай се в стаята си. Ваната е напълнена и Уилкинс ти е приготвил костюм. Хайде, мърдай…
	— Много добре!
	Ваймс се окъпа в безразлично хладка вода и в розова алкохолна жар. После се изсуши, колкото можа и погледна към костюма на леглото.
	Беше изработен за него от най-добрия шивач в града. Сибил Рамкин имаше щедро сърце. Тя беше жена във всяко едно отношение.
	Костюмът беше в синьо и тъмнолилаво, с дантела по ръкавите и на врата. Върхът на модата, както му казаха. Сибил Рамкин искаше той да се издигне в обществото. Тя всъщност никога не го беше казвала, но Ваймс знаеше, че според нея той е прекалено добър, за да е просто един полицай.
	Ваймс го погледна с опиянено неразбиране. Всъщност никога не бе обличал костюм. Когато беше дете, надяваха му де каквито парцали се намереха, а по-късно се появиха кожените къси бричове и ризницата на Стражата — удобни и практични дрехи.
	С костюма имаше и шапка. С перли.
	Ваймс никога не бе носил нещо на главата, което да не е изковано от парче метал.
	Обувките бяха дълги и с вирнати носове.
	Той винаги бе носил сандали през лятото и традиционните си евтини ботуши през зимата.
	Капитан Ваймс едва успяваше да бъде офицер. Изобщо не беше сигурен как да стане джентълмен. Да надене костюм май беше част от процеса…
	Гостите пристигаха. Той чуваше скърцането от колелата на каретите на входа, както и шляпането на носачите на носилки.
	Ваймс хвърли поглед през прозореца. Скуун Авеню беше по-висока от по-голямата част на Морпорк и предлагаше несравним изглед към града, ако това беше представата на човек за добре прекарано време. Дворецът на Патриция представляваше едно по-тъмно очертание в здрача, с един осветен прозорец високо горе. Това беше центърът на добре осветена зона, която ставаше все по-тъмна и по-тъмна, колкото повече гледката се разширяваше и започваше да поглъща онези части на града, където човек не палеше свещ, защото това би означавало да прахоса хубава храна. Около Каменната Улица факли светеха в червено… е, Тролската Нова Година, разбираемо. И лек отблясък над Високо Енергийната Магическа Сграда на Невидимия Университет. Ваймс би арестувал всички магьосници по подозрение, че са прекалено хитри. Имаше повече светлини, отколкото човек очакваше да види около Кейбъл и Шиър, онази част от града, която хора като Капитан Куирк наричаха „градчето на дребосъците“…
	— Самюел!
	Ваймс си нагласи вратовръзката колкото можа.
	Беше се изправял очи в очи и с тролове, и с джуджета, и с дракони, но сега се налагаше да се срещне с един напълно нов животински вид. Богатите.


	Винаги след това й беше трудно да си спомни как изглежда светът, когато беше _dans une certaine condition*,_ както деликатно се изразяваше майка й.
	[* В едно определено положение (фр). — Бел.прев.]
	Например, тя си спомняше как вижда миризми. Същинските улици и сгради… там си бяха, разбира се, но само като сив едноцветен фон, на който звуците и, о, да, миризмите изпъкваха като искрящи линии от… цветен огън и облаци от… ами, от цветен дим.
	Точно в това беше въпросът. Точно там всичко се разбиваше. След това нямаше подходящи думи за това, което тя чуваше и подушваше. Ако можеш да видиш осмия отличителен цвят само за малко, а после трябва да го опишеш в седемцветния свят, то той ще трябва да е… нещо като зеленикаво лилаво. Опитът не преминаваше добре между видовете.
	Понякога, макар и не много често, Ангуа се смяташе за късметлийка, че може да види и двата свята. И винаги двайсет минути след такава Промяна всичките й сетива бяха така натегнати, че светът блестеше във всеки сетивен спектър като дъга. Дори само за това си заслужаваше.
	Съществуваха различни видове върколаци. Някои хора просто трябваше да се бръснат на всеки час и да носят шапка, за да прикрият ушите. Можеше да минат за почти нормални.
	Но тя ги разпознаваше. Върколакът може да различи друг върколак и на претъпкана улица. Имаше нещо в очите. И, разбира се, ако човек имаше време, съществуваха всякакви други улики. Върколаците обикновено живееха сами и си намираха работа, която не ги кара да влизат в контакт с животни. Носеха много парфюм или одеколон за бръснене и бяха много придирчиви по отношение на храната си. И си водеха дневници с фазите на луната, внимателно отбелязани с червено мастило.
	Никакъв живот не беше това, да си върколак в провинцията. Някое глупаво пиленце вземе, че изчезне и ти си заподозрян номер едно. Всички казваха, че в градовете е по-добре.
	Със сигурност поне беше съкрушително.
	Ангуа можеше да види няколко часа от времето на Брястова Улица наведнъж. Страхът на крадеца беше избледняваща оранжева линия. Следите на Керът представляваха разрастващ се бледозелен облак, с ръб, който подсказваше, че той е малко разтревожен; имаше и допълнителни тонове на стара кожа и смазана броня. Други следи, слаби или силни, кръстосваха улицата.
	Имаше една, която миришеше на старо клозетно чердже.
	— Ей, кучко — каза един глас зад нея.
	Тя обърна глава. Гаспод не изглеждаше по-добре през кучешки очи, с изключение на това, че сега беше в центъра на облак от смесени миризми.
	— О! Ти ли си.
	— Точно така. — Гаспод трескаво се чешеше. Погледна я с надежда. — Само питам, нали разбираш, вече го преодолявам, както изглежда, в името на как му се викаше, но дали няма някакъв шанс да подуша…
	— Никакъв.
	— Само питах. Не исках да те обидя.
	Ангуа сбърчи муцуна.
	— Защо миришеш толкова лошо? Искам да кажа, ти и бездруго миришеше лошо, когато бях човек, но сега…
	Гаспод се изпъчи гордо.
	— Добър съм в туй. То не става от само себе си. Трябваше да поработя по въпроса. Ако беше истинско куче, щеше да ти се струва наистина страхотен афтършейв. Между другото, трябва да си намериш нашийник, госпожице. Никой няма да те закача, ако си имаш нашийник.
	— Благодаря.
	Гаспод май имаше нещо наум.
	— Ъъ… ти не изтръгваш сърца, нали?
	— Не и ако не поискам.
	— Добре, добре, добре — припряно каза Гаспод. — Накъде беше тръгнала?
	Той премина в поклащащо се, кривокрако подтичване, за да не изостава от нея.
	— Да подуша около дома на Хемърхок. Не съм те викала да идваш.
	— Нямам какво друго да правя. В „Къщата на Ребрата“ не си изхвърлят боклука преди полунощ.
	— Нямаш ли си дом, където да се прибереш? — попита Ангуа, докато притичваха под една сергия за пържена риба и картофки.
	— Дом? Аз? Дом? Аха. Разбира се. Няма проблеми. Засмени деца, голяма кухня, хранене по три пъти на ден, закачлива котка на съседите, дето да я гониш, собствено чердже и място до огъня, той е поостарял глупчо, ама ние си го обичаме и т.н. Никакъв проблем за това. Просто искам малко да поизляза навън.
	— Само че нямаш нашийник.
	— Падна.
	— Така ли?
	— От тежестта на всичките онези изкуствени диаманти.
	— Сигурно така е било.
	— Оставят ме да правя каквото си искам.
	— Виждам.
	— Понякога не се връщам у дома… ъ-ъ… по цели дни.
	— Наистина ли?
	— Понякога седмици.
	— Сигурно.
	— Но винаги толкова се радват като ме видят отново.
	— Май каза, че спиш в Университета — сети се Ангуа, докато избегнаха една каруца на Заскрежената Улица.
	За един миг Гаспод замириса на несигурност, но великолепно се окопити.
	— Да, така е. Ами-и… знаеш как е, семейства… Всичките тия деца, дето те гушкат, дават ти бисквити и тем подобни, хора, дето непрекъснато те галят. Лази ти по нервите. Така че доста често преспивам там.
	— Аха.
	— Повечето време, всъщност.
	— Наистина ли?
	Гаспод изскимтя тихо.
	— Трябва да внимаваш, да ти кажа. Една млада кучка като теб може да се натъкне на истински проблеми в този кучи град.
	Бяха стигнали до дървения вълнолом зад работилницата на Хемърхок.
	— Ти как… — Ангуа млъкна.
	Тук се носеше смесица от миризми, но преобладаващата беше остра като коса.
	— Фойерверки?
	— И страх — каза Гаспод. — Много страх. — Той подуши талпите. — Човешки страх, не на джуджета. Можеш да познаеш, ако са джуджета. От яденето на плъхове е, нали разбираш? Пфу! Трябва да е било наистина лошо, щом още е толкова силен.
	— Аз надушвам един мъж и едно джудже.
	— Да. Едно мъртво джудже. — Гаспод долепи опърпания си нос до крайчеца на вратата и шумно подуши. — Има и друго, ама е адски кофти работа с тая река толкова наблизо и всичко останало. Има масло и… грес… и всякакви работи… Ей, накъде тръгна?
	Гаспод заприпка след нея, щом Ангуа се отправи обратно към Заскрежената Улица, прилепила нос плътно до земята.
	— По следата.
	— За какво? Той няма да ти каже мерси, да знаеш.
	— Кой?
	— Твоят младок.
	Ангуа се спря толкова внезапно, че Гаспод налетя в нея.
	— Ефрейтор Керът ли? Той не е моят младок!
	— Тъй ли? Аз съм куче, нали? Всичко с в носа, нали така? Миризмата не може да излъже. Фирамони, нали разбираш. Това е оная работа, със сексуалната алхимия.
	— Аз го познавам едва от няколко нощи!
	— Аха!
	— Какво искаш да кажеш с това „аха“?
	— Нищо, нищо. Няма нищо лошо в това, така или иначе…
	— Няма никакво „това“, че да е лошо!
	— Така, така. Не че би било — добави припряно Гаспод, — даже и да имаше. Всички харесват Ефрейтор Керът.
	— Харесват го, нали — съгласи се Ангуа, настръхналата козина на шията й пак се слегна. — Той е много… симпатичен.
	— Дори и Големият Фидо само му ухапа ръката, когато Керът се опита да го погали.
	— Кой е Големият Фидо?
	— Главният Лаяч на Кучешката Гилдия.
	— Кучетата си имат Гилдия? Кучетата? Я не ме занасяй…
	— Не, наистина. Право за тършуване по улиците, места за припичане на слънце, задължения за нощно лаене, права за отглеждане на потомство, виещи дежурства… гумен кокал от край до край.
	— Кучешка Гилдия — саркастично излая Ангуа. — О, да бе!
	— Я подгони някой плъх в тръбите на някоя улица, дето не трябва, и после ми викай лъжец. Имаш късмет, че аз съм край тебе, иначе големи неприятности щеше да си имаш. Големи неприятности го чакат всяко куче в тоя град, ако не е член на Гилдията. Имаш късмет — повтори Гаспод, — че ме срещна.
	— Предполагам, че си голям чо… голямо куче в Гилдията, а?
	— Не съм член — самодоволно каза Гаспод.
	— Как си оцелял тогава?
	— Аз ли? Мога да мисля с лапите си. Тъй или иначе, Големият Фидо не ме закача. Аз притежавам Силата.
	— Каква сила?
	— Не те засяга. Големият Фидо… той ми е приятел.
	— Да захапеш ръката на някого, защото те е погалил, не ми звучи много приятелски.
	— Тъй ли? Последният човек, който се опита да погали Големия Фидо, едва му намериха катарамата на колана.
	— Да?
	— И беше на дърво.
	— Къде се намираме?
	— Тук даже и дърво няма… Какво?
	Гаспод подуши въздуха. Носът му можеше да чете града по начин, който напомняше учените подметки на Капитан Ваймс.
	— Кръстовище на Скуун Авеню и на Праутите.
	— Следата отмира. Смеси се с твърде много други неща.
	Ангуа подуши известно време наоколо. Някой беше дошъл дотук, но твърде много хора бяха пресекли следата. Острата миризма все още беше тук, но само като намек в бъркотията от борещи се аромати.
	Тя усещаше всепоглъщащата миризма на приближаващ се сапун. Беше го забелязала и по-рано, но само като жена и само като лек полъх. Като четириного, то сякаш изпълваше света й.
	Ефрейтор Керът се приближаваше по пътя и изглеждаше замислен. Той не гледаше къде стъпва, но нямаше нужда. Хората се отдръпваха от пътя на Ефрейтор Керът.
	Сега за пръв път го видя през тези си очи. Божичко! Как не го забелязваха хората? Той вървеше през града също като тигър през високата трева или като мечка от централните земи през снега, понесла пейзажа като кожа…
	Гаспод се озърна. Ангуа седеше на задните си лапи и го гледаше втренчено.
	— Изплезила си език.
	— Какво?… Така ли? И какво от това? Естествено е. Задъхвам се.
	— Ха, ха.
	Керът ги забеляза и спря.
	— Я, това е малкото помиярче.
	— Бау, бау — каза Гаспод, а издайническата му опашка се махаше насам-натам.
	— Виждам, че си имаш приятелка — каза Керът, като го погали по главата, а после разсеяно избърса ръка в куртката си. — И, заклевам се, великолепна кучка е. Рамтопска вълча порода, ако не греша. — Той потупа Ангуа по неопределено приятелски начин. — Е, добре. Работата ми няма да се свърши сама, нали?
	— Бау, ау, дай на кученцето бисквитка — каза Гаспод.
	Керът се изправи и се потупа по джобовете.
	— Струва ми се, че имам бисквитка тук някъде… добре, вярвам, че разбираш всяка моя дума…
	Гаспод се помоли, после улови бисквитката с лекота.
	— Бау, бау, ау, ау.
	Керът изгледа Гаспод с онзи леко озадачен поглед, с който хората винаги го поглеждаха, когато той кажеше „бау“, вместо да излае, кимна към Ангуа и продължи към Скуун Авеню и къщата на Лейди Рамкин.
	— Ето — изфъфли Гаспод, като шумно хрупаше твърдата бисквита, — това е едно много добро момче. Простовато, ама добро.
	— Да, той е простоват, нали? — попита Ангуа. — Точно това първо забелязах у него. Той е простоват. А всичко останало тук е сложно.
	— По-рано днес те гледаше влюбено като овца. Не че имам нещо против овчето месо, да ти кажа. Особено ако е прясно.
	— Отвратителен си.
	— Да, ама поне през целия месец съм си в същата форма, без да искам да те засегна.
	— Просиш си ухапването.
	— О, да — простена Гаспод. — Да, ти ще ме ухапеш. Аааргх! О, да, това наистина ще ме притесни, точно така. Искам да кажа, помисли отново. Имам толкова много кучешки болести, че съм още жив само защото малките копелдачета са прекалено заети с това да се бият помежду си. Искам да кажа, че имам даже Олизан Край, а то се получава само ако си бременна овца. Давай. Ухапи ме. Промени ми живота. Всеки път, когато има пълнолуние, изведнъж ще ми пониква козина и жълти зъби, и ще трябва да ходя на четири крака. Да, подозирам, че това ще доведе до голяма промяна в досегашното ми положение. Всъщност определено съм на вълна „загубване на космения материал“, защо, може би, тъй де, не да ме ухапеш, може би само да ме гризнеш лекичко…
	— Затваряй си устата.
	„Поне си имаш приятелка“, беше казал Керът. Като че мислеше за нещо свое…
	— Едно бързо лизване дори…
	— Затваряй си устата.

>
	— Това вълнение е изцяло по вина на Ветинари — каза Херцогът на Еорл. — Този човек няма стил! Сега, разбира се, имаме един град, където бакалите имат същото влияние като бароните. Той позволи дори на водопроводчиците да си направят Гилдия! Това противоречи на Природата, по скромното ми мнение.
	— Нямаше да е толкова зле, ако беше дал един вид социален пример — изказа се Лейди Омниус.
	— Или дори управляваше — вметна Лейди Селачии. — На хората май вече всичко може да им се размине.
	— Признавам, че старите крале не бяха непременно нашия тип хора, към края — продължи Херцогът на Еорл, — но поне символизираха нещо, по мое скромно мнение. Имахме един благоприличен град в онези дни. Хората изпитваха повече уважение и си знаеха мястото. На хората им се даваше прилична дневна работа и не мързелуваха непрекъснато. А ние определено не отваряхме вратите пред всеки боклук, който можеше да мине през тях. И, разбира се, имахме и закон. Не е ли така, капитане?
	Капитан Самюел Ваймс се беше втренчил стъклено в една точка някъде вляво и точно над лявото ухо на оратора.
	Дим от пура висеше почти неподвижно във въздуха. Ваймс смътно си даваше сметка, че е прекарал няколко часа, като е ял твърде много храна в компанията на хора, които не му харесват.
	Копнееше за миризмата на влажните улици и за усещането на паветата под мукавените си подметки. Поднос със следвечерни напитки кръжеше около масата, но Ваймс не се докосна до него, защото това разстройваше Сибил. А тя се опитваше да не го показва и това разстройваше него още повече.
	От Беърхагъровото беше изтрезнял. Той мразеше да е трезвен. Това означаваше, че почва да мисли. Една от мислите, които се бутаха за пространство, беше, че такова нещо като скромно мнение не съществува.
	Той нямаше много опит с богатите и властните. Полицаите нямаха такъв по правило. Не че богатите бяха по-малко предразположени към извършване на престъпления, а просто престъпленията, които те извършваха, бяха обикновено толкова над нормалното ниво на престъпността, че оставаха извън досега на някакви си хора с лоши ботуши и ръждясали ризници. Да притежаваш стотина бедни квартала не беше престъпление, макар че да живееш в такъв беше… почти. Да си Убиец — Гилдията всъщност никога не го казваше, но важно условие за постъпването беше да си син или дъщеря на благородник, — не беше престъпление. Ако имаше достатъчно пари, човек изобщо никога не можеше да извърши престъпление. Той просто правеше забавни дребни простъпки.
	— А сега, накъдето и да погледнеш, е фрашкано с джуджета, тролове и грубияни — оплака се Лейди Селачии. — В Анкх-Морпорк има повече джуджета, отколкото в собствените им градове, или както там си наричат дупките.
	— Вие какво мислите, капитане? — попита Херцогът на Еорл.
	— Хмм? — Капитан Ваймс взе едно зрънце грозде и го запремята между пръстите си.
	— Съвременният етнически проблем.
	— Имаме ли такъв?
	— Ами да… погледнете Каменната Улица. Там всяка нощ се бият!
	— И нямат абсолютно никакво разбиране за религията!
	Ваймс подробно разглеждаше зърното. Искаше да каже: „Разбира се, че се бият. Те са тролове. Разбира се, че се бъхтят един друг с бухалки — тролският по принцип е език на тялото и, ами, те обичат да крещят. Всъщност, единственият, който някога създава някакъв истински проблем на някого, е онзи кучи син Хризопрас, и то само защото той подражава на хората и бързо схваща. Колкото до религията, тролските богове са се блъскали един друг с бухалките десет хиляди години преди ние дори да сме престанали да се опитваме да ядем камъни.“
	Но споменът за мъртвото джудже разбута нещо перверзно в душата му.
	Той остави гроздето обратно в чинията си.
	— Определено. Според мен, безбожните копелета трябва да се подберат и под строй да се изгонят от града с насочени копия срещу тях.
	За един миг настъпи тишина.
	— Точно това заслужават — добави Ваймс.
	— Точно така! Те не са нищо повече от животни — каза Лейди Омниус.
	Ваймс подозираше, че първото й име е Сара.
	— Забелязали ли сте колко са им масивни главите? — попита Ваймс. — Това наистина е просто скала. Съвсем малки мозъци.
	— И морално, разбира се… — промълви Лорд Еорл. Понесе се мърморене в знак на неопределено съгласие. Ваймс посегна към чашата си.
	— Уиликинс, не мисля, че Капитан Ваймс иска вино — рече Лейди Рамкин.
	— Грешка! — весело каза Ваймс. — И докато сме още на темата — ами джуджетата?
	— Не знам дали някой е забелязал — подхвана Лорд Еорл, — но вече определено няма толкова кучета наоколо, колкото имаше по-рано.
	Ваймс се облещи. За кучетата беше вярно. Напоследък не се размотаваха насам-натам, това беше истина. Но той беше посетил няколко бара на джуджета с Керът и знаеше, че джуджетата наистина ще изядат някое куче, но само ако не успеят да уловят плъх. А десет хиляди джуджета, които ядат непрекъснато с нож, вилица и лопата, нямаше да могат да направят даже и дупчица в Анкх-Морпоркската популация на плъховете. Това беше съществена характеристика на всички писма, които джуджетата пишеха до вкъщи: елате всички и донесете кетчупа.
	— Забелязали ли сте колко са им малки главите? — успя да измисли Ваймс. — Много ограничен черепен капацитет, със сигурност. Проверен факт.
	— И никога не им виждаш жените — каза Лейди Сара Омниус. — Намирам това за много… подозрително. Нали знаете какво казват за джуджетата — мрачно добави тя.
	Ваймс въздъхна. Той много добре знаеше, че човек непрекъснато им вижда жените, макар че те изглеждаха точно както и мъжете. Определено всеки, който знаеше нещо за джуджетата, знаеше и това.
	— И са лукави малки дяволчета — намеси се Лейди Селачии. — Много прозорливи.
	— Знаете ли — Ваймс поклати глава, — знаете ли, именно това е, което е адски дразнещо, нали? Начинът, по който те могат да са едновременно толкова неспособни за каквато и да е рационална мисъл, и в същото време да са толкова адски лукави.
	Само Ваймс видя погледа, който Лейди Рамкин стрелна към него. Лорд Еорл изгаси пурата си.
	— Те просто пристигат и превземат всичко. И работят като луди мравки през цялото време, когато истинските хора би трябвало малко да поспят. Не е естествено.
	Съзнанието на Ваймс подмина забележката и я сравни с по-раншната, за приличната дневна работа.
	— Е, едно от тях вече няма да работи толкова много — каза Лейди Омниус. — Прислужницата ми каза, че едно от тях било намерено в реката тази сутрин. Може би някаква племенна вражда или нещо подобно.
	— Ха… това е начало, във всеки случай — засмя се Лорд Еорл. — Не че някой ще забележи едно повече или по-малко.
	Ваймс се усмихна сияйно.
	Близо до ръката му имаше бутилка вино, въпреки най-добрите и тактични усилия на Уиликинс да я отстрани. Гърлото й изглеждаше подканящо лесно да бъде уловено…
	Той усещаше поглед върху себе си. През масата срещна погледа на човек, който внимателно го наблюдаваше и чийто последен принос към разговора беше: „Бихте ли били така любезен да ми подадете подправките, капитане?“ В лицето нямаше нищо забележително с изключение на погледа — абсолютно спокоен и леко развеселен. Това беше доктор Крусис. Ваймс изпита силното усещане, че му четат мислите.
	— Самюел!
	Ръката на Ваймс спря насред път. Уиликинс стоеше до нейно благородие.
	— Изглежда на входа има някакъв млад мъж, който те търси — съобщи Лейди Рамкин. — Ефрейтор Керът.
	— Божичко, това е вълнуващо! — възкликна Лорд Еорл. — Дали не е дошъл да ни арестува, какво мислите? Ха, ха, ха.
	— Ха — каза и Ваймс.
	Лорд Еорл сръга съседа си.
	— Предполагам, че някъде са извършили престъпление.
	— Да — потвърди Ваймс. — Съвсем наблизо, струва ми се.
	Поканиха Керът вътре, стиснал шлем под мишница почтително.
	Той се облещи срещу подбраната компания, нервно облиза устни, после отдаде чест. Всички гледаха него. Трудно беше да не забележиш Керът в стая. В града имаше и по-големи хора от него. Той не изпъкваше. Той просто изглеждаше така, без да се опитва, сякаш изопачаваше нещата около себе си. Всичко се превръщаше във фон на Ефрейтор Керът.
	— Свободно, ефрейтор — каза Ваймс. — Какво се готви? Тоест, питам — бързо добави той, като знаеше неконтролируемия подход на Керът към образния език, — каква е причината да си тук в този момент?
	— Трябва да ви покажа нещо, сър. Ух. Сър, мисля, че е от Убий…
	— Да излезем и да поговорим за това отвън, а?
	Доктор Крусис не беше трепнал и с мускул.
	Лорд Еорл се облегна назад.
	— Е, трябва да кажа, че съм впечатлен — каза той. — Винаги съм си мислил, че вие, Стражите, сте съвсем безполезна сбирщина, но виждам, че съблюдавате задълженията си непрекъснато. Винаги нащрек за криминалните съзнания, а?
	— О, да. Криминалните съзнания. Да.
	По-хладният въздух на фамилния коридор дойде като благослов. Той се облегна на стената и примижа срещу картата.
	— Исчезнало?
	— Помните ли, казахте ми, че сте видели нещо в двора… — започна Керът.
	— Какво е исчезнало?
	— Може би нещо не е било в музея на Убийците и те са закачили този знак върху него? — попита Керът. — Нали знаете, като „Свален за Почистване“? Правят такива неща в музеите.
	— Не, не бих казал т… Какво ли знаеш ти за музеите, между другото?
	— О, ами доста, сър. Понякога ги посещавам в почивните си дни. Онзи в Университета, разбира се, и Лорд Ветинари ме пуска в онзи, в стария Дворец, а после има и по Гилдиите, те обикновено ме пускат, стига да помоля учтиво, а съществува и музеят на джуджетата, недалеч от Заскрежената Улица…
	— Има ли наистина там? — попита Ваймс, заинтригуван неволно. Беше минавал по Заскрежената Улица хиляди пъти.
	— Да, сър, точно до Пумпаловата Улица.
	— Я виж ти. Какво има вътре?
	— Много интересни образци хляб на джуджета, сър.
	Ваймс обмисли това за един миг.
	— Точно сега не е важно. И „изчезнало“ не се пише така.
	— Вярно, сър.
	Той запремята картончето напред-назад между пръстите си.
	— Човек трябва да е глупак, за да влезе в Гилдията на Убийците.
	— Да, сър.
	Гневът беше изгорил изпаренията. Още веднъж той изпита… не, не тръпката, това не беше точната дума… усещането за нещо. Още не беше сигурен какво е. Но то беше там и го очакваше…
	— Самюел Ваймс, какво става?
	Лейди Рамкин затвори вратата на трапезарията зад себе си.
	— Наблюдавах те — каза тя. — Държиш се много грубо, Сам.
	— Опитвах се да не го правя.
	— Лорд Еорл е много стар приятел.
	— Така ли?
	— Е, познавам го от много години. Не го понасям всъщност. Но ти го караше да изглежда глупак.
	— Той самият се правеше да изглежда глупак. Аз само му помагах.
	— Но често те чувах да си… груб за джуджетата и троловете.
	— Това е различно. Аз имам право. Този идиот няма да познае някой трол, даже и да го прегази като валяк.
	— О, той ще познае, ако трол го прегази — поправи го Керът услужливо. — Някои от тях тежат колкото…
	— Какво е толкова важно, обаче? — попита Лейди Рамкин.
	— Ние… търсим кой е убил Чаби — каза Ваймс.
	Изражението й се промени начаса.
	— Това е нещо друго, разбира се. Такива хора трябва публично да бъдат шибани с камшик.
	„Защо ли казах това? — мислеше си Ваймс. — Може би защото е вярно. Това… исчезналото… изчезва, а в следващия миг едно малко дждудже — занаятчия е изхвърлено в реката и гадно течение минава оттам, където трябва да са му гърдите. Те са свързани. Сега единственото, което трябва да направя, е да открия връзката…“
	— Керът, можеш ли да се върнеш с мен до дома на Хемърхок?
	— Да, капитане. Защо?
	— Искам да огледам онази работилница. И този път имам джудже със себе си.
	Нещо повече, добави мислено, имам Ефрейтор Керът. Всички харесват Ефрейтор Керът.


	Ваймс слушаше, докато разговорът жужеше монотонно на езика на джуджетата. Изглеждаше така, сякаш Керът побеждава, но работата висеше на косъм. Кланът отстъпваше, но не поради здрав разум, или подчинение на закона, а защото… ами… защото не някой друг, а Керът молеше за това.
	Най-накрая ефрейторът вдигна поглед. Той седеше на едно тяхно столче, така че на практика краката му обрамчваха главата.
	— Трябва да разбереш, така де, че работилницата е много важна за едно джудже.
	— Добре — рече Ваймс — Разбирам.
	— И, ъъ… ти си по-голям.
	— Моля?
	— По-голям. По-голям от джудже.
	— О!
	— Ъъ. Вътрешността на една такава работилница е като… ами, като вътрешността на дрехите му, ако разбираш какво искам да кажа. Казват, че можеш да погледнеш, ако и аз съм с теб. Но не трябва да докосваш нищо. Ъъ. Не им е много приятно това, капитане.
	Едно джудже, което вероятно беше Госпожа Хемърхок, подаде връзка ключове.
	— Винаги добре съм се разбирал с джуджетата — каза Ваймс.
	— Това не им е приятно, сър. Хм. Мислят, че никаква полза няма да има от това.
	— Ще се постараем!
	— Хм. Това не го преведох, както трябва. Хм. Те мислят, че от нас няма да има никаква полза. Не че искат да ни обидят, сър. Те просто мислят, че нас не биха ни пуснали където и да било, сър.


	— Оу!
	— Съжалявам за това, капитане — каза Керът, който вървеше като буквата Г. — След вас. Внимавайте с главата…
	— Оу!
	— Може би е най-добре вие да седнете, а аз да огледам.
	Работилницата беше дълга и, разбира се, ниска още една малка врата в най-отдалечения край. Под някакъв люк имаше голям тезгях. На отсрещната стена имаше ковачница и лавица с инструменти. И дупка.
	Парче мазилка беше отхвръкнала няколко стъпки над земята, а от зидарията отдолу тръгваха радиално множество пукнатини.
	Ваймс се ощипа по носа. Днес не беше имал време да поспи. Това беше друг проблем. Ще трябва да свикне да спи, когато се стъмни. Не можеше да си спомни кога за последен път е спал нощно време.
	Той вдиша шумно.
	— Надушвам фойерверки.
	— Може да е от ковачницата — каза Керът. — Както и да е, троловете и джуджетата пускат фойерверки из целия град.
	Ваймс кимна.
	— Добре. Та какво можем да видим?
	— Някой е халосал стената доста силно ето тук.
	— Може да се е случило по всяко време — каза Ваймс.
	— Не, сър, защото на пода има прах от мазилка, а едно джудже винаги си държи работилницата чиста.
	— Наистина ли?
	Имаше най-различни оръжия, някои от тях наполовина довършени, по рафтове до тезгяха. Ваймс вдигна един почти довършен арбалет.
	— Добра работа е вършил. Много добър техничар е бил.
	— Славеше се с това — съгласи се Керът, като безцелно ровеше по тезгяха. — Много фина ръка. Правеше музикални кутии като хоби. Никога не можеше да устои на техническо предизвикателство. Ъ-ъ… Какво всъщност търсим, капитане?
	— Не съм сигурен. _Ето това_ е добро…
	Беше бойна брадва, и толкова тежка, че ръката на Ваймс увисна. Сложни гравирани линии покриваха острието. Трябва да беше резултат от седмици работа.
	— Да не е нещо специално за съботните вечери, а?
	— О, не, това е погребално оръжие.
	— Така си и знаех!
	— Искам да кажа, изработено е, за да бъде погребано с джудже. Всяко джудже се погребва с оръжие. Нали знаете? Да го носи със себе си… там, където отива.
	— Но това е чудесна изработка! И острието му е като… ааргх! — Ваймс засмука пръста си, — като бръснач.
	Керът изглеждаше шокиран.
	— Разбира се. Иначе каква полза от него като се изправи пред тях с долнопробно оръжие.
	— За кого говориш?
	— За всичко лошо, което той срещне по пътя след смъртта — каза Керът едва забележимо притеснен.
	— А!
	Ваймс се поколеба. Това беше област, в която не се чувстваше удобно.
	— Това е древна традиция.
	— Аз пък си мислех, че джуджетата не вярват в дяволи, демони и подобни неща.
	— Вярно е, но… ние не сме сигурни дали те го знаят.
	— О!
	Ваймс остави брадвата и вдигна нещо друго от полицата на тезгяха. Беше рицар в броня, висок около девет инча. На гърба му имаше ключе. Той го обърна и после за малко не го изпусна, когато фигурата замърда крака. Той остави нещото и то сковано замарширува по пода, като размахваше сабя.
	— Движи се малко като Колън, нали — каза Ваймс. — Часовников механизъм!
	— Излиза на мода — отбеляза Керът. — Господин Хемърхок беше добър в това.
	Ваймс кимна.
	— Ние търсим нещо, което не трябва да е тук. Или нещо, което трябва да е, а го няма. Липсва ли нещо?
	— Трудно е да се каже, сър. Няма го.
	— Какво?
	— Каквото и да липсва, сър — добросъвестно отвърна Керът.
	— Искам да кажа — търпеливо обясни Ваймс, — нещо, което не е тук, а ти би очаквал да го намериш.
	— Ами, той има… имаше… всички обичайни инструменти, сър. И хубави, при това. Срамота, наистина.
	— Кое?
	— Ще ги стопят, разбира се.
	Ваймс се вгледа в подредените рафтове с чукове и пили.
	— Защо? Друг не може ли да ги използва?
	— Какво, да използва същинските сечива на някое друго джудже? — Устата на Керът се изкриви от отвращение, все едно някой му беше предложил да обуе старите шорти на Ефрейтор Нобс. — О, не, това не е… редно. Искам да кажа, те са си… част от него. Искам да кажа… някой друг да ги използва, след като той ги е използвал през всичките тези години, искам да кажа… ърргх.
	— Наистина ли?
	Войникът с часовниковия механизъм мина под тезгяха.
	— Би било… нередно. Ъ-ъ… Отвратително.
	— О! — Ваймс се изправи.
	— Капи…
	— Оу!
	— … внимавайте с главата. Съжалявам.
	Като си търкаше с едната ръка темето, Ваймс използва другата, за да опипа дупката в мазилката.
	— Тук… вътре има нещо. Подай ми едно от онези длета. — Последва тишина. — Длето, моля. Ако това те кара да се чувстваш по-добре, опитваме се да открием кой е убил господин Хемърхок. Ясно?
	Керът взе едно от длетата, но със значително колебание.
	— Това е длето на господин Хемърхок, негово е — каза той с укор в гласа.
	— Ефрейтор Керът, ще престанеш ли да бъдеш джудже за две секунди? Ти си страж! И ми дай проклетото длето! Доста ми дойде днес! Благодаря ти!
	Ваймс разби зидарията и един груб оловен диск изпадна в ръката му.
	— Прашка? — попита Керът.
	— Тук вътре няма място — възрази Ваймс — Както и да е, как по дяволите, е могло да се забие толкова дълбоко в стената? — Той пъхна диска в джоба си. — Това май с всичко — каза той, като се изправи. — Най-добре да… оу!… ох, измъкни онзи войник, а? Най-добре да оставим подредено.
	Керът затършува в тъмнината под тезгяха. Чу се шумолене.
	— Тук отдолу има някакъв лист, сър.
	Керът се появи, размахвайки малък жълтеникав лист хартия. Ваймс примижа срещу него.
	— На мен не ми говори нищо — каза той най-сетне. — Не е на езика на джуджетата, знам това. Но тези символи… тези неща съм ги виждал и по-рано. Или нещо подобно на тях. — Той подаде листа обратно на Керът. — Ти какво можеш да проумееш от това?
	Керът се намръщи.
	— Става за шапка или лодка. Или нещо като хризантема…
	— Имам предвид символите. Тези символи, ей тук.
	— Н’нам, капитане. Изглеждат ми познати, обаче. Нещо… като писмото на алхимиците?
	— О, не! — Ваймс закри очите си с ръце. — Не и скапаните алхимици! О, не! Не и онази шибана шайка от луди търговци на фойерверки! Мога да понеса Убийците, но не и тези идиоти! Не! Моля! Колко е часът?
	Керът хвърли поглед към пясъчния часовник на колана си.
	— Около единайсет и половина, капитане.
	— Тогава си отивам да спя. Тези шутове могат да почакат до утре. Можеш да ме направиш много щастлив, ако ми кажеш, че този лист хартия е принадлежал на Хемърхок.
	— Съмнявам се, сър.
	— Аз също. Хайде. Да излезем през задната врата.
	Керът се промъкна навън.
	— Внимавайте с главата, капитане.
	Ваймс, почти на колене, се спря и се вгледа в рамката на вратата.
	— Е, ефрейтор, знаем, че не е бил трол, който го е направил, нали? Поради две причини. Едната е, че трол не би могъл да се промъкне през тази врата, тя е за размерите на джудже.
	— Каква е другата причина, сър?
	Ваймс внимателно измъкна нещо от една треска на трегера на ниската врата.
	— Другата причина, Керът, е, че троловете нямат коса.
	Няколкото кичура, които се бяха закачили в нишките на гредата, бяха червени и дълги. Някой невнимателно ги беше оставил там. Някой висок. По-висок от джудже, във всеки случай.
	Ваймс се вгледа в тях. По-скоро приличаха на прежда, отколкото на коса. Хубави червени влакна. Е, добре. Следата си беше следа.
	Той внимателно ги сгъна в парче хартия, взета назаем от тетрадката на Керът, и ги подаде на ефрейтора.
	— Ето. Пази го като очите си.
	Те изпълзяха навън в нощта. За стените беше закачена тясна дъсчена пътека, а отвъд нея беше реката. Ваймс внимателно се изправи.
	— Не ми харесва това, Керът. Има нещо лошо в дъното на това.
	Керът погледна надолу.
	— Искам да кажа, че се случват тайнствени неща — търпеливо обясни Ваймс.
	— Да, сър.
	— Да се връщаме в Двора.
	Те се отправиха към Месинговия Мост, много бавно, защото Керът весело припознаваше всеки, когото срещнеха. Наострени грубияни, чийто нормален отговор на забележка от страна на Стражата учтиво би бил парафразиран в ред символи, обикновено разположени на най-горния ред на машинописната клавиатура, сега всъщност се усмихваха неловко и промълвяха нещо безобидно в отговор на неговото сърдечно: „Добър вечер, Баровецо! Внимавай как я караш!“
	Ваймс спря насред моста, за да запали пура и драсна клечка кибрит в един от декоративните хипопотами. После погледна надолу към мътната вода.
	— Керът?
	— Да, капитане?
	— Мислиш ли, че съществува нещо такова като престъпно съзнание?
	Керът почти чуто се опита да осмисли това.
	— Какво… искате да кажете като… господин Диблър „Сам Си Прерязвам Гърлото“ ли, сър?
	— Той не е престъпник.
	— Опитвали ли сте от неговия пай, сър?
	— Искам да кажа… да… но… той просто географски се разклонява във финансовото полукълбо.
	— Сър?
	— Искам да кажа, че той просто се разминава с останалите хора относно положението на нещата. Като парите. Той мисли, че те всичките трябва да са в неговия джоб. Не, имах предвид…
	Ваймс затвори очи и си помисли за дим от пури и пълни напитки, и лаконични гласове. Имаше хора, които крадяха пари от хората. Става. Това беше просто кражба. Но имаше хора, които, с една лесна дума, биха откраднали човечността от хората. Това беше нещо друго.
	Работата беше в това… е добре де, той не харесваше джуджета и тролове. Но той никого не харесваше особено. Работата беше в това, че той всеки ден се движеше в тяхната компания и имаше право да не ги харесва. Работата беше в това, че никой дебел идиот нямаше правото да говори такива неща.
	Той се втренчи във водата. Един от пилоните на моста беше точно под него, Анкх се всмукваше и клокочеше долу. Останките — дървени греди, клони, боклуци, — се бяха струпали в един вид мръсно плаващо островче. По него растяха дори гъбички.
	Това, което можеше да му помогне тъкмо сега, беше бутилка от най-доброто на Беърхагър. Светът доплуваше на фокус, когато го погледнеше през дъното на бутилката.
	Нещо друго изплува на фокус.
	Учение за сигнатурите. Така го наричаха билкарите. Също както боговете слагат етикет „Използвай ме“ на растенията. Ако едно растение прилича на част от тялото, то е добро за болести, характерни за тази част. Има зъбна билка за зъби, далачна билка за… далак, очанка за очи… съществува дори гъба, наречена _Phallus impudicus,_ и не знам това за какво е, ама Ноби е голям спец по омлетите с гъби. Е, тогава… ей тези гъбички там долу са или точното лекарство за ръце, или…
	Ваймс въздъхна.
	— Керът, можеш ли да ми донесеш канджа, моля?
	Керът проследи погледа му.
	— Точно вляво на този пън, Керът.
	— О, не!
	— Съжалявам, но е точно това. Измъкни го, открий кой е бил, изготви рапорт за Сержант Колън.
	Трупът беше на клоун. Щом Керът се покатери по купа и разчисти боклуците, той изплува с лице нагоре, с голяма, зелена усмивка, изрисувана върху физиономията му.
	— Той е мъртъв!
	— Заразно е, нали?
	Ваймс погледна към ухиления труп. Не разследвай. Стой настрана. Остави го на Убийците и на скапания Куирк. Това са твоите заповеди.
	— Ефрейтор Керът?
	— Сър?
	Това са твоите заповеди…
	Е, по дяволите. За кого го мислеше Ветинари? Един вид войник, навит на пружина.
	— Ще открием какво става тук.
	— Да, сър!
	— Каквото и да става. Ще открием.

>
	Река Анкх сигурно е единствената река във вселената, върху която детективите могат да очертаят труп с тебешир.
C>
	Скъпи Серж. Колън,
	Надявам се, че си добре. Времето е Чудесно. Това е един труп, който, ние извадихме от реката снощи, но не знаем кой е той, с изключение, че е член на Гилдията на Глупаците, наречен Бино. Сериозно е бил ударен по тила и известно време е бил пъхнат под моста, не е никак Хубава гледка. Капитан Ваймс казва да открием нещата. Той казва, че мисли, че е свързано с убийството на господин Хемърхок. Той казва да говорим с Глупаците. Казва, Направи Го. Освен това, прилагам ти, моля, Лист Хартия. Капитан Ваймс казва, пробвай я при Алхимиците…
C$
	Сержант Колън спря четенето за известно време, за да наругае всички алхимици.
C>
	… защото това е Озадачаващо Доказателство. Надявам се, че това те намира в Добро Здраве, Твой с Уважение, Керът Айрънфаундърсън, (ефр.)
C$
	Сержантът се почеса по главата. Какво по дяволите означаваше всичко това?
	Точно след закуска двама старши шутове от Гилдията на Глупаците бяха дошли да вземат тялото. Трупове в реката… е, в това нямаше нищо кой знае колко необичайно. Но обикновено, клоуните не умираха така. В края на краищата, какво толкова имаше един клоун, дето си струва да му го откраднеш? Каква заплаха представляваше един клоун?
	Колкото до алхимиците, да пукнеше, ако той би…
	Разбира се, не беше длъжен. Вдигна поглед към новобранците. Все за нещо трябваше да послужат.
	— Къди и Детритус… не отдавай чест! — имам малко работа за вас. Просто занесете този лист хартия в Гилдията на Алхимиците, ясно? И помолете някой от хахавелниците там да ви каже какво му говори това.
	— Къде е Гилдията на Алхимиците, сержант? — попита Къди.
	— На Улицата на Алхимиците, разбира се — каза Колън, — поне в момента. Но на ваше място, бих тичал, за да я заваря.


	Гилдията на Алхимиците е срещу Гилдията на Комарджиите. Обикновено. Понякога е над нея, или пък под нея, или се разпада на парчета около нея.
	От време на време питат комарджиите защо продължават да поддържат институцията си срещу една Гилдия, която по грешка на всеки няколко месеца вдига във въздуха Официалната си Зала, а те отговарят: „Прочетохте ли табелата на нашия вход, когато влизахте?“
	Тролът и джуджето вървяха натам, като от време на време налитаха един върху друг по нарочна случайност.
	— Все едно, ти, толкоз умен, той ми даде листа на мен?
	— Ха! Че можеш ли да го прочетеш тогава? Можеш ли?
	— Не, казвам, прочети го ти. Това се вика де-ле-ги-ръ-не.
	— Ха! Не можеш да четеш! Не можеш да броиш! Глупав трол!
	— Не глупав!
	— Ха! Да? Всеки знае, че троловете не могат да броят дори до четири!*
	[* Всъщност, троловете по традиция броят така: едно, две, три… много, и хората решават, че те не могат да проумеят по-големите числа. Те не си дават сметка, че много може да бъде число. Като например: едно, две, три, много, много-едно, много-две, много-три, много-много, много-много-едно, много-много-две, много-много-три, много-много-много, много-много-много-едно, много-много-много-две, много-много-много-три, МНОЖЕСТВО.]
	— Плъхоядец!
	— Колко пръста съм вдигнал? Ти ми кажи, Господинчо с Умни Камъни в Главата.
	— Много — реши да опита Детритус.
	— Ха-ха, не, пет. Големи неприятности ще си имаш, като ни плащат надниците. Сержант Колън ще рече, тоя глупав трол, той така и няма да разбере колко долара ще му дам! Ха! Ти как все пак успя да прочетеш обявата, че се търсят хора за Нощната Стража, а? Накара някой да ти я прочете ли?
	— А ти как я прочете? Накара някой да те вдигне, че да я стигнеш ли?
	Те стигнаха до вратата на Гилдията на Алхимиците.
	— Аз чукам. Моя работа!
	— Аз ще почукам!
	Когато господин Сендивоуг, секретарят на Гилдията, отвори вратата, се озова срещу едно джудже, което висеше на чукчето, а един трол го люлееше насам-натам. Той намести летателния си шлем.
	— Да? — каза той.
	Къди се пусна.
	Детритус сбърчи масивни вежди.
	— Ъъ. Ти, хахаво копеле, ти какво ще разбереш от това? — каза той.
	Сендивоуг премести втренчения си поглед от Детритус към хартията. Къди се напъваше да заобиколи трола, който почти напълно препречваше вратата.
	— Ама защо го обиждаш?
	— Сержант Колън, той каза…
	— Може да стане шапка от това — намеси се Сендивоуг, — или пък наниз от куклички, ако имам ножици…
	— Това, което… колегата ми иска да каже, сър, е, дали бихте могли да ни помогнете в опитите ни относно прочитането на писанието върху този заподозрян лист хартия? — каза Къди. — Ей, много ме заболя!
	Сендивоуг се вгледа в него.
	— Вие от Стражата ли сте? — попита той.
	— Аз съм Волнонаемен Полицай Къди, а това — посочи нагоре — е Опитващ се да бъде Волнонаемен Полицай Детритус — _не отдавай че…_ ох!…
	Чу се тупване, после Детритус се строполи настрани.
	— Той от отряда по самоубийствата ли е? — попита алхимикът.
	— Само след минутка ще се съвземе. От отдаването на чест е. Доста му идва. Знаете ги троловете.
	Сендивоуг сви рамене и се вгледа в писанието.
	— Изглежда ми… познато. Виждал съм го някъде преди. Така… ти си джудже, нали?
	— По носа познахте, нали? — попита Къди. — Винаги ме издава.
	— Е, ние винаги се опитваме да бъдем от полза на обществото — каза Сендивоуг. — Влезте.
	Заострените с железни връхчета ботуши на Къди изритаха Детритус обратно в полусъзнание и той се помъкна тежко след тях.
	— Защо ви е, ъ-ъ… защо ви е летателният шлем, господине? — попита Къди, докато вървяха по коридора. Навсякъде около тях се носеше шум от коване. Обикновено Гилдията непрекъснато се строеше отново.
	Сендивоуг завъртя очи.
	— Топки, топки за билярд, всъщност.
	— Познавах един човек, който играеше така — сговорчиво каза Къди.
	— О, не. Господин Силвърфиш е добър стрелец. Всъщност, в това май се оказва проблемът.
	Къди отново погледна летателния шлем.
	— Слоновата кост, нали виждате.
	— А! — каза Къди, без да вижда. — Слонове, значи?
	— Слонова кост без слонове. Видоизменена слонова кост. Разумно търговско начинание.
	— Аз пък си мислех, че работите върху златото.
	— А, да. Разбира се, вие, хора, знаете всичко за златото.
	— О, да — съгласи се Къди, все още разсъждавайки върху фразата „вие, хора“.
	— Златото — замислено промълви Сендивоуг, — се оказва малко капризно…
	— От колко време се опитвате?
	— Триста години.
	— Това е доста време.
	— Но ние работим върху слоновата кост само от една седмица и много добре върви! — бързо добави алхимикът. — С изключение на няколко странични ефекта, които ние без съмнение скоро ще можем да отстраним.
	Той отвори врата.
	Беше голяма стая, прекалено обзаведена с обичайните лошо проветрени пещи, редици бълбукащи тигели и един препариран алигатор. Неща плуваха в буркани. Въздухът миришеше на ограничена продължителност на живота.
	Доста оборудване беше отместено, обаче, за да направи място на маса за билярд. Половин дузина алхимици стояха наоколо в пози на хора, готови да побегнат.
	— Третата за тази седмица — мрачно обясни Сендивоуг и кимна към една фигура, надвесена над щека. — Ъ-ъ, господин Силвърфиш… — започна той.
	— Тихо! Играта започна! — отсече старшият алхимик, примижал срещу бялата топка.
	Сендивоуг погледна към таблото с резултатите.
	— Двайсет и една точки. Честна дума. Може би добавяме точно необходимото количество камфор към нитроцелулозата в края на краищата…
	Нещо щракна. Билярдната топка се отърколи нататък, отскочи от ръба…
	… и после се ускори. От нея се вдигна бял пушек, когато тя се понесе към невинна купчина от червени топки.
	Силвърфиш поклати глава.
	— Нестабилно — отсъди той. — Всички _долу!_
	Всички в стаята залегнаха, с изключение на двамата Нощни Стражи, единият от които беше предварително залегнал, така да се каже, а другият изоставаше няколко минути след събитията.
	Черната топка подскочи върху стълб от пламък, изсвистя покрай лицето на Детритус, като остави след себе си димна следа, после разби прозорец. Зелената топка стоеше на едно място, но яростно се въртеше. Останалите топки се блъскаха напред-назад, като от време на време избухваха в пламък или правеха карамбол в стените.
	Една от червените удари Детритус между очите, изви се обратно върху масата, заби се в средната дупка и после експлодира.
	Настъпи тишина, с изключение на спорадичния пристъп на кашлица. Силвърфиш се появи през мазния дим и с трепереща ръка промени резултата с една резка на горящия край на щеката си.
	— Едно. Е, добре. Да се върнем при тигела. Някой да поръча нова маса за билярд…
	— ’ме извините — каза Къди, като го ръгна в коляното.
	— Кой е там?
	— Тук долу!
	Силвърфиш погледна надолу.
	— О! Ти джудже ли си?
	Къди го изгледа с празен поглед.
	— Ти великан ли си? — попита той.
	— Аз? Разбира се, че не.
	— А! Тогава аз значи трябва да съм джудже, да. А това зад мен е трол — каза Къди.
	Детритус се стегна в нещо, което приличаше на стойка „мирно“.
	— Дойдохме да видим дали можете да ни кажете какво има на тоя лист — каза Къди.
	— Ъхъ — потвърди Детритус.
	Силвърфиш погледна към листа.
	— О, да — каза той, — от нещата на Леонард. Е, и?
	— Леонард? — повтори Къди и изгледа свирепо Детритус. — Запиши това — излая той.
	— Леонард от Куирм — обясни алхимикът.
	Къди все още изглежда не разбираше.
	— Никога ли не си го чувал? — попита Силвърфиш.
	— Не мога да кажа, че съм, сър.
	— Аз пък си мислех, че всеки знае за Леонард да Куирмски. Малко чалнат. Но и гений.
	— Алхимик ли е бил?
	Запиши това, запиши това… Детритус се огледа наоколо със замъглен поглед за някое парче изгоряло дърво и за удобна стена.
	— Леонард? Не. Не принадлежеше към Гилдията. Или принадлежеше на всички Гилдии, струва ми се. Доста пътуваше. Той скиташе, ако разбирате какво имам предвид?
	— Не, сър.
	— Той рисуваше по малко и бърникаше разни механизми. Всичко старо.
	Дори чук и длето ще свършат работа, помисли си Детритус.
	— Това е формулата за… е, хубаво, защо пък да не ви кажа, не е кой знае каква тайна… това е формулата на нещо, което наричахме Барут №1. Сяра, селитра и въглен. Използва се при фойерверките. Всеки глупак би могъл да го направи. Но изглежда странно, защото е написана отзад напред.
	— Това ми звучи важно — просъска Къди към трола.
	— О, не. Той винаги пишеше отзад напред — каза Силвърфиш. — Такъв чудак беше. Но много умен в същото време. Не сте ли виждали портрета му на Мона Ог?
	— Не мисля.
	Силвърфиш подаде пергамента на Детритус, който примижа срещу него, сякаш знаеше какво значи. Дали не би могъл да пише върху това, помисли си той.
	— Зъбите ви следят из стаята. Удивителен портрет. Всъщност, някои хора казваха, че зъбите са ги последвали навън от стаята и по целия път по улицата.
	— Мисля, че трябва да говорим с господин да Куирмски — реши Къди.
	— О, бихте могли, определено — каза Силвърфиш. — Но той може и да не е в състояние да слуша. Изчезна преди няколко години.
	… после, когато намеря нещо, с което да пиша, мислеше си Детритус, трябва да намеря някой да ме научи и как да пиша…
	— Изчезнал? Как? — попита Къди.
	— Ние мислим — Силвърфиш се наведе по-наблизо, — че той откри начин да става невидим.
	— Наистина ли?
	— Защото — Силвърфиш кимна съзаклятнически — никой не го е виждал.
	— А. Ъ-ъ. Това е малко свръх моя мозък, нали разбирате, но аз предполагам, дали той не би могъл… просто да отиде някъде, където да не можете да го видите?
	— Не, това не би било в стила на стария Леонард. Той не би изчезнал. Но би могъл да се изпари.
	— О!
	— Той беше малко… разхлопан, ако разбирате какво искам да кажа. Главата му бъкаше от много акъл. Ха, спомням си, веднъж му беше хрумнала идеята да изкарва мълнии от лимони! Хей, Сендивоуг, спомняш ли си Леонард и мълниеносните му лимони?
	Сендивоуг направи малки кръгови движения покрай главата си с пръст.
	— О, да. „Ако забучиш медни и цинкови пръчки в лимона — фокус-бокус препаратус! — и получаваш опитомена светкавица.“ Човекът си беше идиот!
	— О, не идиот! — Силвърфиш взе една билярдна топка, която по чудо се беше спасила от взрива. — Просто мозъкът му сечеше като бръснач, та сам се порязваше, както казваше баба ми. Мълниеносни лимони! Къде му е смисълът на това? Беше не по-добро от машината му за „гласове-в-небето“. Леонард, викам му, за какво са магьосниците, а? Има си абсолютно нормална магия, дето се използва за такива неща. Мълниеносни лимони? Следващото ще са хора с крила! А знаеш ли той какво ми вика? Знаеш ли какво ми вика? Вика ми: Странно, че и ти го казваш… Горкичкото приятелче.
	Дори и Къди се присъедини към смеха.
	— И вие опитахте ли? — попита той.
	— Да опитаме какво? — не разбра Силвърфиш.
	— Ха. Ха. Ха — каза Детритус, като се влачеше след останалите.
	— Да пъхнете метални пръчки в лимоните?
	— Не ставай такъв глупак.
	— К’во означава т’ва писмо? — попита Детритус, като сочеше хартията.
	Те погледнаха.
	— О, това не е символ — каза Силвърфиш. — Това е просто маниерът на стария Леонард. Винаги драскаше нещо в полето. Заврънкулка, заврънкулка, заврънкулка. Виках му: ти би трябвало да се наречеш господин Заврънкулка.
	— Аз пък си мислех, че е някакво алхимично нещо — каза Къди. — Прилича малко на арбалет без стрелата.
	И тази дума „Отоланзечси“. Какво означава?
	— Откъде да знам. На мен ми звучи като варварска. Както и да е… ако това е всичко, полицай… чакат ни малко сериозни изследвания — каза Силвърфиш, като метна топката от слонова кост менте във въздуха и пак я улови. — Ние не сме всички фантазьори като горкия стар Леонард.
	— Отоланзечси… — Къди премяташе листа хартия. — И-с-ч-е-з-н-а-л-о-т-о…
	Силвърфиш изпусна топката. Къди застана зад Детритус точно навреме.


	— Правил съм това и по-рано — каза Сержант Колън, докато той и Ноби се приближаваха към Гилдията на Глупаците. — Стой плътно до стената, когато ударя чукчето, ясно?
	Беше оформено като двойка изкуствени гърди, от онези, дето са страшно забавни за играчите на ръгби и за всички, на които чувството им за хумор е било отстранено по оперативен път. Колън похлопа бързо по него и после светкавично се скри на безопасно място.
	Чу се вик, няколко изсвирвания на клаксон, кратка мелодия, която някой някъде сигурно е решил, че е много весела, едно малко резе се отмести в отвор над чукчето и бавно се появи яйчен пай на края на дървена дръжка. После ръчката се дръпна рязко и паят се разби в малка купчина до крака на Колън.
	— Тъжно, нали? — подметна Ноби.
	Вратата се отвори непохватно, но само на няколко инча и един малък клоун вдигна поглед към него.
	— Тъй, тъй, тъй, защо дебеланкото почука на вратата?
	— Не знам — машинално отговори Колън. — Защо наистина дебеланкото почука на вратата?
	Те се гледаха един друг, оплетени в скеча.
	— Това аз те попитах — укори го клоунът. Говореше с потиснат и безнадежден глас.
	Сержант Колън се върна към здравия разсъдък.
	— Сержант Колън, Нощна Стража — каза той, — а това тук е Ефрейтор Нобс. Дошли сме да говорим с някой относно мъжа, който… беше намерен в реката, ясно?
	— О, да. Горкичкият Брат Бино. Май най-добре да влезете, тогава.
	Ноби тъкмо се канеше да бутне вратата, когато Колън го спря и безмълвно посочи нагоре.
	— Над вратата май има кофа с варов разтвор — каза той.
	— Тъй ли? — учуди се клоунът.
	Той беше много малък, с огромни ботуши, от които приличаше на едно голямо обратно Г. Лицето му беше наплескано с телесен цвят грим, върху който бяха изрисувани две големи начумерени вежди. Косата му беше направена от две стари четки, боядисани в червено. Не беше дебел, но някакъв обръч в панталоните му се предполагаше да го прави да изглежда забавно напомпан. Чифт гумени тиранти, така че панталоните му подскачаха нагоре-надолу, докато вървеше, представляваха още един елемент в цялостната картина на пълен и съвършен мискинин.
	— Да — каза Колън. — Има.
	— Сигурен ли сте?
	— Определено.
	— Съжалявам за това — каза клоунът. — Глупаво е, знам, но някак си по традиция. Чакайте малко.
	Чу се как дотътрят подвижна стълба, а после дрънчене и ругатни.
	— Така, хайде, влизайте.
	Клоунът поведе напред през входния портал. Не се чуваше никакъв друг шум, освен шляпането на ботушите му по паветата. После като че го осени някаква мисъл.
	— Знам, че е много самонадеяно от моя страна, но дали никой от вас, господа, не би искал да подуши бутониерата ми?
	— Не.
	— Не.
	— И аз така си мислех. — Клоунът въздъхна. — Не е лесно, да ви кажа. Да си клоун, де. Дежуря на вратата, защото съм на изпитателен срок.
	— Така ли?
	— Вечно забравям: плачеш отвън и се смееш отвътре ли беше? Все ги обърквам.
	— А този Бино… — започна Колън.
	— Тъкмо правим погребението му — каза малкият клоун. — Затова панталоните ми са вдигнати траурно наполовина.
	Те отново излязоха на слънце.
	Вътрешният двор беше пълен с клоуни и глупаци. Звънци дрънчаха на вятъра. Слънцето лъщеше по червени носове и по случайния нервен изблик на струйка вода от някоя лъжлива бутониера.
	Клоунът поведе стражите към ред глупаци.
	— Сигурен съм, че доктор Уайтфейс ще говори с вас веднага, щом свършим. Аз се казвам Боффо, между другото. — Той подаде ръка с надежда.
	— Не я стискай — предупреди Колън.
	Боффо изглеждаше съкрушен.
	Запя хор и процесия от членове на Гилдията се появи откъм параклиса. Един клоун вървеше малко по-напред, като носеше малка урна.
	— Това е много трогателно — каза Боффо.
	На платформа в отсрещния край на четириъгълния двор стоеше дебел клоун в торбести панталони, огромни тиранти, фльонга, която лекичко се въртеше на вятъра, и цилиндър. Лицето му беше изрисувано в образа на нещастието. Държеше плондер на пръчка.
	Клоунът с урната стигна до платформата, качи се по стълбите и зачака.
	Оркестърът замълча.
	Клоунът с цилиндъра удари носача на урната с плондера по главата — веднъж, два, три пъти…
	Носачът на урната пристъпи напред, разлюля перуката си, хвана урната в една ръка, а колана на клоуна с другата и, много тържествено, изсипа праха на покойния Брат Бино в гащите на другия клоун.
	От публиката се откърти въздишка. Оркестърът засвири химна на клоуните „Маршът на Идиотите“, а краят на един тромбон се изплъзна и удари един клоун по тила. Той се обърна и шибна един юмрук на клоуна зад него, който се наведе, като по този начин трети клоун беше ударен от тъпана.
	Колън и Ноби се спогледаха и поклатиха глави.
	Боффо измъкна голяма носна кърпа в червено и бяло и си издуха носа с шеговит крясък.
	— Класика. Това би искал той.
	— Имаш ли някаква идея какво се случи? — попита Колън.
	— О, да. Брат Гринелди изигра стария номер на джигата и изтърси урната…
	— Питам защо умря Бино?
	— Хм. Ние мислим, че е било нещастен случай.
	— Нещастен случай — спокойно повтори Колън.
	— Да. Така мисли доктор Уайтфейс.
	Боффо вдигна глава за миг. Те проследиха погледа му. Покривът на Гилдията на Убийците граничеше с Гилдията на Глупаците. Не вървеше да разстройваш съседите си, особено когато единственото оръжие, което имаш, е яйчен пай, подострен с тънкокора паста.
	— Така мисли Доктор Уайтфейс — отново каза Боффо, като гледаше огромните си ботуши.
	Сержант Колън обичаше спокойния живот. А градът можеше да мине и с клоун-два по-малко. Него ако питаха, от загубата на цялата тая пасмина светът щеше да стане само малко по-щастливо място. И все пак… и все пак… откровено, той не знаеше какво я беше прихванало Нощната Стража напоследък. Керът, ето какво беше. Даже и старият Ваймс, и него го беше прихванало. Вече не оставяме нещата такива, каквито са…
	— Може би е почиствал бухалка или нещо подобно, а тя внезапно е гръмнала — изръмжа Ноби. И него го беше прихванало.
	— Никой не би искал да убие младия Бино — каза клоунът тихо. — Той беше дружелюбна душа. Навсякъде имаше приятели.
	— Почти навсякъде — уточни Колън.
	Погребението свърши. Шутовете, смешниците и клоуните се връщаха към заниманията си, като потъваха из входове по пътя. Чуваше се много дърпане, бутане, шмъркане на носове и падане на гащи. Беше гледка, способна да накара всеки щастлив човек да си пререже вените някоя чудесна пролетна утрин.
	— Единственото, което знам — тихо продължи Боффо, — е, че когато вчера го видях, изглеждаше много… странно. Извиках след него, докато минаваше през портата и…
	— Какво имаш предвид с това странно? — попита Колън.
	Аз разследвам, помисли си той, с лека нотка на гордост. Хората Ми помагат в моите Проучвания.
	— Н’нам. Странен. Не приличаше много на себе си…
	— Това вчера ли беше?
	— О, да. Сутринта. Знам, понеже портата се вър…
	— Вчера сутринта?
	— Точно това казах, господине. Вижте, всички сме малко нервни след гърм…
	— Брат Боффо!
	— О, не… — промълви клоунът.
	Една фигура крачеше към тях. Ужасна фигура.
	Няма смешни клоуни. В това се състои целият смисъл на клоуна. Хората се смееха на клоуните, но само от нерви. Целта на клоуните беше след като си ги наблюдавал, всяко нещо, което се случи, да ти се струва приятно. Хубаво беше да знаеш, че има някой, дето е по-зле и от теб. Някой трябваше да бъде посмешището на света.
	Но дори и клоуните се страхуват от нещо и това е клоуна с белосаното лице. Онзи, който никога не попада на пътя на яйцето. Онзи, с лъскавите бели дрехи и безизразния бял грим. Онзи, с малката островърха шапка, с тънките устни и с изящните черни вежди.
	Доктор Уайтфейс.
	— Кои са тези господа? — попита той.
	— Ъ… — започна Боффо.
	— Нощната Стража, сър.
	Колън отдаде чест.
	— И защо сте тук?
	— Провеждаме разследванията си за фаталния край на клоуна Бино, сър.
	— Аз мисля, че това по-скоро е работа на Гилдията, сержант. А вие?
	— Ами, сър, той беше открит в…
	— Сигурен съм, че това не е нещо, с което трябва да занимаваме Стражата.
	Колън се поколеба. Би предпочел да се изправи пред доктор Крусис, отколкото пред това привидение. Убийците поне се предполагаше да са неприятни. А клоуните бяха само на една крачка разстояние от мимовоте.
	— Не, сър — каза той. — Очевидно е било нещастен случай, нали така?
	— Точно така. Брат Боффо ще ви изпрати до вратата — каза старшият клоун. — И след това ще докладва в кабинета ми. Разбира ли той?
	— Да, доктор Уайтфейс — промълви Боффо.
	— Какво ще ти направи? — попита Ноби, докато вървяха към портата.
	— Шапка, пълна с вар, вероятно — предположи Боффо. — Пай в лицето, ако имам късмет. — Отвори прозорчето във вратата. — Много от нас не са доволни — прошепна той. — Не разбирам защо трябва да им се разминава на тези копелета. Трябваше да идем при Убийците и да си оправим сметките.
	— Защо Убийците? — попита Колън. — Те пък защо биха убили клоун?
	Боффо придоби виновно изражение.
	— Не съм казвал такова нещо!
	Колън го изгледа свирепо.
	— Определено става нещо странно, господин Боффо.
	Клоунът се огледа, като че ли всеки миг очакваше яйчен пай за отмъщение.
	— Намерете носа му — просъска той. — Само му намерете носа. Горкия му нос!
	Вратата се затръшна с трясък.
	Сержант Колън се обърна към Ноби.
	— Веществено доказателство А имаше ли си нос?
	— Да, Фред.
	— Тогава какво бяха тия приказки?
	— Откъде да знам. — Ноби почеса един многообещаващ цирей. — Може би говореше за изкуствен нос. Сещаш се. Онези червените, на ластик? Онези — каза Ноби, като направи гримаса, — дето си мислят, че са смешни. Такъв нямаше.
	Колън потропа на вратата, като се погрижи да се отстрани от пътя на всякакви адски забавни глупави шеги, които биха се изсипали отгоре.
	Прозорчето се отмести.
	— Да? — изсъска Боффо.
	— Ти изкуствения му нос ли имаше предвид? — попита Колън.
	— Истинския! А сега се разкарайте!
	Прозорчето се затръшна обратно.
	— Побъркан — каза Ноби твърдо.
	— Бино имаше истински нос. На теб стори ли ти се нещо не както трябва? — попита Колън.
	— Не. Имаше две дупки на него.
	— Е, не разбирам от носове — каза Колън, — но или Брат Боффо страшно греши, или става нещо съмнително.
	— Като какво например?
	— Е, Ноби, ти си това, което мога да нарека войник от кариерата, нали така?
	— Точ’, Фред.
	— Колко пъти си разжалван позорно?
	— Много — отвърна Ноби гордо.
	— Бил си на много бойни полета, нали?
	— Дузини.
	Сержант Колън кимна.
	— Значи виждал си много трупове, нали, когато си се грижил за падналите…
	Ефрейтор Нобс кимна. И двамата знаеха, че „грижа“ означава обиране на личните скъпоценности и свиване на ботушите им. В много далечни бойни полета, последното нещо, което много смъртно ранени врагове виждаха, беше Ефрейтор Нобс, упътил се към тях с чувал, нож и пресметливо изражение на лицето.
	— Срамота е да се прахосват добрите неща — потвърди Ноби.
	— Забелязал си как мъртвите тела стават… по-мъртви.
	— По-мъртви от мъртви?
	— Знаеш. По като трупове — каза Сержант Колън като експерт по съдебна медицина.
	— Че се вкочанясват и стават морави и подобни ли?
	— Точно така.
	— А после един вид отпуснати и леки…
	— Да, така…
	— Става по-лесно да им свалиш пръстените, обаче…
	— Въпросът, Ноби, е в това, че можеш да кажеш колко стар е един труп. Онзи клоун, например. Ти го видя, също както и аз. Какво би казал ти?
	— Около пет стъпки и девет пръста, бих казал. Ботушите му не ми станаха, знам това. Твърде широки бяха.
	— Питах от колко време е мъртъв?
	— Два дена. Личи си, понеже има…
	— Е, как тогава Боффо го е видял вчера сутринта?
	Те продължиха да крачат нататък.
	— Труден въпрос — призна си Ноби.
	— Прав си. Очаквам капитанът много да се заинтригува.
	— Може да е бил зомби?
	— Не бих казал.
	— Никога не съм понасял зомбита — размишляваше Ноби.
	— Наистина ли?
	— Винаги е толкова трудно да им задигнеш ботушите.
	Сержант Колън кимна към един минаващ просяк.
	— Още ли се занимаваш с народни танци в почивните нощи, Ноби?
	— Да, Фред. Упражняваме „Събиране на Сладки Люляци“ тази седмица. Има една много сложна двойна пресечена стъпка.
	— Ноби, ти определено си човек, който се оправя с всички части.
	— Само ако не мога да им сваля пръстените, Фред.
	— Това, което имам предвид, е, че представляваш любопитно раздвоена личност.
	Ноби ритна малко, мърляво куче.
	— Пак ли четеш книги, Фред?
	— Трябва да си подобрявам мозъка. Заради тези новобранци е. Половината време Керът си е заровил носа в някоя книга, Ангуа знае думи, дето трябва да ги търся в речника, а даже и дребосъкът е по-умен от мен. Те все „уринират“, а не пикаят. Аз определено съм малко ненадарен в областта на главата.
	— По-умен си от Детритус — утеши го Ноби.
	— И аз така си казвам: „Фред, каквото и да се случи, ти си по-умен от Детритус“. Но после си казвам: „Фред, даже и маята е по-умна от него“.


	Той се отвърна от прозореца.
	Така значи. Проклетата Нощна Стража!
	Онзи проклет Ваймс! Точно неподходящият човек на неподходящото място. Защо не се поучи от историята? Измяната е в самите му гени! Един град как би могъл да функционира както трябва, ако някой такъв се пъха навсякъде? Стражата не беше за това. Нощните Стражи се предполагаше да изпълняват това, което им се каже, и да се грижат останалите хора също да изпълняват.
	Някой като Ваймс можеше да обърка нещата. Не защото беше умен. Един умен Нощен Страж беше противоречие. Но чистата случайност можеше да причини неприятности.
	Исчезналото лежеше на масата.
	— Какво да правя с Ваймс?
	Убий го.

>
	Ангуа се събуди. Беше почти пладне, тя беше в собственото си легло в къщата на госпожа Кейк, а някой чукаше на вратата.
	— Ммм? — каза тя.
	— Ас не знам. Да го отпратя ли да си върви? — каза един глас от около нивото на ключалката.
	Ангуа размисли бързо. Останалите обитатели я бяха предупредили за това. Тя си чакаше репликата.
	— О, мерси, скъпа. Ас бях забравила — каза гласът.
	Трябваше да си изчакаш момента с госпожа Кейк. Беше трудно да живееш в къща, управлявана от някой, чието съзнание само на думи е свързано с настоящето. Госпожа Кейк беше медиум.
	— Отново сте си включили способностите за предугаждане — каза Ангуа, докато провесваше крака от леглото и бързо ровеше из купчината дрехи на стола.
	— Докъде бяхме стигнали? — попита госпожа Кейк от другата страна на вратата.
	— Вие току-що казахте: „Аз не знам, да го отпратя ли да си върви?“.
	Дрехи! Винаги това беше проблемът! Един мъжки върколак можеше поне да мисли само за чифт шорти и да се преструва, че е бил на крос рано сутрин.
	— Така — прокашля се госпожа Кейк. — „Един млад мъж долу пита за теб.“
	— „Кой е?“ — каза Ангуа.
	Последва един миг тишина.
	— Да, ас мислйъ, че всичко е нарет вече — каза госпожа Кейк. — Извинявай, скъпа. Получавъм страшно главоболие, ако хората не си кажат репликите точно навреме. Човек ли си, скъпа?*
	[* Обикновено една хазяйка би попитала: „Облечена ли си?“, но госпожа Кейк си познаваше наемателите.]
	— Можете да влезете, госпожо Кейк.
	Не беше кой знае каква стая. Преди всичко кафява. Кафяв линолеум на пода, кафяви стени, картина над кафявото легло с един кафяв елен, нападнат от кафяви кучета в кафява пустош на фона на едно небе, което, противно на установените метеорологични познания, беше кафяво. Имаше кафяв гардероб. Най-вероятно, ако човек тръгнеше да си пробива път из загадъчните стари палта*, закачени в него, щеше да излезе с мъка в една вълшебна страна, пълна с говорещи животни и зли духове, но по-вероятно нямаше да си струва.
	[* Кафяви.]
	Госпожа Кейк влезе. Тя беше дребна дебела жена, но наваксваше липсата на височина, като носеше огромна черна шапка; не от островърхия асортимент на вещиците, а шапка, покрита с препарирани птици, восъчни плодове и други разнообразни декоративни неща, всичките боядисани черни. Ангуа я харесваше. Стаите бяха чисти*, цените бяха ниски, а госпожа Кейк имаше много разбран подход към хората, които водеха малко необичаен начин на живот и изпитваха, например, отвращение към чесън. Дъщеря й беше върколак и тя знаеше всичко за нуждата от прозорци на приземния етаж и врати с дълги дръжки, с които една лапа да може да си служи.
	[* И кафяви.]
	— Облечен е в ризница — обясни госпожа Кейк. В двете си ръце държеше кофи с пясък. — И има сапун в ушите.
	— О. Ъ. Добре.
	— Мога да му кажъ да се раскара, ’ко искаш. Винаги тъй правя, ако дойде някой, дето не му е мястото тука. Особено, ако има пръчка. Не мога да се занимавам с такива неща, хора, дето създават суматоха по коридорите, развяват фенери и такива неща.
	— Мисля, че знам кой е — каза Ангуа. — Аз ще се погрижа.
	Тя си загащи ризата.
	— Затвори вратата, ако излизаш — извика госпожа Кейк след нея, докато тя слизаше в антрето. — Тъкмо съм тръгнала да сменям боклука в ковчега на Господин Уинкинс, щото го боли гърбът.
	— На мен ми прилича на чакъл.
	— Ортопедичен, нали разбираш?
	Керът стоеше почтително на входа, стиснал шлем под мишница и с много притеснено изражение на лицето.
	— Е? — каза Ангуа, не грубо.
	— Ъ-ъ… Добро утро. Помислих си, така де, знаеш, може би, ти не познаваш много добре града, всъщност. Аз бих могъл, ако искаш, ако нямаш нищо против, като сега не трябва да ходиш на работа… да ти покажа малко от него?…
	За един миг Ангуа си помисли, че е прихванала способността да предвижда бъдещето от госпожа Кейк. Най-различни възможности за бъдещето прелитаха из въображението й.
	— Още не съм закусила.
	— Правят много хубава закуска в „Деликатесите на джуджето Гимлет“ на Въжената Улица.
	— Обедно време е.
	— За Нощната Стража е време за закуска.
	— Аз на практика съм вегетарианка.
	— Той приготвя плъх със соя.
	Тя се предаде.
	— Ще си взема палтото.
	— Ха, ха — каза един глас, пълен с изпепеляващ цинизъм.
	Тя погледна надолу. Гаспод седеше зад Керът и се опитваше да я гледа свирепо, докато яростно се чеше.
	— Снощи гонихме котка по едно дърво — каза Гаспод. — Ти и аз, а? Двамата бихме могли да си паснем. Съдбата ни събра заедно, един вид.
	— Разкарай се.
	— Моля? — попита Керът.
	— Не ти. Онова куче.
	Керът се обърна.
	— То ли? Притеснява ли те? То е едно малко сладко кученце.
	— Бау, бау, бисквитка.
	Керът машинално се потупа по джоба.
	— Виждаш ли? — каза Гаспод. — Това момче е господин Простодушко, прав ли съм?
	— Пускат ли кучета в закусвалните на джуджетата? — попита Ангуа.
	— Не — каза Керът.
	— На шиш — беше версията на Гаспод.
	— Наистина ли? На мен ми звучи добре — каза Ангуа. — Да вървим тогава.
	— Вегетарианка? — измърмори Гаспод, като куцукаше след тях. — Боже мой!
	— Млъквай.
	— Моля? — каза Керът.
	— Само си мислех на глас.


	Възглавницата на Ваймс беше студена и твърда. Опипа я предпазливо. Тя беше студена и твърда, защото не беше възглавница, а маса. Бузата му като че ли беше залепнала за нея, но сега не му беше интересно да разсъждава от какво.
	Дори не беше успял да си съблече ризницата.
	Но успя да си разлепи едното око.
	Писа в тетрадката си. Опитваше да хване логиката във всичко това. И после е заспал.
	Колко беше часът? Нямаше време да си спомня какво е правил.
	Той проследи написаното:
C>
	Откраднато от Гилдията на Крадците: исчезнало — Хемърхок е убит. Мирише на фойерверки. Буца олово. Алхимични символи. 2-ро тяло в реката. Един клоун. Къде му беше червеният нос? Исчезнало.
C$
	Той се вгледа в надрасканите бележки.
	По следата съм, помисли си. Не е задължително да знам накъде води. Само трябва да я следвам. Винаги има престъпление, ако се вгледаш достатъчно силно. А Убийците са някъде тук.
	Следвай всеки знак. Провери всяка подробност. Отчупвай късче по късче.
	Гладен съм.
	Той се изправи с олюляване на крака и погледна лицето си в счупеното огледало над легена.
	Събитията от предишния ден се процедиха през задръстената марля на паметта. Централно за всички тях беше лицето на Лорд Ветинари. Ваймс побесняваше само като си помислеше затова. Хладният начин, по който той беше казал на Ваймс, че не трябва да се интересува от кражбата на…
	Ваймс се втренчи в отражението си…
	… нещо ожули ухото му и разби огледалото.
	Ваймс се вгледа в дупката в мазилката, заобиколена от останките от рамката на огледалото. Около него парчетата от огледалото издрънчаха по пода.
	Ваймс остана закован на място за един много дълъг миг.
	После краката му, стигайки до заключението, че умът му е някъде другаде, метнаха останалата част от тялото му на пода.
	Последва ново издрънчаване и половин бутилка от Беърхагъровото експлодира на писалището. Ваймс дори не си спомняше да го е купувал.
	Той пропълзя напред на четири крака и се изправи покрай прозореца.
	Образи прелитаха през съзнанието му. Мъртвото джудже. Дупката в стената…
	Една мисъл като че се зараждаше от кръста му и се разстилаше към мозъка. Това бяха паянтови стени, при това стари, с минимално усилие човек можеше да ги пробие с пръст. А какво остава за буца метал…
	Той тупна на пода в същия миг, в който едно „пук“ съвпадна с дупка, пробита през стената отстрани на прозореца. Мазилката вдигна облак прах във въздуха.
	Арбалетът му беше подпрян на стената. Той не беше експерт, но, по дяволите, кой беше? Насочваш го и стреляш. Той го придърпа към себе си, обърна се по гръб, запъна крак във въжето и издърпа тетивата, докато не се наместиха.
	После застана отново на коляно и пъхна една стрела в дупката.
	Катапулт, ето какво беше. Трябваше да е това. С размерите на трол може би. Някой горе на покрива на операта или някъде високо…
	Привлечи огъня им, привлечи огъня им… той си взе шлема и го закрепи на края на нова стрела. Това, което трябваше да направи, бе да се свие под прозореца и…
	Помисли за един миг. После се примъкна по пода до ъгъла, където имаше прът с кука накрая. Някога го бяха използвали да отварят горните прозорци, отдавна ръждясали неотваряни.
	Той си закрепи шлема на края, вклини се в ъгъла и с известно усилие премести пръта така, че шлемът едва-едва се показа над перваза на проз…
	Пук.
	Трески се разхвърчаха от точката на пода, където без съмнение ударът адски би притеснил човека, легнал на дъските и предпазливо вдигнал шлем на пръчка за примамка.
	Ваймс се усмихна. Някой се опитваше да го убие, а това го караше да се чувства по-жив, отколкото се беше чувствал от дълго време насам.
	А и беше малко по-глупав от самия него. Това е качество, за което човек винаги трябва да се моли у потенциалния си убиец.
	Той пусна кола, вдигна арбалета, профуча край прозореца, стреля по посока на една неясна фигура върху покрива на операта отсреща, като че ли стрелата можеше да стигне чак дотам, мина на подскоци стаята и свърна към вратата. Нещо се разби с трясък в рамката на вратата, точно когато тя се затвори след него.
	После се спусна по задните стълби, навън през вратата, по покрива на клозета, по Паянтовия Пасаж, нагоре по задните стълби на Зорго Ретрофренолога*, в операционната зала на Зорго и до прозореца.
	[* Работата е следната. Френологията, както всички знаят, е начин да се прочете нечий характер, склонности и способности по вида на изпъкналостите и вдлъбнатините по главата му. Следователно, според логическото мислене, характерно за Анкх-Морпоркското съзнание, следваше да е възможно да се моделира нечий характер, като му се направят внимателно подбрани цицини на подходящите места. Можеш да влезеш в някой магазин и да си поръчаш артистичен темперамент със склонност към интроспекция и в добавка истерия. В действителност получаваш удар по главата с подбрани различно големи дървени чукове, но това открива нови работни места и поддържа парите в обръщение, което е главното.]
	Зорго и настоящият му пациент го погледнаха с любопитство.
	Враждебният покрив беше празен. Ваймс се обърна и срещна двойка озадачени погледи.
	— ’бро утро, Капитан Ваймс — каза ретрофренологът, все още вдигнал чук в масивната си ръка.
	Ваймс се усмихна вманиачено.
	— Само си помислих… — започна, след това продължи, — … че видях една интересна рядка пеперуда на покрива ей там.
	Тролът и пациентът учтиво погледнаха покрай него.
	— Но я нямаше — довърши Ваймс.
	Той се върна до вратата.
	— Извинете, че ви обезпокоих — каза той и излезе.
	Пациентът на Зорго го наблюдаваше с интерес.
	— Той не носеше ли арбалет? — попита. — Малко странно е да гониш интересни редки пеперуди с арбалет.
	Зорго нагласи отново решетката върху плешивата глава на пациента.
	— Н’нам, предполагам, че така предотвратява създаването на онези проклети гръмотевични бури. — Той отново вдигна дървения чук. — Та какво щяхме да правим днес? Решимост, нали така?
	— Да. Ами, не. Може би.
	— Добре. — Зорго се прицели. — Това — абсолютно правдиво каза той — хич няма да боли.


	Беше повече от обикновен магазин за деликатеси. Един вид център на общността на джуджетата и място за срещи. Гълчавата спря, щом влезе Ангуа, сведена почти одве, но подхвана отново малко по-шумно и със смях, когато я последва Керът. Той весело махна към останалите посетители.
	После внимателно отстрани два стола. Беше възможно да седят що-годе изправени, но на пода.
	— Много… хубаво — каза Ангуа. — Етническо.
	— Доста често идвам тук — обясни Керът. — Храната е добра и, разбира се, струва си да си държиш ушите нащрек за това, което става по земята.
	— Тук определено това не може да е трудно — засмя се Ангуа.
	— Моля?
	— Ами земята е… толкова… по-близо…
	Тя усещаше как ямата зейва все по-дълбока с всяка казана дума. Нивото на шума внезапно отново беше спаднало.
	— Ъ — Керът я гледаше втренчено. — Как да се изразя? Хората си говорят на езика на Джуджетата… но слушат на Човешки.
	— Съжалявам.
	Керът се усмихна, после кимна към готвача зад тезгяха и шумно си прочисти гърлото.
	— Струва ми се, че имам някъде бонбонче за гърло… — започна Ангуа.
	— Опитвах се да поръчам закуска.
	— Ти знаеш цялото меню наизуст?
	— О, да. Но то е написано и на стената.
	Ангуа се обърна и погледна пак към нещото, което беше взела просто за безразборни драсканици.
	— Това е Оггам — каза Керът. — Древна поетична руническа писменост, произходът на която се губи в мъглите на времето, но се счита, че е била измислена дори преди Боговете.
	— Божичко. Какво пише?
	Този път Керът наистина си прочисти гърлото.
C>
	— Сос, яйце, боб и плъх 12 пенса;
	Сос, плъх и пържена филия 10 пенса;
	Плъх със сирене империал 9 пенса;
	Плъх и боб 8 пенса;
	Плъх и кетчуп 7 пенса;
	Плъх 4 пенса.
C$
	— Защо кетчупът струва почти колкото плъх? — попита Ангуа.
	— Опитвала ли си плъх без кетчуп? — попита Керът. — Все едно, поръчах ти от хляба на джуджетата. Яла ли си някога от хляба на джуджетата?
	— Не.
	— Всеки трябва да го опита поне веднъж — каза Керът. Той явно се замисли върху това. — Повечето хора го правят — добави той.*
	[* Плъх със сирене Империал е единствената от известните манджи на Света на Диска, която се предлага в космополитния Анкх-Морпорк. Според изданието на Гилдията на Търговците „Добре дошли в Анкх-Морпорк, Градь на Хиляда Изненади“: „В добре натъпканите му търговски центрове могат да се купят още Хлътванки, Мармаладени Дяволчета, Филешки Трески, Нещастен Пудинг, Люпени кнедли** и, да не се забравя, Джоланения Сандвич, приготвен от най-добрите свински джолани. Неслучайно е казано: «За Същинския Вкус на Анкх-Морпорк, Опитай Джоланен Сандвич».“]
	[** Да не се бъркат с Шотландските Люпени кнедли, което е един вид лоен пудинг, пълнен с плодове. Анкх-Морпоркската версия стои на езика като прелестна захарна целувка, а в стомаха като бетонна топка за кегли.]


	Три минути и половина след като се събуди, Капитан Самюел Ваймс, Нощна Стража, се изкатери по последните няколко стъпала към покрива на градската опера, пое си дълбоко дъх и се издрайфа _allegro ma non troppo._
	После се облегна на стената, като неопределено размаха арбалета пред себе си.
	На покрива нямаше никой друг. Имаше само ламарина, която се простираше нататък и попиваше утринната слънчева светлина. Вече беше почти твърде горещо, за да се движи.
	Когато се почувства малко по-добре, той поогледа наоколо между комините и таванските прозорци. Но имаше една дузина пътища за надолу и поне хиляда места, където да се скриеш.
	Оттук виждаше право в стаята си. Впрочем виждаше в стаите на по-голямата част от града.
	Катапулт… не…
	Е, добре. Поне е имало свидетели.
	Той се приближи до края на покрива, после надникна надолу.
	— Ей, ти, там.
	Примижа. Надолу имаше още шест етажа и не беше гледка за наскоро изпразнен стомах.
	— Ъъ… не бихте ли се качили тук горе, моля? — помоли той.
	— ’Ногу си праф.
	Ваймс се отдръпна назад. Чу се стържене на камък и един водоливник се преметна с мъка през парапета, движеше се като евтин механизъм.
	Той не знаеше много за водоливниците. Веднъж Керът беше разправял нещо колко са чудесни, урбанистичен тролски вид, който развил симбиотична връзка с канавките, и се беше възхищавал на начина, по който засмукват отходната вода в ушите си и я изливат през фино решето на устата си. Те бяха може би най-странният вид на Диска.*
	[* Грешка. Ваймс не пътуваше много, освен пеша, и знаеше съвсем малко за Ланкърския Самоубийствен Дрозд, например, или за Сенчестата Лема, която съществува само в две измерения и яде математици, или квантовата времева пеперуда. Но, възможно е, най-странният и вероятно най-тъжният вид на Света на Диска, да е отшелническият слон. Това създание, лишено от дебелата кожа на близките си роднини, живее в колиби, като се мести и строи разширения, с нарастване на размера му. Не е нечувано за пътник в равнините на Хоуондаленд на сутринта да се събуди насред село, което предишната нощ не е било там.]
	Знаеше се, че не са много птиците, които гнездят по сградите, колонизирани от водоливници, но обикновено прилепи кръжаха около тях.
	— Как се казваш, приятелче?
	— ’орниз-атвисн’л-ат-иоука’а-ули’а.
	Ваймс задвижи устни, докато запълваше наум всички онези звуци, които се губеха на създание, устата на което постоянно е отворена. „Корниз-надвиснал-над-Широката-Улица“. Самоличността на един водоливник беше интимно свързана с нормалното му местоположение, точно като закотвена.
	— Е, Корниз, знаеш ли аз кой съм?
	— Уф! — кисело каза водоливникът.
	Ваймс кимна. Той седи тук горе във всякакво време, като си напъва ушите за какво ли не, помисли си той. Хора като него нямат претъпкан личен тефтер с адреси. Даже морските миди излизат повече сред хора.
	— Аз съм Капитан Ваймс от Нощната Стража.
	Водоливникът наостри огромни уши.
	— Аа. И аотиш ъ Ос’ин Ерът?
	Ваймс налучка и това изречение, после примига.
	— Ти познаваш Ефрейтор Керът?
	— О, ’аа. Ееки нава Ерът.
	Ваймс изсумтя. Аз съм израснал тук, мислеше си той, а когато вървя по улицата, всеки пита: „Кой е този начумерен кучи син?“ Керът е тук едва от няколко месеца и всички го познават. И той познава всички. Всички го харесват. Това би ме ядосало, само той да не беше толкова симпатичен.
	— Ти живееш тук горе — каза Ваймс, заинтригуван, въпреки по-належащия проблем на главата му, — откъде познаваш Ерът… Керът?
	— Ой ива ук оня-ога нъ ахотки дъ исти.
	— Ъй ли?
	— Еено.
	— Някой друг да се е качвал тук? Току-що?
	— Еено.
	— Видя ли кой беше?
	— Ох. Ъъпи и на лъватъ. И нъ паави ойе-ерк. Ас иях у ъ бя-а по О-ло-ърн-а-ица.
	Холофърнова Улица, преведе Ваймс. Който и да е бил, вече беше далеч.
	— И и-аше ъчка — обади се Корниз. — Ъчка а ойерерки.
	— Какво?
	— Ойерерк. Ии ох? Ряс! Бум! Скри! Везди! Ряс!
	— О, фойерверки.
	— Еено. Очно ова азъх.
	— Пръчка за фойерверки? Като… като за изстрелване на ракети?
	— Ох, иях акво! Ъчка, ии аочваш, яя ика УМ!
	— Ти я насочваш и тя вика „бум“?
	— Еено!
	Ваймс се почеса по главата. Звучеше като магьоснически жезъл. Но те не гърмяха.
	— Е… благодаря. Беше… огу оле-зен.
	Той тръгна обратно към стълбите.
	Някой се опита да го убие.
	И Патрицият го предупреди да не разследва кражбата от Гилдията на Убийците. Кражба, каза той.
	Дотогава Ваймс дори не беше сигурен, че изобщо е имало кражба.
	И после, разбира се, съществуват законите на случайността. Те играят далеч по-важна роля в полицейските процедури, отколкото разказната причинно-следственост би искала да признае. За всяко едно убийство, разкрито от внимателното откриване на жизненоважен отпечатък от крак или фас от цигара, стотици са се проваляли, защото вятърът е подухнал няколко листенца не накъдето трябва или пък предишната нощ не е валяло. Толкова много престъпления се разкриват от щастливата случайност — от произволното спиране на кола, от подочута забележка, от някой от подходящата националност, който се случва да е на пет мили от сцената на престъплението без алиби…
	Дори и Ваймс знаеше за силата на случайността.
	Сандалът му издрънча в нещо метално.


	— А това — каза Ефрейтор Керът, — е известната възпоменателна арка, която възвеличава Битката при Крамхорн. Ние сме победили, струва ми се. Има над деветдесет статуи на известни воини. Нещо като забележителност.
	— Трябвало е да вдигнат статуя на счетоводителите — отсъди кучешки глас зад Ангуа. — Първата битка във вселената, където врагът е бил придуман да си продаде оръжието.
	— Е, къде е тогава? — попита Ангуа, като продължаваше да не обръща внимание на Гаспод.
	— А. Да. В това е проблемът — каза Керът. — Извинете ме, господин Скант. Това е господин Скант. Официален Пазач на Паметниците. Съгласно древна традиция, заплатата му е един долар на година и кат нови дрехи на всяка Прасоколеда.
	На кръстопътя на столче седеше стар мъж, нахлупил шапка над очите си. Той я вдигна нагоре.
	— ’р ден, господин Керът. Сигурно ще искате да видите триумфалната арка, нали?
	— Да, моля. — Керът се обърна пак към Ангуа. — За съжаление същинската практическа изработка е била възложена на Адски Глупавия Джонсън.
	Старецът най-после извади малка картонена кутия от джоба си и благоговейно отвори капака.
	— Къде е?
	— Ето тук — каза Керът. — Зад това парченце вата.
	— О!
	— Опасявам се, че за господин Джонсън точните измервания са били нещо, което се случва на другите хора.
	Господин Скант затвори капака.
	— Той е направил също така Куирмския Мемориал, Висящите Градини на Анкх, както и Колоса на Морпорк — каза Керът.
	— Колосът на Морпорк? — каза Ангуа.
	Господин Скант вдигна кокалест пръст.
	— А! — каза той. — Не си отивайте. — Той се запотупва по джобовете. — Тук е някъде.
	— Този човек никога ли не е проектирал нещо полезно?
	— Е, всъщност проектирал е декоративен прибор за сервиране за Лудия Лорд Снапкейс — отвърна Керът, докато се отдалечаваха.
	— Успял ли е да го докара вярно?
	— Не съвсем. Но има един интересен факт: в солницата живеят четири семейства, а съдчето за черния пипер използваме като склад за зърно.
	Ангуа се усмихна. Интересни факти. Керът беше пълен с интересни факти за Анкх-Морпорк. Ангуа усещаше как неловко се носи по повърхността на морето, което представляваха. Да вървиш по улицата с Керът беше като да си на три екскурзии с гид, събрани заедно.
	— А това — каза Керът, — е Гилдията на Просяците. Те са най-старата Гилдия. Малко хора знаят това.
	— И вярно ли е?
	— Хората мислят, че може би Глупаците или Убийците са най-стари. Питай когото щеш. Ще ти каже: „Най-старата Гилдия в Анкх-Морпорк сигурно е или Гилдията на Глупаците, или Гилдията на Убийците.“ Но не са. Те са доста по-отскоро. А Гилдия на Просяците има от векове.
	— Наистина ли? — попита Ангуа немощно.
	През последния час научи за Анкх-Морпорк повече, отколкото всеки разумен човек би пожелал да знае. Тя смътно подозираше, че Керът се опитва да я ухажва. Но вместо обичайните цветя или шоколад, той сякаш се опитваше да й поднесе за подарък града.
	И въпреки всичките си превъзходни инстинкти, тя ревнуваше. От един град! О, богове, та аз го познавам едва от два дена!
	Беше от начина, по който той понасяше града. Човек всеки миг го очакваше да избухне в някоя от онези песнички, дето имат подозрителни рими и изрази като: „моят град“ и „искам да съм част от него“; от онези песни, дето хората танцуват по улицата и дават на певеца ябълки и се присъединяват към него, а една дузина долнопробни танцьорки внезапно показват удивителни хореографски умения, и всички се държат като сърдечни любящи граждани, вместо пагубните, зли, егоцентрични индивиди, каквито се подозират, че са. Но въпросът беше в това, че ако Керът подхванеше песен и танц, хората наистина биха се присъединили. Керът можеше да прикотка и кръг от побити камъни да се подредят зад него и да изтанцуват румба.
	— В главния вътрешен двор има някои много интересни стари скулптури — каза той. — В това число и една много хубава на Джими, Бога на Просяците. Ще ти я покажа. Няма да имат нищо против.
	Той потропа на вратата.
	— Няма нужда — каза Ангуа.
	— Никакъв проблем…
	Вратата се отвори.
	Ноздрите на Ангуа се разшириха. Усети мирис…
	Един просяк огледа Керът от глава до пети. Устата му зина.
	— Ти си Лепкавия Майкъл, нали? — попита Керът весело.
	Вратата се затръшна.
	— Е, това не беше много дружелюбно — каза Керът.
	— Вони, нали? — обади се гаден тих гласец някъде иззад Ангуа.
	Въпреки че не беше в настроение да признае присъствието на Гаспод, тя установи, че кима. Макар че просяците представляваха цял коктейл от миризми, втората най-силна беше тази на страха, а най-силната от всички беше на кръвта. Усещането за нея я караше да закрещи.
	Зад вратата се понесе глъчка от гласове, после тя се отвори отново.
	Този път стояха цяла тълпа просяци. Всичките се бяха втренчили в Керът.
	— Добре, ваша чест — каза човекът, приветстван като Лепкавия Майкъл, — предаваме се. Вие откъде знаете?
	— Откъде знаем к… — започна Керът, но Ангуа го сръга.
	— Някой е бил убит тук.
	— Тя коя е? — попита Лепкавия Майкъл.
	— Волнонаемен Полицай Ангуа е човек от Нощната Стража — каза Керът.
	— Ха, ха — каза Гаспод.
	— Трябва да кажа, че вие ставате все по-добри, момчета — каза Лепкавия Майкъл. — Открихме горкичкото едва преди няколко минути.
	Ангуа усещаше как Керът се кани да си отвори устата и да попита: „Кого?“ Сръга го отново.
	— Най-добре ни заведете — каза тя.
	То се оказа, че е…
	… най-малкото, то се оказа, че е тя. В застлана с дрипави черджета стая на най-горния етаж.
	Ангуа коленичи до тялото. Сега много ясно личеше, че е тяло. Определено не беше човек. Хората обикновено имаха повече глава на раменете си.
	— Защо? — попита тя. — Кой би направил такова нещо?
	Керът се обърна към просяците, скупчени до вратата.
	— Коя беше?
	— Летис Нибс — обясни Лепкавия Майкъл. — Тя беше просто прислужницата на Кралица Моли.
	Ангуа хвърли поглед към Керът.
	— Кралица?
	— Те понякога наричат старши просяка крал или кралица — каза Керът, който дишаше тежко.
	Ангуа придърпа кадифеното наметало на прислужницата върху тялото.
	— Просто прислужницата — промърмори.
	Насред пода имаше цяло огледало или поне рамката от такова. Парчета стъкло бяха пръснати като пайети около нея.
	Както и стъклото от един прозорец.
	Керът ритна няколко късчета настрана. На пода имаше жлеб и нещо метално се беше забило в него.
	— Лепкав Майкъл, нуждая се от гвоздей и малко въже — нареди Керът много бавно и внимателно.
	Очите му не се откъсваха от точката метал. Като че ли всеки миг очакваше тя да направи нещо.
	— Аз не мисля, че… — започна просякът.
	Керът посегна, без да обръща глава, и го вдигна за мърлявата яка без видимо усилие.
	— Парче въже — повтори, — и гвоздей.
	— Да, Ефрейтор Керът.
	— А останалите, вие, се разкарайте — каза Ангуа.
	Те се опулиха насреща й.
	— Направете го! — изкрещя тя, като стисна юмруци. — И стига сте се блещили в нея!
	Просяците се изпариха.
	— Ще мине доста време, докато донесат въжето — каза Керът, като поизрита малко стъкло настрани. — Ще трябва да го изпросят от някого, нали разбираш.
	Той си извади ножа и започна внимателно да копае в дъските по пода. Най-накрая, изрови един метален куршум, сплескан леко от минаването си през прозореца, огледалото, дъските на пода и през определени части от покойната Летис Нибс, които никога не са били предназначени да видят дневна светлина.
	Запремята го в ръка.
	— Ангуа?
	— Да?
	— Откъде знаеше, че тук има мъртвец?
	— Аз… просто имах предчувствие.
	Просяците се върнаха, толкова обезкуражени, че половин дузина от тях се опитваха да носят парче въже.
	Керът заби гвоздея в рамката под счупения прозорец, за да закрепи единия край на въжето. Той забучи ножа си в жлеба и прикрепи другия край на въжето към него. После легна и нагласи въжето.
	— Божичко.
	— Какво има?
	— Трябва да е дошъл от покрива на операта.
	— Да? Така ли?
	— Това е на повече от двеста ярда оттук.
	— Да?
	— Нещото… се е забило един инч в дъбовия под.
	— Ти изобщо… познаваше ли… момичето? — попита Ангуа и се засрами от въпроса си.
	— Всъщност не.
	— Аз пък си мислех, че познаваш всички.
	— Тя беше някой, когото просто съм срещал тук. Градът е пълен с хора, които просто срещаш тук-там.
	— Защо са им на просяците слуги?
	— О, миличка, нали не мислиш, че косата ми става така от само себе си, а?
	На вратата се появи привидение. Лицето му представляваше купчина от язви. Имаше брадавици, а те си имаха свои брадавици, и те пък свои. Може и да беше жена, но беше трудно да се каже под етажите и пак етажите дрипи. Гореспоменатата коса изглеждаше така, сякаш е била накъдрена от ураган. Със захарен петмез по пръстите.
	После то се изправи.
	— О! Ефрейтор Керът. Не знаех, че си ти.
	Сега гласът беше нормален, без следа от хленч или мрънкане. Фигурата се обърна и стовари тоягата си силно върху нещо в коридора.
	— Непослушно момче, Олигавен Сидни! Можеше да кажеш мене, че туй Ефрейтор Керът!
	— Арргх!
	Фигурата измарширува в стаята.
	— А коя я приятелката ти, господин Керът?
	— Това е Волнонаемен Полицай Ангуа. А това е Кралица Моли на Просяците.
	Поне веднъж, забеляза Ангуа, някой не беше изненадан да срещне жена в Стражата. Кралица Моли й кимна като една работеща жена на друга. Гилдията на Просяците беше не-работодател, даващ еднакви шансове и за двата пола.
	— Добър ви ден. Дали не бихте могли да заделите мене десет хиляди долара за една малка резиденцийка, а?
	— Не.
	— Само питах.
	Кралица Моли ръгна наметалото.
	— Какво е било, ефрейтор?
	— Мисля, че е нов вид оръжие.
	— Чухме как стъклото се разби и ето я на. Защо ли някой би искал да я убие?
	Керът погледна към кадифеното наметало.
	— Чия стая е това?
	— Моята. Това е моята съблекалня.
	— Тогава, който и да го е направил, не се е целил в нея. Било е за теб, Моли. „Някои в дрипи, някои в парцали, и само някои в кадифено наметало“… в Устава ви е, нали? Официалната дреха на старши просяка. Най-вероятно не е могла да устои да види как би й отивало. Подходящата дреха, подходящата стая. Неподходящият човек.
	Моли закри устата си с ръка, подлагайки се на риска от мигновено отравяне.
	— Поръчково убийство?
	Керът поклати глава.
	— Не ми изглежда така. Те обичат да го правят отблизо. Това е грижовна професия — добави той горчиво.
	— Какво трябва да направя?
	— Да погребете горкичкото ще е добро начало. — Керът завъртя металния куршум между пръстите си. После го подуши.
	— Фойерверки.
	— Да — потвърди Ангуа.
	— А вие какво ще направите? — попита Кралица Моли. — Вие сте Стражи, нали така? Какво става? Вие какво ще направите?

>
	Къди и Детритус маршируваха по Фидрова Улица. От двете й страни бяха наредени работилници за щавене на кожи, пещи за тухли и складове за дървен материал. Това по принцип не се считаше за красив пейзаж, поради което, подозираше Къди, им бяха възложили да я надзирават, че „да опознаят града“. Разкарваше ги от пътя. Сержант Колън мислеше, че те замърсяват пейзажа наоколо само с присъствието си.
	Не се чуваше никакъв друг шум, освен дрънченето на ботушите му и тропането на масивните юмруци на Детритус по земята.
	Най-сетне Къди каза:
	— Само искам да знаеш, че не ми харесва да съм в един екип с теб повече, отколкото на теб.
	— Добре!
	— Но ако ще трябва да го правим като хората, най-добре да направим някои промени, ясно?
	— Като например?
	— Като например това, че е смехотворно да не можеш дори да броиш. Знам, че троловете могат да броят. Ти защо не можеш?
	— Мога да броя!
	— Колко пръста ти показвам тогава?
	Детритус примижа.
	— Два?
	— Добре. А сега колко пръста съм вдигнал?
	— Два… и един повече…
	— Така че два и един повече е?…
	Детритус придоби сащисан вид. Това беше несигурната почва на висшата математика.
	— Две и още едно е три.
	— Две и още едно е три.
	— А сега колко?
	— Два и два.
	— Това прави четири.
	— Четири-ри.
	— А сега колко?
	Къди пробва с осем пръста.
	— Два-пъти-по-четири.
	Къди видимо се изненада. Беше очаквал „много“ или може би „множество“.
	— Колко е два-пъти-по-четири?
	— Две и две и две и две.
	Къди наклони глава на една страна.
	— Хмм… Добре. Два пъти по четири е нещо, което се казва осем.
	— Осъм.
	— Знаеш ли — каза Къди, подлагайки трола на дълъг, критичен поглед, — ти може и да не си чак толкова глупав, колкото изглеждаш. Това не е трудно. Да помислим. Искам да кажа… аз ще помисля, а ти можеш да се присъединиш, след като научиш думите.


	Ваймс затръшна вратата на Наблюдателницата след себе си. Сержант Колън вдигна поглед от писалището си. Имаше самодоволно изражение.
	— Какво става, Фред?
	Колън си пое дълбоко дъх.
	— Интересни неща, капитане. Аз и Ноби предприехме малко разследване към Гилдията на Глупаците. Написал съм го всичкото, дето го открихме. Всичко е тук. Добър рапорт.
	— Чудесно.
	— Всичко е написано, погледни. Както си му е редът. Пунктуация и всичко.
	— Браво.
	— Със запетайки и всичко, виж.
	— Сигурен съм, че ще ми е много приятно, Фред.
	— А и оне… Къди и Детритус също са открили нещо. Къди също е направил рапорт. Но няма толкова много препинателни знаци като в моя.
	— Колко време съм спал?
	— Шест часа.
	Ваймс се опита да направи умствено място за всичко това, но не успя.
	— Трябва да сложа нещо в себе си — каза той. — Малко кафе или нещо друго. И после светът някакси ще се пооправи.


	Ако някой вървеше по Фидрова Улица, би видял един трол и едно джудже, които очевидно си крещяха един на друг въодушевено.
	— Две-по-трийсет и две, и осем, и едно!
	— Виждаш ли? Колко тухли има в тая купчина?
	Пауза.
	— Шестнайсет, осем, четири, една!
	— Спомняш ли си какво казах за деленето на осем-и-две?
	По-дълга пауза.
	— Два-йсет и девет…?
	— Точно така!
	— Точно така!
	— Можеш да го направиш!
	— Мога да го направя!
	— Ти си феномен по смятането на две!
	— Аз съм феномен по смятането на две!
	— Ако можеш да смяташ до две, значи можеш да смяташ всичко!
	— Ако мога да смятам до две, значи мога да смятам всичко!
	— И тогава светът е твоето мекотело!
	— Моето мекотело! Какво е мекотело?


	Ангуа трябваше да подтичва, за да не изостава от Керът.
	— Няма ли да погледнем в сградата на операта?
	— По-късно. Който и да е бил горе, ще си е тръгнал далеч преди ние да стигнем там. Трябва да кажем на капитана.
	— Мислиш, че е била убита от същото нещо както Хемърхок?
	— Да.


	— Това са… деветъ-ъ птици.
	— Точно така.
	— Това е… един мост.
	— Така.
	— Това са… четири… десет лодки.
	— Хубаво.
	— Това са… хиляда. Три сто. Шей-сет. Четири тухли.
	— Браво.
	— Това са…
	— Бих си починал малко сега на твое място. Нали не искаш да изхабиш всичко с броене…
	— Това е… един мъж, който бяга…
	— Какво? Къде?


	Кафето на Шам Харга беше като разтопено олово, но имаше едно предимство: когато го изпиеше човек, обземаше го онова преизпълващо чувство на облекчение, че е стигнал до дъното на чашата.
	— Това — каза Ваймс, — беше адски ужасно кафе, Шам.
	— Така е — потвърди Харга.
	— Искам да кажа, че в живота си съм изпил много лошо кафе, но това… това беше все едно прокарвам коса по езика си. Колко време е вряло?
	— Днес коя дата сме? — попита Харга, докато бършеше чаша. Той по принцип бършеше чашите. Никой никога не разбираше какво се случва с чистите.
	— Петнайсти август.
	— Коя година?
	Шам Харга се усмихна или поне раздвижи разните мускули около устата си. Шам Харга беше държал успешно закусвалня в продължение на много години, само като се усмихваше винаги, като никога не отпускаше кредит и като си даваше сметка, че повечето от клиентите му искат храна, правилно балансирана между четирите хранителни групи: захар, нишесте, мазнина и препечени хрускави парченца.
	— Искам две яйца — каза Ваймс, — жълтъците им да са наистина твърди, но белтъците да са толкова рохки, че да капят като захарен сироп. И искам бекон, оня специалния, покрит целия с кокалени бучки и кандилкаща се мазнина. И филия пържен хляб. От онзи, дето кара артериите ти да задрънчат, само като го видят.
	— Трудна поръчка.
	— Вчера се справи. И ми дай още малко кафе. Черно като полунощ при лунно затъмнение.
	Харга изглежда се изненада. Това не беше в стила на Ваймс.
	— Че това колко черно е?
	— О, доста черно, струва ми се.
	— Не е задължително.
	— Какво?
	— В безлунна нощ има повече звезди. Близко е до акъла. Повече изпъкват. В безлунна нощ може да е доста светло.
	Ваймс въздъхна.
	— Облачна безлунна нощ? — подсказа той.
	Харга внимателно погледна в каничката за кафе.
	— Купеста или переста?
	— Не те разбрах?
	— Светлините на града се отразяват в купестите облаци, защото са ниско над земята, нали разбираш. Забележи, може също да се получи разпръсване на ледените кристали на голяма височина в…
	— Безлунната нощ — каза Ваймс с приглушен глас, — е черна колкото това кафе.
	— Добре!
	— И поничка. — Ваймс сграбчи мазната жилетка на Харга и го придърпа, докато не доближиха носове. — Поничка като поничка, от тесто, направено от брашно, вода, едно голямо яйце, захар, щипка мая, канела на вкус и мармалад, желе или пълнеж от плъх, в зависимост от националните или видови предпочитания, ясно? Не като поничка в някакъв метафоричен смисъл. Просто поничка. Една поничка.
	— Поничка.
	— Да.
	— Само трябваше да кажеш.
	Харга си поизтупа жилетката, изгледа Ваймс обидено и се върна в кухнята.


	— Спри! В името на закона!
	— И какво е името на закона, тогава?
	— Откъде да знам!
	— Защо го преследваме?
	— Защото той бяга!
	Къди беше страж едва от няколко дни, но вече беше възприел един важен и основен факт: че е почти невъзможно човек да е на улицата и да не нарушава закона. Има цял поменик от нарушения на разположение на някой полицай, който иска да си уплътни деня с някой гражданин, като се започне от Шляене с Намерение, мине се през Възпрепятстване и се стигне до Мотаене, Едновременно с това Съпроводено от Неправилния Цвят/Форма/Вид/Пол. За кратко му мина през ума, че ако някой не се втурва да бяга при вида на Детритус, който трополи със страшна скорост след него, най-вероятно е виновен в престъпването на Декрета за Притежаването на Адска Глупост от 1581 г. Но вече беше много късно да вземе това предвид. Някой бягаше, а те го преследваха. Те го преследваха, защото той бягаше, а той бягаше, защото те го преследваха.


	Ваймс седеше пред кафето си и гледаше нещото, което взе от покрива.
	Приличаше на малка мундхармоника, в случай че хармониката се ограничеше до шест ноти, и то всичките еднакви. Беше направена от стомана, заварена наедно. По едната страна имаше ивица назъбен метал, като сплескано зъбно колело, а цялото нещо вонеше на фойерверк.
	Той го остави внимателно до чинията си.
	Прочете рапорта на Сержант Колън. Фред Колън беше прекарал доста време над него, най-вероятно с речник. Гласеше следното:
C>
	Рапорт от Серж. Ф. Колън. Прибл. 10 ч. днес, 15 август.
	Аз си вървех с маршова стъпка придружен от Ефрейтор, Г.С.Ст.Д. Нобс, към Гилдията на Глупаците и Веселджиите на Божествената Улица, там където ние разговорихме с клоуна Боффо, който каза, че клоунът Бино, _corpus derelicti,_ определено е бил видян от него, клоуна Боффо, да напуска Гилдията предишната сутрин, точно след експлозията. (Това по мое мнение е лъжлива следа, поради следната причина, че трупът беше мъртъв поне от два дена, Ефр. Г.С. Ст.Д. Нобс е съгласен, така че някой ни праща за зелен хайвер, никога нямай вяра на някой, дето си пада на задника, за да си изкарва хляба.) Където пък ни срещна господин Уайтфейс, и, проклетникът почти ни _derrieve velocite_ оттам. Стори ни се, т.е., на мен и на Ефр. Г.С. Ст.Д. Нобс, че Глупаците се притесняват, че може да са били Убийците, но ние не знаем защо. Освен това, клоунът Боффо ни помоли да потърсим носа на Бино, но той си имаше нос, когато го видяхме тук, така че, казахме на клоуна Боффо, дали не е имал предвид изкуствен нос, той вика, не, истински, по дяволите.
	При което се връщаме тук.
C$
	Ваймс се зачуди какво ли означаваше _derriere velocite._ Цялата работа с носа приличаше на ребус, облечен в загадки, или поне в писанията на Сержант Колън, което си беше почти същото. Защо да ги карат да търсят нос, който не е липсвал?
	Погледна рапорта на Къди, написан с внимателния ъгловат почерк на някой, който е свикнал повече на рунически букви. И саги.
C>
	Капитан Ваймс, настоящето тук е моята хроника, на Волнонаемен Полицай Къди. Свежо бе утрото и бодри сърцата ни, когато се отправихме към Гилдията на Алхимиците, където събитията се развиха, както сега ще възпея. Те включваха експлодиращи топки. Колкото до разследването, за което бяхме изпратени, бяхме информирани, че приложеният лист хартия (приложен) е писан от ръката на Леонард от Куирм, който изчезнал при загадъчни обстоятелства. То се отнася до това как да се прави прах, наречен Барут №1, който се използва за фойерверки. Господин Силвърфиш алхимикът казва, че всеки алхимик го знае. Освен това, в полето на листа, има една рисунка на Исчезналото, защото аз попитах братовчед ми Грабпот за Леонард, а той е продавал бои на Леонард и той разпозна почерка и каза, че Леонард винаги е писал отзад напред, щото бил гений. Прекопирал съм го тук.
C$
	Ваймс остави листовете на масата и ги затисна с парчето метал.
	После бръкна в джоба си и извади две метални сачми.
	Пръчка, каза водоливникът.
	Ваймс погледна чертежа. Приличаше, както беше отбелязал Къди, на тяло на арбалет с тръба отгоре. Покрай него имаше няколко чертежа на странни механични устройства, и чифт от малките шестцевни неща. Цялата рисунка приличаше на драсканица. Някой, вероятно този Леонард, е чел книга за фойерверки и си е драскал в полето.
	Фойерверки.
	Е… фойерверки? Но фойерверките не бяха оръжие. Трошачките гърмяха. Ракетите се вдигаха във въздуха, кажи-речи, но единственото, за което можеше да е сигурен човек при тях, беше, че ще ударят небето.
	Хемърхок се славеше с това, че е майстор по механизмите. Това не беше основен атрибут на джуджетата. Хората си мислеха, че е, но не беше. Те бяха майстори на метала, вярно, и правеха добри саби и бижута, но не бяха твърде технични, когато опреше до неща като зъбни колела и пружини. Хемърхок беше необикновен.
	Така че…
	Да предположим, че съществуваше оръжие. Да предположим, че в него имаше нещо, което беше различно, странно, ужасяващо.
	Не, не би могло да е това. То или щеше да се разпространи светкавично, или щеше да бъде унищожено. Не би свършило в музея на Убийците. Какво слагаха в музеите? Неща, които не са проработили или са били загубени, или е трябвало да бъдат запомнени… е, къде тогава е смисълът да се излага нашият фойерверк на показ?
	На вратата беше видял много заключалки. Така че… не беше музей, в който просто можеш да влезеш. Може би трябва да си някой високопоставен Убиец и някой ден някой от Шефовете на Гилдията би те отвел там посред, ха, нощ, и би ти казал… би казал…
	Поради някаква причина в този момент пред него изпъкна лицето на Патриция.
	Още веднъж Ваймс усети острието на нещо, някакво фундаментално, централно нещо…


	— Къде може да е отишъл? Къде може да е отишъл?
	Около вратите имаше лабиринт от улички. Къди се облегна на една стена и се опита да си поеме дъх.
	— Ето го! — изкрещя Детритус. — По Китовидната Улица!
	Той се впусна в преследването с грохот.


	Ваймс остави чашата с кафе.
	Който и да беше изстрелял тези оловни топчета срещу него, се беше оказал много точен за тези няколкостотин ярда и беше дал шест изстрела по-бързо, отколкото човек би пуснал стрела…
	Ваймс взе тръбите. Шест малки тръби, шест изстрела. А човек можеше да си напълни джоба с тези неща. Можеше да стреля по-надалеч, по-бързо, по-точно от всеки друг с каквото и да било друго оръжие…
	Така. Нов вид оръжие. Много, много по-бързо от стрела. На Убийците не би им харесало това. Изобщо не би им харесало. Дори не си падаха по стрели. Убийците предпочитаха да убиват отблизо.
	Така че бяха сложили… изчезналото на сигурно място и под ключ. Само боговете знаеха как са стигнали до него по начало. И няколко старши Убийци сигурно знаеха за него. Сигурно си препредаваха тайната: внимавайте за такива неща…


	— Там долу! Влезе по Опипващата Уличка!
	— Забави! Забави!
	— Защо? — попита Детритус.
	— Сляпа улица е.
	Двамата Нощни Стражи се побиха на място.
	Къди знаеше, че временно той е интелектът на сдружението, макар че понастоящем Детритус броеше — с лице сияещо от гордост — камъните по стената до него.
	Защо бяха преследвали някого през половината град? Защото бягаше. Никой не бягаше от Стражата. Крадците просто си развяваха разрешителните. Нелицензираните крадци нямаха за какво да се страхуват от Стражата, защото си пазеха целия страх за пред Гилдията на Крадците. Убийците винаги се подчиняваха на буквата на закона. А честните хора не бягаха от Стражата.*
	[* Аксиомата „Честните хора няма за какво да се страхуват от полицията“ в момента се ревизира от Апелационния Съвет по Аксиомите.]
	Да се бяга от Нощната Стража си беше направо подозрително.
	Произходът на името на Опипващата Улица за щастие се губеше в славните мъгли на времето, но то си беше заслужено. Тя се беше превърнала в един вид тунел, като горните етажи бяха надстроени навън и над нея, оставяйки едва няколко инча от небето.
	Къди надникна иззад ъгъла в мрака.
	Щрак. Щрак.
	Дойде дълбоко от тъмнината.
	— Детритус?
	— Ъхъ?
	— Той имаше ли оръжие?
	— Само пръчка. Една пръчка.
	— Само че… надушвам фойерверк.
	Къди си отдръпна главата, много предпазливо.
	В работилницата на Хемърхок миришеше на фойерверки. А господин Хемърхок свърши с голяма дупка в гърдите. И едно чувство на определен страх, което е много по-ясно и ужасяващо от неопределения страх, се прокрадваше у Къди. Напомняше на чувството, което те обзема, когато играеш на високи залози и противникът ти внезапно се ухилва — разбираш, че ти не знаеш всички правила на играта, но със сигурност знаеш, че ще си късметлия, ако се измъкнеш оттук, и то ако имаш много, много късмет, поне с риза на гърба си.
	От друга страна… представяше си лицето на Сержант Колън. Ние преследвахме този човек по една улица, сержант, и после си тръгнахме…
	Той извади сабята си.
	— Волнонаемен Полицай Детритус?
	— Да, Волнонаемен Полицай Къди?
	— Последвай ме.


	Защо? Проклетото нещо беше направено от метал, нали така? Десет минути в гореща пещ и това е краят на проблема. Нещо такова, нещо опасно, защо просто да не се отърват от него? Защо да го пазят?
	Но това не беше в човешката природа, нали така? Понякога нещата бяха твърде очарователни, за да ги унищожиш.
	Той погледна към странните метални цеви. Шест къси тръби, заварени заедно, здраво пломбирани в единия край. На върха на всяка една от тръбите имаше малка дупчица…
	Ваймс бавно взе едно от парчетата олово…


	Уличката изви веднъж-дваж, но от нея не се рояха други улици или врати. В далечния край имаше една. Беше по-голяма от нормална врата и с тежка конструкция.
	— Къде сме? — прошепна Къди.
	— Не знам — каза Детритус. — Някъде зад пристанището.
	Къди отвори вратата със сабя.
	— Къди?
	— Ъхъ?
	— Минахме седем-десет и девет стъпки!
	— Това е хубаво.
	Покрай тях се втурна студен въздух.
	— Склад за месо — прошепна Къди. — Някой е разбил ключалката.
	Той се промъкна навътре във висока, мрачна зала, голяма като храм, на какъвто в известен смисъл приличаше. Бледа светлина се процеждаше през високите, покрити с лед прозорци. От кука на кука, чак горе до тавана, висяха трупове на заклани животни.
	Те бяха полупрозрачни и толкова студени, че дъхът на Къди се превръщаше на кристалчета във въздуха.
	— О, божичко — каза Детритус. — Струва ми се, че това е фючърсният свински склад на Морпорк Роуд.
	— Какво?
	— Работех тук — каза тролът. — Навсякъде съм работил. „Разкарай се, глупав трол такъв, много си тъп“ — добави мрачно.
	— Има ли някакъв начин да излезем оттук?
	— Главната порта е на Морпорк Стрийт. Но тук никой не влиза с месеци. Докато има свинско.*
	[* Сигурно никой друг свят в мултивселената няма складове за неща, които съществуват само _in potentia,_ но фючърсният свински склад в Анкх-Морпорк е продукт на правилата на Патриция за неоснователните метафори, на буквалното мислене на гражданите, които приемат, че всичко трябва някъде да съществува, и на най-общата прозирност на материята на реалността около Анкх, която е толкова тънка, че е тънка като нещо много тънко. Нетният резултат е, че търгуването с бъдещо свинско — със свинско, което още не съществува, — доведе до построяването на този склад, където да го държат, докато се появи. Изключително ниските температури са причинени от дисбаланса в темпоралния енергиен поток. Или поне така казват магьосниците от Високо Енергийната Магическа Сграда. А те си имат подобаващите островърхи шапки и букви след името, така че знаят какво говорят.]
	Къди потрепери.
	— Ей, ти вътре! — изкрещя той. — Стражата е! Покажи се веднага!
	Една тъмна фигура се появи измежду две предпрасета.
	— А сега какво ще правим? — попита Детритус.
	Далечната фигура вдигна това, което приличаше на пръчка, и го задържа като арбалет.
	И стреля. Първият изстрел издрънча от шлема на Къди.
	Една каменна ръка стисна джуджето за главата и Детритус бутна Къди зад гърба си, но фигурата вече бягаше, бягаше към тях и продължаваше да стреля.
	Тролът примижа.
	Още пет изстрела, един след друг, надупчиха ризницата му.
	После бягащият мъж мина през отворената врата и я затръшна след себе си.


	— Капитан Ваймс?
	Той погледна нагоре. Беше Капитан Куирк от Дневната Стража с двама от хората си зад него.
	— Да?
	— Елате с нас. И ми дайте сабята си.
	— Какво?
	— Мисля, че ме чухте, капитане.
	— Виж, това съм аз, Куирк. Сам Ваймс, помниш ли? Не ставай глупак.
	— Не съм глупак. Имам хора с арбалети. _Хора._ Глупакът ще си ти, ако откажеш да бъдеш арестуван.
	— О? Аз съм арестуван?
	— Само ако не дойдеш с нас…

>
	Патрицият беше в Продълговатия Кабинет и гледаше през прозореца. Мултикамбанната какофония за пет часа тъкмо повяхваше.
	Ваймс отдаде чест. Откъм гърба Ветинари приличаше на месоядно фламинго.
	— А, Ваймс — каза той, без да поглежда назад, — би ли дошъл тук? И ми кажи какво виждаш.
	Ваймс мразеше да си играе на гатанки, но така или иначе се присъедини към Патриция.
	От Продълговатия Кабинет се откриваше гледка към половината град, макар че по-голямата част от него представляваше само покриви и кули. Въображението на Ваймс насели кулите с хора, стиснали исчезнали неща в ръце. Патрицият би бил лесна мишена.
	— Какво виждаш там навън, капитане?
	— Град Анкх-Морпорк, сър — отговори Ваймс, като внимателно удържа лицето си изпразнено от съдържание.
	— И това навява ли ти някакви мисли, капитане?
	Ваймс се почеса по главата. Щом трябваше да играе игрички…
	— Ами, сър, когато бях дете, някога имахме крава, и един ден тя се разболя, и беше мое задължение винаги да й чистя тора, и…
	— На мен ми напомня за един часовник — каза Патрицият. — Големи колела, малки колела. Всичките тиктакащи. Малките колела се въртят и големите колела се въртят, всичките с различна скорост, нали разбираш, но машината върви. И това е най-важното нещо. Машината продължава да върви. Защото, когато машината се счупи…
	Той се обърна внезапно, отправи се към писалището си със своята обичайна хищническа стъпка и седна.
	— Или пък някоя песъчинка може да влезе между колелата, и да ги изкара от равновесие. Една мъничка песъчинка. — Ветинари вдигна очи и стрелна Ваймс с безпощадна усмивка. — Не бих допуснал това.
	Ваймс се втренчи в стената.
	— Мисля, че ти казах да забравиш за някои неотдавнашни събития, капитане?
	— Сър.
	— И при все това се оказва, че Стражата явно се пъха между колелата.
	— Сър.
	— Какво да правя с теб?
	— Не мога да кажа, сър.
	Ваймс детайлно разгледа стената. Искаше му се Керът да беше тук. Момчето може и да беше простовато, но то беше толкова простовато, че понякога виждаше неща, които изтънчените пропускаха. И той непрекъснато раждаше простовати идеи, които ти пасваха в мозъка. Полицай, например. Беше казал на Ваймс един ден, докато крачеха по Улицата на Малките Богове: Знаете ли откъде идва думата „полицай“, сър? Ваймс не знаеше. Някога полис е означавало град, беше казал Керът. Ето това означава „полицай“: „човек на града“. Не са много хората, които знаят това. И думата „пол-езност“ също произлиза от „полис“. Някога е означавала „подобаващото поведение на някой, който живее в град“.
	Човек на града… Керът винаги такива ги говореше. Като „коп“. Цял живот Ваймс беше вярвал, че на Стражите им викат така, понеже носят значки като копчета, но не, беше казал Керът, идва от старата дума _cappere,_ залавям.
	Керът четеше книги в свободното си време. Не много добре. Щеше да има истински трудности, ако човек му отрежеше показалеца. Но непрекъснато. И се разхождаше из Анкх-Морпорк в почивните си дни.
	— Капитан Ваймс?
	Ваймс примижа.
	— Сър?
	— Ти изобщо не разбираш деликатното равновесие на града. Ще ти кажа още веднъж. Тази работа с Убийците и джуджето и онзи клоун… ще престанеш да се бъркаш.
	— Не, сър. Не мога.
	— Дай ми значката си.
	Ваймс погледна към значката си. Той всъщност никога не мислеше за нея. Беше просто нещо, което винаги е притежавал. Не означаваше нищо особено… наистина… по един или друг начин. Беше просто нещо, което винаги е имал.
	— Моята значка?
	— И сабята.
	Бавно, с пръсти, които внезапно почувства като банани, и то не негови, Ваймс разкопча колана със сабята си.
	— И значката.
	— Хм. Не и значката.
	— Защо не?
	— Хм. Защото това е моята значка.
	— Но и без това, като се ожениш, ти напускаш.
	— Точно така.
	Погледите им се срещнаха.
	— Колко означава това за теб?
	Ваймс се облещи. Не можеше да намери точните думи. Просто винаги е бил мъж със значка. Не беше сигурен, че може да е едното без другото.
	Най-накрая Лорд Ветинари каза:
	— Много добре. Струва ми се, че се жениш утре по пладне. — Дългите му пръсти взеха изписаната със злато покана от писалището му. — Да. Можеш да задържиш значката си тогава. И да се пенсионираш с чест. Но аз ще задържа сабята. А Дневната Стража много скоро ще бъде изпратена в Двора да обезоръжи хората ти. Разпускам Нощната Стража, Капитан Ваймс. След време мога да назнача някой друг начело — когато имам време за това. Дотогава ти и хората ти можете да се считате в отпуск.
	— Дневната Стража? Шайка…
	— Моля?
	— Да, сър.
	— Едно нарушение, обаче, и значката е моя. Помни това.


	Къди отвори очи.
	— Ти си жив? — каза Детритус.
	Джуджето предпазливо свали шлема си. По края му имаше вдлъбнатина, а главата го болеше.
	— Прилича ми на леко кожно ожулване — каза Детритус.
	— На какво? Уууух! — Къди направи гримаса. — Ами ти как си?
	Имаше нещо странно в трола. Още не беше прозрял съвсем какво е то, но определено имаше нещо непознато, освен всички дупки.
	— Предполагам, че ризницата беше от полза — каза Детритус. Той дръпна каишките на нагръдника си. Пет метални диска се изплъзнаха от около нивото на колана. — Ако не ги беше забавила, сериозно щяха да ме остържат.
	— Какво ти е? Защо говориш така?
	— Как, за бога?
	— Какво се е случило с приказките ти за „аз, големият трол“? Без да искам да те засегна.
	— Не съм сигурен, че разбирам.
	Къди потрепери от студ и затъпка с крака, за да се стопли.
	— Да се махаме оттук.
	Те изтичаха до вратата. Беше здраво затворена.
	— Можеш ли да я събориш?
	— Не. Ако това място не беше защитено срещу тролове, щеше да е празно. Съжалявам.
	— Детритус?
	— Да?
	— Добре ли си? Само че от главата ти излиза пара.
	— Аз… се… чувствам… ъ-ъ…
	Детритус примижа. Чу се дрънчене от падащ лед. Странни неща се случваха по черепа му.
	Мисли, които обикновено странстваха вяло из мозъка му, внезапно заскачаха в трептящ, искрящ живот. И като че ставаха все повече и повече.
	— Божичко — каза той, на никого конкретно.
	Това беше достатъчно нехарактерна за трол забележка, че дори и Къди, чиито крайници вече се смръзваха, се опули срещу него.
	— Аз наистина вярвам — каза Детритус, — че размишлявам истински. Колко интересно!
	— Какво искаш да кажеш?
	Още лед се изсипа от Детритус, когато той се почеса по главата.
	— Разбира се! — каза той, като вдигна един гигантски пръст. — Свръхпроводимост!
	— К’кво?
	— Разбираш ли? Мозък от нечист силиций. Проблем с разсейване на топлината. Дневната температура е твърде висока, скоростта на обработване се забавя, времето става по-горещо, мозъкът спира напълно, троловете се превръщат на камък до падането на нощта, т.е., по-ниска температура — достатъчно, мозъкът работи по-бързо и…
	— Мисля, че скоро ще замръзна от студ — каза Къди.
	Детритус се огледа.
	— Там горе има малки остъклени пролуки.
	— Твърде високи, че да ги стигнъ, даже и нъ ръменете ти дъ стъпя — измънка Къди, като се свлече още по-надолу.
	— А, но моят план предполага да хвърлим нещо през тях, за да привлечем помощ — каза Детритус.
	— ’Къв план?
	— Всъщност съм обмислил двайсет и три, но този има деветдесет и седем процента шанс за успех — каза Детритус сияещ.
	— Ня’ам к’во да ’фърля.
	— Аз имам — увери го Детритус, като го награби. — Не се притеснявай. Мога да изчисля траекторията ти с удивителна точност. А след това единственото, което трябва да направиш, е да доведеш Капитан Ваймс или Керът, или някого.
	Немощните протести на Къди описаха дъга през смразяващия въздух и изчезнаха заедно с прозореца.
	Детритус седна отново. Животът беше толкова прост, като се замислеше наистина. А той наистина мислеше.
	Беше сигурен седемдесет и шест процента, че ще стане с поне седем градуса по-студен.


	Господин Диблър — „Сам Си Прерязвам Гърлото“ — Доставчик, Член на Гилдията на Търговците и всестранен занаятчия, беше мислил дълго и усилено за влизане в етническия хранителен бизнес. Но това беше естествено развитие на кариерата. Старата пирожка с наденички напоследък западаше, докато всичките тези тролове и джуджета се мотаеха наоколо с пари в джобовете или където троловете си държаха парите, а пари в притежание на други хора, винаги се беше струвало на Гърлото, че е нещо срещу правилния и естествен ред на нещата.
	Джуджетата бяха лесни да ги нахраниш. Плъх на пръчка беше фасулска работа, макар че това означаваше общо подобрение в нормалните кетърингови стандарти на Диблър.
	От друга страна, троловете бяха, по принцип, като стигнеш баш до същината на нещата, никой да не се засяга, да си кажем правичката… по принцип, те бяха ходещи скали.
	Беше се посъветвал относно тролската храна с Хризопрас, който също беше трол, макар че човек едва ли би го познал вече — от толкова отдавна вече беше сред човеци, че носеше костюм и, както той самият казваше, беше научил ’секакви цивилизовани неща, като изнудване, заемане на пари при 300 процента „лихвъ нъ месец“, и такива ми ти неща. Хризопрас може и да беше роден в пещера над линията на вечния сняг някъде в някаква си планина, но след пет минути в Анкх-Морпорк беше паснал напълно. На Диблър му харесваше да мисли за Хризопрас като за приятел; би било отвратително да си мислиш за него като за враг.
	Гърлото избра днешния ден за опит на новия си подход. Той буташе количката си с горещи закуски по улиците — широки и тесни, и крещеше:
	— Наденички! Горещи наденички! В кифла! Месен пай! Вземете си, докато са горещи!
	Това беше един вид за загрявка. Шансовете някое човешко същество да изяде нещо от количката на Диблър, освен ако то не е било размазано на земята и пъхнато под вратата след две седмици гладна диета, бяха, сега-засега, много далечни. Той съзаклятнически се огледа наоколо — на пристанищата винаги работеха тролове, и отметна покривката от един пресен поднос.
	Ами сега, какво беше? О, да…
	— Доломитни конгломерати! Вземете си дребни доломитни конгломерати тууук! Манганиеви бучки! Манганиеви бучки! Вземете си, докато са… ъъъ… на бучки. — Той малко се поколеба, а после се окопити. — Пемза! Пемза! Туф за долар! Печени варовици…
	Няколко трола се приближиха, за да го позяпат.
	— Вие, господине, вие изглеждате… гладен — каза Диблър, като се ухили широко на най-малкия трол. — Защо не опитате нашия шист в кифла? Ммм-ммм! Опитайте тази алувиална утайка, знаете какво имам предвид, нали?
	С.С.П.Г. Диблър имаше цял куп недостатъци, но предразсъдъците по отношение на видовете не бяха от тях. Той обичаше всеки, който има пари, независимо от цвета и формата на ръката, която ги предлага. Защото Диблър вярваше в един свят, където мъдрите същества могат да вървят изправени, да дишат свободно, да следват живота, свободата и щастието, и да крачат към светлото ново утро. Ако можеха да бъдат убедени да изгълтат и нещо от подноса с горещите закуски на Диблър в същото време, всичко беше само за добро.
	Тролът подозрително разгледа подноса, после вдигна една кифла.
	— Урргх, юуук — каза той, — има всякакви амонити вътре! Юуук!
	— Моля? — каза Диблър.
	— Този шист е твърд.
	— Чудесен и пресен! Точно както майка го копаеше!
	— Ъхъ, и има скапан кварц по целия тоя гранит — каза друг един трол, който се надвеси над Диблър. — Запушва артериите, това кварцът.
	Той тръшна скалата обратно върху подноса. Троловете се отдалечиха полекичка, като от време на време се обръщаха назад, за да изгледат подозрително Диблър.
	— Твърд? Твърд! Как може да не е твърд? Та това е скала! — изкрещя Диблър след тях.
	Той сви рамене. Е, добре. Отличителният белег на добрия бизнесмен е да знае кога да зареже неизгодните сделки.
	Той затвори капака на подноса, после отвори друг.
	— Храна от дупки! Храна от дупки! Плъх! Плъх! Плъх на пръчка! Плъх на кифла! Вземете си, докато са умрели! Вземете си малко…
	Над него се разби стъкло и Волнонаемен Полицай Къди се приземи с главата надолу в подноса.
	— Няма защо да се блъскате, има достатъчно за всички — успокои го Диблър.
	— Измъкни ме — каза Къди приглушено. — Или ми подай кетчупа.
	Диблър задърпа ботушите на джуджето. По тях имаше лед.
	— Тъкмо слизаш от планината, нали така?
	— Къде е човекът с ключовете от тоя склад?
	— Ако ви е допаднал плъха ни, защо не опитате и тези прекрасно подбрани…
	Брадвата на Къди се появи почти като на магия в ръката му.
	— Ще ти отрежа коленете — каза той.
	— ГерхардСокотГилдиятанаКасапитеекойтовитрябва.
	— Така.
	— Сегамоляприберетебрадвата.
	Ботушите на Къди се плъзгаха по паветата, докато се отдалечаваше бързешком.
	Диблър се взря в счупените останки от количката. Устните му се задвижиха, докато смяташе.
	— Ей! — извика той. — Дължиш… ей, дължиш ми за три плъха!


	Лорд Ветинари се почувства леко засрамен, докато наблюдаваше как вратата се затваря зад Капитан Ваймс. Не можеше да разбере защо. Разбира се, това беше удар за човека, но и единственият начин…
	Той взе един ключ от някакво сандъче до писалището си и се приближи до стената. Ръцете му докоснаха следа върху мазилката, която очевидно не беше по-различна от една дузина други следи, но тази накара част от стената да се отмести настрани върху добре смазани панти.
	Никой не знаеше всички коридори и тунели, скрити в стените на Двореца; говореше се, че някои от тях стигали доста по-далеч и оттам. А под града имаше произволен брой стари мазета. Някой човек с търнокоп и с усет за посоката можеше да стигне до където си поиска, само като събаряше забравени стени.
	Той слезе по няколко тесни стълби и през един коридор влезе през врата, която отключи. Тя се отвори върху добре смазани панти.
	Това не беше точно тъмница; стаята от другата страна беше доста просторна и добре осветена от няколко големи, но високи прозорци. Миришеше на дървен талаш и на лепило.
	— Внимавай!
	Патрицият се наведе.
	Нещо прилепоподобно щракна и профуча над главата му, закръжи нестабилно в средата на стаята, след което се разлетя на една дузина тресящи се парчета.
	— О, божичко — каза мек глас. — Хайде пак на чертожната дъска. Добър ден, Ваша Светлост.
	— Добър ден, Леонард. Какво беше това?
	— Наричам го пърхащо-крило-летящо-устройство — каза Леонард да Куирмски, докато слизаше от подвижната си стълба за изстрелване. — Работи посредством каучукови каишки, усукани здраво. Но не много добре, за съжаление.
	Леонард от Куирм всъщност изобщо не беше чак толкова стар. Той беше от онези хора, които започват да изглеждат достопочтени на около трийсет години, и най-вероятно ще изглеждат пак така и на деветдесетгодишна възраст. Той не беше и точно плешив. Главата му просто беше прораснала през косата му, извисявайки се като могъщ каменен купол над гъста гора.
	Вдъхновенията непрекъснато се изливат през вселената. Тяхната посока — като че ги интересуваше! — е правилното съзнание на място в правилното време. Те удрят правилния неврон, последва верижна реакция и малко по-късно някой примигва глуповато срещу телевизионните светлини и се чуди, как по дяволите се е озовал с идеята за предварително нарязания на филийки хляб.
	Леонард от Куирм знаеше за вдъхновенията. Едно от най-ранните му изобретения беше заземена метална нощна шапка, слагана с надеждата, че проклетите, неща ще престанат да напускат нажежените си до бяло релси из изтерзаното му въображение. Това рядко ставаше. Той познаваше срама да се буди и да открива чаршафите, покрити с нощни скици на непознати обсадни машини и новаторски дизайни на машинки за белене на ябълки.
	Фамилията да Куирм някога била доста богата и младият Леонард бил изпращан в най-различни училища, където той погълнал една камара информация, въпреки навика си да зяпа през прозореца и да скицира полета на птиците. Леонард беше един от онези нещастни индивиди, съдбата на които е да бъдат очаровани от света, вкуса, формата и движението му…
	Той бе очаровал и Лорд Ветинари, което обяснява защо още беше жив. Някои неща са толкова съвършени, че е трудно да ги унищожиш. Единственото по рода си нещо е винаги специално.
	Той беше образцов затворник. Дайте му достатъчно дърво, тел, боя и най-вече, дайте му хартия и моливи… и той сам си седеше затворен.
	Патрицият отмести купчина чертежи и седна.
	— Тези са добри. Какво представляват?
	— Карикатурите ми — каза Леонард.
	— Тази е хубава, с малкото момче и хвърчилото му, закачено за дърво.
	— Благодаря. Мога ли да ви предложа малко чай? Опасявам се, че напоследък не виждам много хора, с изключение на човека, който смазва пантите.
	— Дошъл съм да…
	Патрицият спря и побутна една от рисунките.
	— За тази се е залепило парче жълта хартия — каза той, подозрително. Той го дръпна. То се отлепи от рисунката с леко засмукващо движение, а после се залепи за пръстите му. На бележката, с разкривения отзад напред почерк на Леонард, се четяха думите: „итобар аджелгзи авоТ :.леБ“.
	— О, много съм доволен от това — каза Леонард. — Наричам го „Моята удобна хартия за драскане с лепило, която се отлепва, когато поискаш“.
	Патрицият си поигра с него известно време.
	— От какво е направено лепилото?
	— Варени охлюви.
	Патрицият издърпа хартията от едната си ръка. Тя се залепи за другата.
	— За това ли си дошъл да ме видиш? — попита Леонард.
	— Не, дойдох да поговоря с теб за исчезналото.
	— О, боже. Много съжалявам.
	— Опасявам се, че то е… избягало.
	— Божичко мили. Мисля, беше казал, че сте го унищожили.
	— Дадох го на Убийците да го унищожат. В края на краищата, те се гордеят с артистичното качество на своята работа. Те биха се ужасили при мисълта, че някой може да има такава сила. Но проклетите глупаци не са го унищожили. Помислили си, че биха могли да го заключат някъде. А сега са го изгубили.
	— Те не са го унищожили?
	— Очевидно не, глупаците.
	— Нито пък ти. Чудя се защо?
	— Аз… знаеш ли, аз не знам?
	— Изобщо не трябваше да го правя. То беше просто приложение на принципи. Балистика, нали разбираш. Проста аеродинамика. Химична сила. Малко наистина добри сплави, макар че аз самият го казвам. И доста се гордея с идеята за нареза за стрелбата. Трябваше да направя един доста сложен уред за това, знаеш. Мляко? Захар?
	— Не, благодаря ти.
	— Хората го търсят, предполагам?
	— Убийците го търсят. Но няма да го намерят. Не мислят както трябва.
	Патрицият взе купчина скици на човешкото тяло. Бяха изключително добри.
	— О, боже!
	— Така че осланям се на Стражата.
	— Това трябва да е Капитан Ваймс, за когото си ми казвал.
	Лорд Ветинари винаги се наслаждаваше на спорадичните си разговори с Леонард. Човекът винаги се отнасяше към града, сякаш беше някакъв друг свят.
	— Да.
	— Надявам се, че си му внушил важността на задачата.
	— Донякъде. Абсолютно съм му забранил да се заеме с нея. На два пъти.
	Леонард кимна.
	— _Ах. Аз… мисля, че разбирам._ Надявам се да проработи. — Той въздъхна. — Предполагам, че трябваше да го демонтирам, но… виждах ясно колко е завършено. Имах странното усещане, че просто сглобявам нещо, което вече съществува. Понякога се чудя откъде ми хрумна цялата идея. Изглеждаше… не знам… светотатство, струва ми се, да го разглобя. Би било като да разглобиш човек. Бисквитка?
	— Да разглобиш човек понякога е необходимо — отвърна Лорд Ветинари.
	— Това, разбира се, е въпрос на гледна точка — каза Леонард да Куирмски учтиво.
	— Ти спомена светотатство. Обикновено това предполага някакви богове, нали така?
	— Тази дума ли използвах? Не мога да си представя, че има бог на Исчезналите.
	— Доста е трудно, да.
	Патрицият се размърда неловко, посегна до себе си и измъкна някакъв предмет.
	— Какво е това? — попита той.
	— О, чудех се къде ли се е дянало — каза Леонард. — Това е модел на моята завъртаща-се-във-въздуха-машина.*
	[* Сигурно е станало ясно, че макар че Леонард да Куирмски беше несъмнено най-великият технологичен гений на всички времена, той беше един вид Детритус, когато станеше дума да се измислят имена.]
	Лорд Ветинари побутна малкия ротор.
	— Дали ще проработи?
	— О, да — каза Леонард. Той въздъхна. — Ако можеш да намериш един мъж със силата на десет, който да върти дръжката с около хиляда оборота в минута.
	Патрицият си отдъхна по начин, който едва тогава привлече леко вниманието към по-важния момент на напрежение.
	— Ами… сега в този град има един човек с исчезналото. Използвал го е веднъж успешно и почти е успял втори път. Някой би ли могъл да е измислил исчезналото?
	— Не. Аз съм гений.
	Леонард го каза съвсем простичко. Беше констатация.
	— Разбрах. Но след като веднъж е било измислено исчезналото, Леонард, колко голям гений е нужно да бъде човек, че да направи второ?
	— Техниката за нарези на пушки изисква значителен финес, а запъващият механизъм, който плъзга куршума, е прецизно балансиран, и разбира се, краят на цевта трябва да е много… — Леонард срещна изражението на Патриция и сви рамене. — Трябва да е умен мъж.
	— Този град е пълен с умни мъже — каза Патрицият. — И с джуджета. Умни мъже и джуджета, които бърникат разни работи.
	— Толкова много съжалявам.
	— Те никога не мислят.
	— Наистина.
	Лорд Ветинари се облегна назад и се вгледа в нощното небе.
	— Те правят неща, като да отворят „Рибния Бар за Вкъщи“ на Трижди Късметлията на мястото на стария храм на Дагоновата Улица в нощта на Зимното слънцестоене, и то когато е пълнолуние.
	— Това са те хората, за съжаление.
	— Тъй и не разбрах какво е станало с господин Хонг.
	— Горкият човек.
	— После, ето ги и магьосниците. Ръч, ръч, ръчкат. Никога не помислят, преди да грабнат нишката от материята на реалността и да я дръпнат.
	— Шокиращо.
	— Алхимиците? Тяхната представа за граждански дълг е да се смесват неща, за да се види какво става после.
	— Чувам трясъците дори и тук.
	— И после, разбира се, после идва някой като теб…
	— Аз наистина ужасно съжалявам.
	Лорд Ветинари премяташе модела на летящата машина из пръстите си.
	— Ти мечтаеш да летиш.
	— О, да. Тогава хората ще са истински свободни. От въздуха граници не съществуват. Няма да е възможно да има повече война, защото небето е безкрайно. Колко щастливи бихме били, само ако можехме да летим.
	Ветинари продължаваше да премята машината в ръцете си.
	— Да, сигурно бихме били.
	— Бях опитал с часовников механизъм, да ти кажа.
	— Извинявай? Мислех си за нещо друго.
	— Исках да кажа, часовников механизъм, който да захранва летящата ми машина. Но не стана.
	— О!
	— Съществува граница за силата на пружината, независимо колко здраво я навива човек.
	— О, да. Да. И ти се надяваш, че ако навиеш пружината в едната посока, цялата й енергия ще се развие в другата. А понякога трябва да натегнеш пружината толкова силно, колкото ще удържи — каза Ветинари, — и да се молиш да не се скъса.
	Изражението му се промени.
	— О, боже…
	— Моля? — каза Леонард.
	— Той не удари стената. Може да съм стигнал твърде далече.


	Детритус седеше и изпаряваше. Сега се чувстваше гладен — не за храна, а за неща, за които да мисли. С падането на температурата ефективността на мозъка му нарастваше още повече. Трябваше да направи нещо.
	Той пресметна броя на тухлите в стената, първо по двойки, после по десетици и накрая по шестнайсетици. Числата се заформяха и вървяха през мозъка му в ужасено подчинение. Откри делението и умножението. Алгебрата беше изобретена и предложи интересно развлечение за минута-две. И тогава той усети как мъглата от числа се разнася, вдигна очи и видя искрящите, далечни планини на висшата математика.
	Троловете произхождаха от високи, скалисти и най-вече студени места. Силициевите им мозъци бяха свикнали да работят на ниски температури. Но долу, в душните равнини, прословутата жега ги забавяше и ги правеше тъпи. Работата не беше в това, че само глупави тролове идват в града. Троловете, които решаваха да слязат в града често пъти бяха доста умни… но ставаха глупави.
	Детритус минаваше за умствено недоразвит дори и за градските тролски стандарти. Но това беше просто защото мозъкът му беше естествено оптимизиран за температури, рядко стигани в Анкх-Морпорк дори и в най-студените зими…
	Сега мозъкът му приближаваше идеалната си температура за работа. За нещастие, това беше съвсем близо до тролската оптимална точка на смъртта.
	Част от мозъка му отдели малко мисъл върху това. Имаше висока вероятност за спасение. Това означаваше, че той ще трябва да си тръгне оттук. Това означаваше, че отново ще стане глупав, точно толкова сигурно, колкото 10–3(Me/Mp)?6?G–1/2N~10N. Най-добре да направи максималното тогава.
	Той се върна обратно в света на числата, толкова сложни, че нямаха смисъл, а само преходна гледна точка. Освен това продължи със замръзването до смърт.


	Диблър стигна до Гилдията на Касапите много скоро след Къди. Големите червени врати бяха отворени насила и един малък касапин седеше точно насред тях и си търкаше носа.
	— Накъде тръгна?
	— Натам.
	А в главната зала на Гилдията баш касапинът Герхард Сок залиташе наоколо на кръгчета. Това беше, понеже ботушите на Къди се бяха забили в гърдите му. Джуджето висеше на престилката на човека като яхтсмен, носен от бурята, и въртеше насам-натам брадвата си пред лицето на Сок.
	— Дай ми го веднага или ще те накарам да си изядеш собствения нос!
	Тълпа от чираци — касапи се опитваше да стои настрани.
	— Но…
	— Хич недей да спориш с мен! Аз съм полицай от Нощната Стража, такъв съм!
	— Но ти…
	— Имаш един последен шанс, господинчо. Дай ми го веднага!
	Сок затвори очи.
	— Какво искаш?
	Тълпата чакаше.
	— Ах. Ахаха. Не ти ли казах?
	— Не!
	— Сигурен съм, че ти казах, да знаеш.
	— Не каза!
	— Е, добре. Става дума за ключа за фючърсния свински склад, ако трябва да знаеш.
	Къди скочи на земята.
	— Защо?
	Брадвата отново закръжи пред носа му.
	— Просто питах — каза Сок с отчаян и далечен глас.
	— Там има един от хората на Стражата, който ще измръзне до смърт.

>
	Когато най-накрая отвориха главната порта, около тях вече се беше събрала доста голяма тълпа. Буци лед издрънчаха по камъните, а струя свръхстуден въздух се втурна навън.
	Скреж покриваше пода и редиците висящи трупове по обратното им пътуване назад през времето. Той покриваше и една оформена като Детритус буца, клекнала насред пода.
	Изнесоха я навън на слънце.
	— Очите му така ли трябва да светкат и да гаснат? — попита Диблър.
	— Чуваш ли ме? — извика Къди. — Детритус?
	Детритус примижа. Лед се свличаше от него на дневната горещина.
	Усещаше как чудесната вселена на числата се пропуква. Качващата се температура удари мислите му като огнехвъргачка, погалила снежинка.
	— Кажи нещо! — настоя Къди.
	Кулите на интелекта се сринаха, щом огънят избуча през мозъка на Детритус.
	— Ей, вижте това — каза един от чираците.
	Вътрешните стени на склада бяха покрити с числа. Уравнения, сложни като нервна система, бяха изстъргани в скрежа. В някакъв момент на уравнението математикът беше сменил употребата на числа с букви, а после и самите букви не се бяха оказали достатъчно; скоби като клетки затваряха изразите, които за обикновените математици бяха това, което картата е за града.
	Ставаха по-прости с приближаването на целта — по-прости и в същото време съдържащи в плавните си линии спартанска и чудна сложност.
	Къди се вгледа в тях. Знаеше, че никога, даже и след сто години няма да е в състояние да ги разбере.
	Скрежът се ронеше на по-топлия въздух.
	Уравненията се стесняваха, докато се свличаха надолу по стената и по пода, където по-рано седеше тролът, докато не се превърнаха просто в няколко израза, които сякаш се движеха и искряха със свой собствен живот. Това беше математика без числа, чиста като светкавица.
	Те се стесниха до точка, а в точката остана само много простия знак „=“.
	— Равно на какво? — каза Къди. — Равно на какво?
	Скрежът се срути.
	Къди излезе навън. Сега Детритус седеше в локва вода, заобиколен от човешка тълпа случайни свидетели.
	— Някой от вас не може ли да му даде одеяло или нещо подобно?
	Един много дебел мъж каза:
	— Ха? Че кой би използвал одеяло, след като е било върху трол?
	— Ха, да, добър довод — съгласи се Къди. Той погледна към петте дупки в нагръдника на Детритус. Бяха около височината на главата на джудже, разбира се. — Бихте ли се приближили насам за момент, моля?
	Човекът се ухили към приятелите си, после бавно се примъкна.
	— Мисля, че можеш да видиш дупките в нагръдника му, нали? — каза Къди.
	Диблър С.С.П.Г. беше от оцеляващите. По същия начин, по който гризачите и насекомите могат да усетят земетресение преди още първите трусове, така и той можеше да разпознае, ако по улицата се канеше да излезе нещо голямо. Къди беше се държал прекалено любезно. Когато едно джудже е толкова любезно, това означава, че то пести, за да е гадно по-късно.
	— Аз просто, ъ-ъ, ще се залавям за мойта работа, значи — каза той и отстъпи назад.
	— Нямам нищо против джуджетата, обърнете внимание — подхвана дебелият мъж. — Искам да кажа, джуджетата са на практика хора, така са ме учили. Просто по-ниски хора, почти. Но троловете… амииии… те не са същите като нас, нали?
	— ’звинете, ’звинете, варда, дайте път.
	Диблър постигаше с количката си измъкване, обичайно асоциирано с превозни средства, които имат пухкави зарове на предното стъкло.
	— Ти там хубаво палто имаш — отбеляза Къди.
	Количката на Диблър сви зад ъгъла на едно колело.
	— Хубаво палто е — продължи Къди. — Знаеш ли какво трябва да направиш с такова палто?
	Мъжът сбърчи чело.
	— Да го съблечеш веднага и да го дадеш на трола.
	— Ах, ти, малък…
	Мъжът грабна Къди за ризата и го изви нагоре.
	Ръката на джуджето мръдна много бързо. Изскърца метал.
	Мъж и джудже направиха интересна и абсолютно неподвижна жива картина за няколко секунди.
	Къди беше вдигнат почти наравно с лицето на мъжа, така че го загледа с интерес, докато очите му започнаха да се насълзяват.
	— Пусни ме — посъветва го. — Леко. Правя неволни мускулни движения, ако се сепна.
	Мъжът направи каквото му се каза.
	— А сега си свали палтото… добре… просто го подай насам… благодаря ти…
	— Брадвата ти… — промълви мъжът.
	— Брадвата? Брадвата? Моята брадва? — Къди погледна надолу. — Добре, добре, добре. Изобщо не знаех, че я държа там. Моята брадва. Е, това е нещо.
	Мъжът се опитваше да стои на пръсти. Очите му се насълзяваха.
	— Интересното в тази брадва — заобяснява Къди, — е, че това е брадва за мятане. Бях шампион три години поред в Копърхед. Можех да я извадя и да разцепя клонче на трийсет ярда разстояние за една секунда. Обърнат с гръб. А в онзи ден бях болен даже. Жлъчна криза.
	Той отстъпи назад. Човекът с благодарност се свлече на колене.
	Къди наметна палтото връз раменете на трола.
	— Хайде, ставай. Хайде да те водим вкъщи.
	Тролът се изправи с мъка на крака.
	— Колко пръста ти показвам? — попита Къди.
	Детритус се взря.
	— Два и един? — предположи той.
	— Става — каза Къди. — Като за начало.


	Господин Чийз погледна през бара към Капитан Ваймс, който от един час не беше мръднал. „Кофата“ беше свикнала на сериозни пиячи, които се наливаха без удоволствие, но с един вид целеустременост никога повече да не видят трезвеността. Това обаче беше нещо ново. Това беше обезпокояващо. Той не искаше някой да умре в ръцете му.
	В бара нямаше никой друг. Той окачи престилката си на един пирон и се забърза навън към Наблюдателницата, почти сблъсквайки се с Керът и Ангуа на входа.
	— О, радвам се, че си ти, Ефрейтор Керът. Най-добре да дойдеш. Капитан Ваймс…
	— Какво се е случило с него?
	— Не знам. Изпи ужасно много.
	— Аз пък си мислех, че го е отказал!
	— Аз мисля — предпазливо каза господин Чийз, — че случаят вече не е такъв.


	Сцена, някъде близо до Каменната Уличка:
	— Къде отиваме?
	— Ще намеря някой, който да те погледне.
	— Не искам лекар на джуджета!
	— Тук горе трябва да има някой, който знае как да плесне малко бързо съхнещ цимент върху теб или каквото правиш там. Трябва ли да капеш така?
	— Н’нам. Никога не съм се разкапвал преди, ’де сме?
	— Н’нам. Никога не съм идвал тук.
	Районът беше откъм ветровитата страна на дворовете за добитъка и зоната на кланицата. Това означаваше, че тя се избягва като място за живеене от всички, с изключение на троловете, за които органичните миризми бяха почти толкова съществени и забележими, колкото миризмата на гранит би била за хората. Старият виц разказваше: „Троловете живеят до обора с добитъка? Ами зловонието? О, говедата нямат нищо против…“
	Което беше тъпо. Троловете не миришеха, освен за други тролове.
	Постройките тук имаха по-плочест вид. Били са построени за хора, но са били пригодени от тролове, което най-общо означаваше, че вратите са били избити по-широки, а прозорците са били зазидани. Още беше ден. Не се виждаха никакви тролове.
	— Ух — каза Детритус.
	— Хайде, големи момко — подкани го Къди, като побутваше Детритус напред, както влекачът бута танкер.
	— Волнонаемен Полицай Къди?
	— Да.
	— Ти си джудже. Това е Каменната Улица. А те намерят тук, а здравата си загазил.
	— Ние сме градски стражи.
	— Хризопрас, той и копролит не дава за тези работи.
	Къди се огледа.
	— А бе вие какво използвате за лекар, все пак?
	Едно тролско лице се показа на вратата. И още едно. И още едно.
	Това, което Къди беше сметнал за купчина чакъл, се оказа, че е трол.
	Внезапно, навсякъде се оказа, че е пълно с тролове.
	Аз съм страж, помисли си Къди. Така каза Сержант Колън. Престани да бъдеш джудже и започни да бъдеш Страж. Ето какво съм аз. Не джудже. Нощен Страж. Те ми дадоха значка, под формата на щит. Градски Страж, това съм аз. Нося значка.
	Де да беше малко по-голяма.


	Ваймс седеше тихо на една маса в ъгъла на „Кофата“. Пред него имаше някакви парчета хартия и шепа метални предмети, но той си гледаше юмрука. Лежеше на масата, стиснат така яко, че кокалчетата му бяха побелели.
	— Капитан Ваймс?
	Керът размаха ръка пред очите му. Отговор не последва.
	— Колко е изпил?
	— Две малки уискита, това е всичко.
	— Това не би трябвало да го докара до такова състояние, дори и на празен стомах.
	Ангуа посочи гърлото на една бутилка, подаваща се от джоба на Ваймс.
	— Не мисля, че пие на празен стомах. Мисля, че първо го е запълнил с алкохол.
	— Капитан Ваймс? — отново каза Керът.
	— Какво държи в ръката си? — попита Ангуа.
	— Не знам. Това е лошо, никога преди не съм го виждал такъв. Хайде. Ти вземи нещата. Аз ще взема капитана.
	— Не си е платил пиенето — каза господин Чийз.
	Ангуа и Керът го погледнаха.
	— Заведението черпи, а? — сети се господин Чийз.


	Около Къди имаше стена от тролове. Можеше и с тази дума да се опише. Точно в този момент отношението им изразяваше по-скоро изненада, отколкото заплаха, такава, каквато кучетата могат да проявят, ако някоя котка току-що се е пъхнала в колибките им. Но когато най-накрая привикнеха към мисълта, че котката наистина съществува, най-вероятно беше само въпрос на време това състояние на нещата да не продължава повече.
	Най-накрая един от тях изломоти:
	— К’во е т’ва, начи?
	— Той — човек от Стражата, също като мен — каза Детритус.
	— Той — джудже.
	— Той — Стража.
	— Той — шибан наглец, знам това.
	Един набит тролски пръст ръгна Къди в гърба. Троловете се скупчиха.
	— Броя до десет — каза Детритус. — После ’секи трол не гледа си тролската работа, той — съжаляващ трол.
	— Ти, Детритус — каза един изключително широк трол. — ’секи знае ти глупав трол, ти постъпил в Стражата ’щото глупав трол, ти не мо’йш дъ броиш до…
	Бам.
	— Едно — започна Детритус. — Две… Три. Четиири-и… Пет… Шест…
	Полегналият трол вдигна смаян поглед.
	— Тоя Детритус, той броящ.
	Нещо профуча и една брадва отскочи от стената близо до главата на Детритус.
	По улицата идваха джуджета с целеустремен и смъртоносен вид. Троловете се разпръснаха.
	Къди се затича напред.
	— Вие всичките какво правите? Луди ли сте, или какво?
	Едно джудже насочи треперещ пръст към Детритус.
	— Какво е това?
	— Той е Нощен Страж.
	— На мен ми прилича на трол. Хванете го!
	Къди отстъпи крачка назад и измъкна брадвата си.
	— Познавам те, Силния-в-ръката — каза той. — За какво е всичко това?
	— Ти знаеш, човече от Стражата. Нали някакъв трол е убил Пр’роден Хемърхок. Открили са трола!
	— Не, това не е…
	Зад Къди се чу шум. Троловете се бяха върнали, въоръжени за джуджета. Детритус се обърна и размаха пръст срещу тях.
	— А трол мръдне, а започвам да броя.
	— Хемърхок беше убит от човек — каза Къди. — Капитан Ваймс мисли…
	— Нощната Стража е хванала трола — намеси се друго джудже. — Проклети камънаци!
	— Смукачи на кал!
	— Монолити!
	— Плъхоядци!
	— Ха, човек съм от има-няма нула време — каза Детритус, — и вече ми писна от вас, глупави тролове. Вие какво си мислите, че казват хората, а? О, тия етноси, тия не знаят как да се държат в големия град, размотават се наоколо и размахват бухалки и при най-малкия повод.
	— Ние сме Стражи — натърти Къди. — Нашата работа е да пазим мира.
	— Добре — съгласи се Силния-в-ръката. — Идете и хубаво го пазете някъде, докато ни потрябва.
	— Това не е Долината Куум — напомни Детритус.
	— Точно така! — изкрещя едно джудже в дъното на тълпата. — Този път ви виждаме!
	Тролове и джуджета се стичаха от двата края на улицата.
	— Какво ли би направил Ефрейтор Керът в такъв момент? — прошепна Къди.
	— Той вика, вие, лоши хора, ядосвате ме, спрете веднага.
	— И после те ще се разотидат, така ли?
	— Ъхъ.
	— Какво ли би станало, ако пробваме и ние?
	— Ще си търсим главите по канавките.
	— Мисля, че си прав.
	— Виждаш ли онази уличка? Хубава уличка. Вика ни, здрасти. Превъзхождат ви по брой… 256 + 64 + 8 + 2 + 1 към един. Прескочете насам да ме видите.
	Бухалка отскочи от шлема на Детритус.
	— Бягай!
	Двамата Нощни Стражи се втурнаха към уличката. Импровизираните армии ги наблюдаваха и после, моментално забравили различията, се втурнаха да ги гонят.
	— Накъде води?
	— Далеч от хората, които ни преследват!
	— Харесва ми тази уличка.
	Зад тях преследвачите, внезапно опитвайки се да напреднат в една пролука, широка едва колкото да се помести трол, си дадоха сметка, че се бутат и блъскат със смъртните си врагове и започнаха да се бият помежду си в най-бързата, гадна и най-вече най-тясна битка, водена някога в града.
	Къди махна на Детритус да спре и надникна иззад ъгъла.
	— Мисля, че се отървахме. Единственото, което трябва да направим, е да излезем от другия край и да се върнем в Наблюдателницата. Ясно?
	Той се обърна, не видя трола никъде, направи крачка напред и временно изчезна от света на хората.


	— О, не — каза Сержант Колън. — Той обеща, че повече няма да го докосва! Вижте, изпил е цяла бутилка!
	— Какво е това? От Беърхагъровото ли? — попита Ноби.
	— Не бих казал, той още диша. Хайде, помогни ми да го вдигнем.
	Нощната Стража се скупчи наоколо. Керът беше стоварил Капитан Ваймс на един стол насред Наблюдателницата.
	Ангуа извади бутилката и погледна етикета.
	— „Истинската автентична влажна планинска роса на Диблър, С.С.П.Г.“ — прочете тя. — Той ще умре! Тук пише: „Доказателство сто и петдесет процента“!
	— Ами, това е просто рекламата на стария Диблър — прихна Ноби. — Никакво доказателство няма. Само косвени улики.
	— Защо му я няма сабята? — попита Ангуа.
	Ваймс отвори очи. Първото нещо, което видя, беше загриженото лице на Ноби.
	— Аааргх! Сабя? Сдай я! Уураа!
	— Какво? — каза Колън.
	— Нема веч’ Страш! Всичко свърш…
	— Мисля, че е малко пиян — напомни Керът.
	— Пиян? Ас не пиян! Не би съ осмелил дъ ми ка’йш, че съм пиян, ’ко бех трсс’вен!
	— Донесете му малко кафе — предложи Ангуа.
	— Мисля, че нашето кафе няма да свърши работа за него — каза Колън. — Ноби, изтичай до Дебелата Сали на Пристегнатата Улица и вземи една кана от онова, тяхното специално Клачианско нещо. Да не е метална, обаче, да не забравиш.
	Ваймс примигваше, докато го придвижиха до един стол.
	— Всичко отиде. Бум! Бам!
	— Лейди Сибил наистина ще побеснее — притесни се Ноби. — Знаете, той обеща, че ще престане.
	— Капитан Ваймс? — каза Керът.
	— Мм?
	— Колко пръста съм вдигнал?
	— Мм?
	— Колко ръце тогава?
	— Чет’р?
	— Господ да ме убие, от години не съм го виждал в такова състояние — промърмори Колън. — Ето, нека опитам нещо. Искаш ли да пийнеш още едно, капитане?
	— Той определено не се нуждае от…
	— Млъквай, знам какво правя. Още едно малко. Капитан Ваймс?
	— Мм?
	— Никога не съм го виждал да не може да каже високо ясно „да!“ — каза Колън, като се изправи. — Мисля, че най-добре да го качим в стаята му.
	— Аз ще го заведа, горкичкия.
	Керът вдигна Ваймс с лекота и го преметна през рамо.
	— Противно ми е да го гледам така — каза Ангуа, като го последва в коридора и нагоре по стълбите.
	— Той пие само когато е потиснат.
	— Защо се потиска?
	— Понякога е, защото не е пил.
	Къщата в Двора на Псевдополис първоначално е била фамилна резиденция на рода Рамкин. Сега първият етаж се заемаше от стражите на ad hoc основа. Керът имаше стая. Ноби последователно сменяше стаите, четири до момента, като се изнасяше, когато му станеше трудно да открие пода. И Ваймс имаше стая.
	Кажи-речи. Трудно беше да се каже. Дори и затворникът в килията успява да отбележи личността си някъде по нея, но Ангуа никога не беше виждала такава необитавана стая.
	— Тук ли живее? Боже мили.
	— Ти какво очакваше?
	— Не знам. Нещо. Каквото и да е. А не нищо.
	Имаше мрачен железен креват. Пружините и матракът така бяха хлътнали, че образуваха един вид калъп, който принуждаваше всеки, който влезе в него, незабавно да се сгъне в спящо положение. Имаше умивалник, под счупено огледало. На умивалника имаше бръснач, внимателно насочен по посока на Центъра, защото Ваймс споделяше народното вярване, че това го държи наточен. Имаше кафяв дървен стол с изтърбушено плетено седалище. И малък сандък в долния край на кревата.
	И това беше всичко.
	— Поне килим — каза Ангуа. — Картина на стената. Нещо.
	Керът настани Ваймс върху леглото, където той хлътна несъзнателно в калъпа.
	— Ти нямаш ли нещо в твоята стая? — попита Ангуа.
	— Да. Имам гравирана схема на шахта №5 у дома. Много интересен пласт. Помогнах да я изкопаят. И малко книги и неща. Капитан Ваймс всъщност не е домошар човек.
	— Но тук няма дори свещ!
	— Той си намира пътя до леглото по памет, така казва.
	— Или украшение, или каквото и да е.
	— Под леглото му има парче картон — сети се Керът. — Спомням си, че бях с него на Филигранната Улица, когато го намери. Каза: „В това има едномесечни подметки, ако мога правилно да преценя“. Много се зарадва.
	— Дори ботуши ли не може да си позволи?
	— Не бих казал. Знам, че Лейди Сибил му е предложила да му купи всички нови ботуши, които си поиска, а той малко се е обидил. Май се опитва да ги направи по-трайни.
	— Но ти можеш да си купиш ботуши, а получаваш по-малко от него. И изпращаш пари вкъщи. Сигурно ги изпива всичките, идиотът.
	— Не мисля така. Мислех, че не е близвал от месеци. Лейди Сибил го приучи към пурите.
	Ваймс изхърка силно.
	— Как можеш да се възхищаваш на такъв човек? — попита Ангуа.
	— Той е разкошен човек.
	Ангуа повдигна с крак капака на дървения сандък.
	— Ей, не мисля, че е редно да правиш това… — умърлушено каза Керът.
	— Просто гледам. Няма закон срещу това.
	— Всъщност, съгласно Указа за Свободата на Личността от 1467 г., това е…
	— Има само стари ботуши. И някаква хартия.
	Тя се пресегна и вдигна грубо направена книга. Беше просто стиска неправилно оформени парчета хартия, притиснати едно към друго между картонени корици.
	— Това принадлежи на Капитан…
	Тя отвори книгата и прочете няколко реда. Устата й зина.
	— Ще погледнеш ли това? Нищо чудно, че никога няма пари!
	— Какво искаш да кажеш?
	— Харчи ги по жени! Не би си го и помислил, нали? Погледни тази записка. Четири за една седмица!
	Керът погледна през рамото й. На леглото Ваймс изпухтя.
	Там, върху страницата, с усукания почерк на Ваймс, бяха изписани думите:
C>
	Г-жа Гаскин, Превзетата ул.: 5$
	Г-жа Скърик, Сиропената ул.: 4$
	Г-жа Маруун, Уиксънска ул.: 4$
	Анабел Къри, ЛобСнийкс: 2$
C$
	— Анабел Къри не ще да е била много добра, щом е само за два долара — озъби се Ангуа.
	Тя усети внезапно охлаждане на температурата.
	— Не бих казал това — проточи Керът. — Тя е само на девет годинки.
	Една от ръцете му здраво стисна китката й, а другата издърпа книгата от пръстите й.
	— Ей, пусни ме!
	— Сержант! — извика Керът, през рамо, — можеш ли да се качиш тук за малко?
	Ангуа се опита да се отскубне. Ръката на Керът беше неподвижна като желязно менгеме.
	Стъпките на Колън изскърцаха нагоре по стълбището и вратата се отвори.
	Държеше съвсем малка чашка с маша.
	— Ноби донесе каф… — започна той и спря.
	— Сержант — Керът не откъсваше очи от лицето на Ангуа, — Волнонаемен Полицай Ангуа иска да знае за госпожа Гаскин.
	— Вдовицата на стария Леги Гаскин ли? Тя живее на Превзетата Улица.
	— А госпожа Скърик?
	— На Сиропената Улица? Взима да пере чужди дрехи сега.
	Сержант Колън гледаше ту единия, ту другия и се опитваше да разбере ситуацията.
	— Госпожа Маруун?
	— Това е вдовицата на Сержант Маруун, продава въглища на…
	— Ами Анабел Къри?
	— Още учи в Благотворителното Училище на Злобните Сестри на Седморъкия Сек, нали така? — Колън нервно се усмихна на Ангуа, все още не беше сигурен какво става. — Тя е дъщерята на Ефрейтор Къри, но разбира се, той беше преди ти да дойдеш…
	Ангуа погледна лицето на Керът. Изражението му беше неразгадаемо.
	— Това са вдовици на полицаи? — каза тя.
	Той кимна.
	— И едно сираче.
	— Скапан жесток живот — каза Колън. — Няма пенсии за вдовиците, нали разбираш.
	Тя погледна единия, после другия.
	— Нещо не е наред ли? — учуди се Колън.
	Керът отпусна хватката си, обърна се, мушна книгата в сандъчето и затвори капака.
	— Не.
	— Виж, съжаляв… — започна Ангуа.
	Керът не я погледна повече и кимна към сержанта.
	— Дай му кафето.
	— Но… четиринайсет долара… това е почти половината му заплата!
	Керът вдигна безжизнената ръка на Ваймс и се опита да разтвори свития юмрук, но макар и Ваймс да беше съвсем отпуснат, пръстите му бяха заключени.
	— Искам да кажа, половината от заплатата му!
	— Не знам какво стиска. — Керът не й обръща внимание. — Може би е улика.
	Той взе кафето и издърпа Ваймс за яката.
	— Само изпий това, капитане, и всичко ще изглежда доста по-… ясно…
	Клачианското кафе има още по-голям отрезвяващ ефект дори и от неочаквания кафяв плик от данъчния. Всъщност, кафеджиите — ентусиасти взимат предпазната мярка да се напият до забрава преди да докоснат питието, защото Клачианското кафе те връща обратно през трезвеността и, ако не внимаваш, те извежда на другия край, където съзнанието на човек не трябва да стига. Стражите обикновено бяха на мнение, че поначало Самюел Ваймс е с поне две малки назад и че се нуждае от едно здраво двойно, дори за да бъде трезвен.
	— Внимателно… внимателно… — Керът остави няколко капки да се стекат между устните на Ваймс.
	— Виж, когато казах… — започна Ангуа.
	— Забрави го. — Керът дори не се обърна.
	— Исках само…
	— Казах, забрави го.
	Ваймс отвори очи, погледна света и изпищя.
	— Ноби!
	— Да, старши?
	— Ти Специалното от Червената Пустиня ли купи или от Извитата Планинска Изправница?
	— Червената Пустиня, шефе, защото…
	— Можеше да ми кажеш. Най-добре ми дай… — Той погледна към ужасената гримаса на Ваймс, — половин чаша от Беърхагъровото. Изпратихме го твърде далеч в другата посока.
	Донесоха и дадоха чашата. Ваймс се поотпусна, щом това даде ефект.
	Дланта му се отпусна.
	— О, богове! — изпъшка Ангуа. — Имаме ли някакви бинтове?

>
	Небето беше малко бяло кръгче високо горе.
	— Къде по дяволите сме, партньоре? — попита Къди.
	— Пещера.
	— Под Анкх-Морпорк няма пещери. Той е върху глинеста почва.
	Къди беше паднал от около трийсет стъпки, но беше омекотил удара, защото се приземи върху главата на Детритус. Тролът седеше, заобиколен от гниеща дървения, в… ами… пещера. Или, помисли си Къди, докато очите му привикваха към мрака, обрамчен в камъни тунел.
	— Нищо не съм направил — каза Детритус. — Аз просто си стоях там, а в следващия миг всичко се стрелна нагоре.
	Къди посегна към калта под краката им и вдигна парче дърво. Беше много дебело. Беше и много изгнило.
	— Паднахме през нещо в нещо. — Прокара ръка по изкривената стена на тунела. — А това е добра зидария. Много добра.
	— Как ще се измъкнем навън?
	Нямаше начин да се покатерят обратно. Покривът на тунела беше много по-висок от Детритус.
	— Ще излезем, струва ми се — предположи Къди.
	Той подуши въздуха, който беше влажен. Джуджетата имат много добро чувство за посоките под земята.
	— Насам — добави той и тръгна.
	— Къди?
	— Да?
	— Никой никога не казва имало тунели под града. Никой не знай за тях.
	— Е, и?…
	— ’начи няма път навън, ’щото път навън е и път навътре, и ако никой не знае за тунели, то е ’щото няма път навътре.
	— Но те трябва да водят нанякъде.
	— Аха.
	Черна кал, кажи-речи суха, правеше пътека на дъното на тунела. По стените имаше и слуз, която показваше, че по някое време в недалечното минало тунелът е бил пълен с вода. Тук-там огромни туфи плесен, искрящи от гниене, хвърляха бледа светлина над древните камъни.*
	[* Нямаше нужда. Къди, принадлежащ към раса, която предпочита да работи под земята, и Детритус, член на раса, печално известна като нощна, имаха отлично зрение в тъмнината. Но загадъчните пещери и тунели винаги имат искряща плесен, странно ярки кристали или в краен случай просто ужасяваща светлина във въздуха, ей тъй, за всеки случай, ако някой герой — човек влезе вътре и има нужда да вижда в тъмнината. Странно, но истина.]
	Къди усети как духът му се вдига, докато се бъхтеше през тъмнината. Джуджетата винаги се чувстваха по-щастливи под земята.
	— Трябва да намерим път навън.
	— Точно така.
	— Е… как така се случи, че ти постъпи в Нощната Стража, а?
	— Ха! Моето момиче Ръби, тя казва, искаш да се ожениш, намираш си свястна работа, аз не омъжвам се за трол, който хората викат, той не добър трол, той тъп като къса талпа. — Гласът, на Детритус отекваше в мрака. — Ами ти?
	— На мен ми беше скучно. Работех за зет ми, Дюранс. Той има добър бизнес, като прави плъхове с късметчета за ресторантите на джуджетата. Но, помислих си, това не е хубава работа за едно джудже.
	— На мен ми звучи лесна работа.
	— Адски много време отиваше, докато ги накарам да глътнат късметите.
	Къди млъкна. Промяна във въздуха подсказа по-голям тунел пред тях.
	И, наистина, тунелът се вля странично в много по-голям друг тунел. По пода имаше дълбока кал, по средата на която се процеждаше струя вода. Къди си представи, че чува плъхове или нещо, което се надяваше да са плъхове, офейкали в тъмната пустош. Той дори си помисли, че дочува шумовете на града — неясни, размесени, — да се процеждат през земята.
	— Като храм е.
	Гласът му отекна в далечината.
	— Писано тук на стена — каза Детритус.
	Къди се взря в буквите, изсечени дълбоко в камъка.
	— _VIA CLOACA._ Хмм. Ами, така… „Виа“ е стара дума за улица или път. Клоака означава… — Той се взря в мрака. — Това е канал.
	— К’во е туй?
	— То е като… ами, троловете къде си изхвърлят… боклука? — попита Къди.
	— На улицата. Хигиенично.
	— Това е… подземна улица само за… ами, за изпражнения — каза Къди. — Никога не съм знаел, че Анкх-Морпорк има такива.
	— Може би Анкх-Морпорк не знаел, че Анкх-Морпорк ги има.
	— Точно така. Прав си. Това място е старо. Ние сме в недрата на земята.
	— В Анкх-Морпорк дори и лайната си имат улица — каза Детритус, а в гласа му се прокрадваше страхопочитание и почуда. — Наистина, това земя на възможности.
	— Тук има още писано.
	Къди остърга малко слуз.
	— „Цирон IV ме фабрикат“ — прочете той на глас. — Той е бил един от първите крале, нали така? Ей… знаеш ли какво означава това?
	— Никой не е бил тук долу от вчера.
	— Не! Това място… това място е старо повече от две хиляди години. Ние най-вероятно сме първите хора, които слизат тук от…
	— Вчера — настоя тролът.
	— Вчера? Вчера? Какво общо има вчера с това?
	— Следите още пресни — каза Детритус.
	Той посочи. В калта имаше стъпки.
	— Откога живееш тук? — попита Къди, изведнъж усещайки се много забележим насред тунела.
	— Деве-еет години. Това е броят на години, които живял съм тук. Деве-еет — гордо каза Детритус. — То само едно от голям… брой числа, до които не мога да броя.
	— Чувал ли си някога за тунели под града?
	— Не.
	— Някой обаче знае за тях.
	— Да.
	— Какво ще правим?
	Отговорът беше неизбежен. Подгониха човек в склада за бъдещи прасета и за малко не умряха. После се озоваха в центъра на малка война и за малко не умряха. Сега бяха в един загадъчен тунел, където имаше пресни следи от стъпки. Ако Ефрейтор Керът или Сержант Колън кажеха: „И какво направихте после?“, никой от тях не можеше да понесе мисълта да каже: „Върнахме се“.
	— Следите водят насам — каза Къди, — и после се връщат. Но тези, които се връщат, не са толкова дълбоки като тези, които отиват натам. Може да се види, че са по-късни, защото са върху другите. Значи, на отиване той е бил по-тежък, отколкото на връщане, нали така?
	— Така.
	— И това означава…?
	— Отслабнал е?
	— Носел е нещо, и го е оставил… някъде напред.
	Те се втренчиха в тъмнината.
	— Значи отиваме да открием какво е било? — каза Детритус.
	— Така мисля. Ти какво ще кажеш?
	— Казвам екстра.
	Макар и да бяха различни видове, мозъците им се бяха съсредоточили върху един-единствен образ, предполагащ проблясване на дуло и оловен куршум, който пропява през подземната нощ.
	— Той се е върнал — рече Къди.
	— Да.
	Те отново погледнаха в мрака.
	— Не беше хубав ден.
	— Самата истина.
	— Просто бих искал да знам нещо, в случай… искам да кажа… виж, какво стана в склада за прасетата? Ти направи всичките онези изчисления! Цялото онова смятане!
	— Аз… н’нам. Видях го всичкото.
	— Кое всичкото?
	— Просто всичкото. Всяко нещо. Всички числа на света. Можех всичките да ги преброя.
	— На какво възлизаха?
	— Н’нам. Какво означава възлизам?
	Те продължаваха да се мъкнат напред, за да видят какво носи бъдещето.
	Най-накрая следата изведе до един по-тесен тунел, широк едва колкото тролът да стои изправен. В крайна сметка не можеха да вървят по-напред. От покрива беше паднал камък, зидария и кал се бяха процедили и бяха блокирали тунела. Но това нямаше значение, защото вече откриха това, което търсеха, макар че не го бяха искали.
	— О, боже — каза Детритус.
	— Съвсем сигурно — съгласи се Къди. Той неопределено се огледа наоколо. — Знаеш ли, мисля, че тези тунели обикновено са пълни с вода. Те са доста под нормалното ниво на реката. — Той погледна назад към жалката находка. — Много неприятности ще има покрай това.


	— Това е значката му — каза Керът. — Божичко! Стиснал я е толкова силно, че се е врязала в ръката му.


	Формално Анкх-Морпорк е построен върху глинеста почва, но основно е построен върху Анкх-Морпорк. Бил е издиган, изгарян до основи, затлачван с тиня и строен отново толкова много пъти, че основите му са стари мазета, зарити пътища и вкаменените кости и бунища на по-раншни градове.
	Под тях, в тъмнината, седяха тролът и джуджето.
	— Какво правим сега?
	— Трябва да го оставим тук и да доведем Ефрейтор Керът. Той ще знае какво да прави.
	Детритус погледна през рамо към нещото зад тях.
	— Не ми харесва това. Не е хубаво оставим го тук.
	— Така е. Да, ти си прав. Но ти си трол, а аз съм джудже. Какво мислиш би станало, ако хората ни видят да носим това по улиците?
	— Голям проблем.
	— Правилно. Хайде. Да проследим стъпките обратно навън.
	— Предположим то е изчезнало, когато върнем? — каза Детритус, като тежко се изправи на крака.
	— Как? А и ние ще следваме следите навън, така че, ако който и да е бил, дето го е сложил вътре, се върне, ще налетим право върху него.
	— О, добре. Аз радвам, че каза това.


	Ваймс седеше на крайчеца на леглото си, докато Ангуа му превързваше ръката.
	— Капитан Куирк? — възкликна Керът. — Но той е… не е добър избор.
	— Майонезеният Куирк, така му викахме — каза Колън. — Той е надут глупак.
	— Ясно — обади се Ангуа. — Той е богат, дебел и мазен, нали?
	— И леко мирише на яйца — добави Керът.
	— С пера на шлема — продължи Колън, — и нагръдник, дето можеш да се огледаш в него.
	— Е, и на Керът е такъв — напомни Ноби.
	— Да, но разликата е, че Керът си лъска бронята, защото той… обича хубавите чисти брони — предано каза Колън. — Докато Куирк държи неговата излъскана, защото е надут глупак.
	— Но той е приключил със случая — сети се Ноби. — Чух за това, когато излязох за кафето. Арестувал е Коулфейс, трола. Знаеш ли го, капитане? Чистача на клозета. Някой го видял близо до Заскрежената Улица точно преди да бъде убито джуджето.
	— Но той е масивен — възрази Керът. — Не би могъл да влезе през вратата.
	— Той има мотив.
	— Тъй ли?
	— Да. Хемърхок беше джудже.
	— Това не е мотив.
	— За трол е. Както и да е, ако не е направил това, той вероятно е направил нещо. Има цял куп доказателства срещу него.
	— Като например? — подкани Ангуа.
	— Той е трол.
	— Това не е доказателство.
	— За Капитан Куирк е — промърмори сержантът.
	— Той все трябва да е направил нещо — повтори Ноби.
	Повтаряше възгледа на Патриция за престъплението и наказанието. Ако има престъпление, трябва да има и наказание. Ако конкретният престъпник е въвлечен в процеса на наказанието, това е щастлива случайност, но ако не, тогава който и да е друг престъпник би свършил работа, и тъй като всеки без съмнение е виновен за нещо, нетният резултат беше, че, в най-общ смисъл, справедливостта е въздадена.
	— Гадна работа става с този Коулфейс — каза Колън. — Дясната ръка на Хризопрас.
	— Да, но той не би могъл да убие Пр’роден — подхвана Керът. — Ами просякинята?
	Ваймс седеше и гледаше в пода.
	— Ти какво мислиш, капитане? — попита Керът.
	Ваймс сви рамене.
	— Кой го е грижа?
	— Ами, теб. Винаги те е грижа. Не можем да оставим дори някой като…
	— Чуйте ме — каза Ваймс тихо. — Да предположим, че открием кой е убил джуджето и клоуна? Или момичето. Това няма да промени нищо. Всичко е загнило, така или иначе.
	— Кое, капитане? — попита Колън.
	— Всичко. Все едно да опиташ да изпразниш кладенец със сито. Нека Убийците се опитат да го разрешат. Или крадците. После може да опита и с плъховете. Защо не? Ние не сме хората за това. Трябваше просто да си седим, да си бием звънците и да викаме: „Всичко е наред!“
	— Но не всичко е наред, капитане — напомни Керът.
	— Е и какво от това? Кога изобщо това е имало някакво значение?
	— О, боже — измънка Ангуа под сурдинка. — Мисля, че ти май му даде твърде много от онова кафе…
	Ваймс говореше:
	— Утре се пенсионирам от Стражата. Двайсет и пет години по улиците…
	Ноби започна нервно да се хили и спря, щом сержантът, без наглед да сменя положението си, сграбчи едната от ръцете му и я изви леко, но многозначително зад гърба.
	— … и каква полза от всичко това? Какво добро съм сторил? Просто износих много чифтове ботуши. В Анкх-Морпорк няма място за полицаи! Някой да го е грижа кое е добро и кое зло? Убийци и крадци, тролове и джуджета! Може и един скапан крал да му сложат, та да се приключи с всичко!
	Останалите от Нощната Стража стояха, забили поглед в краката си, в нямо смущение. После Керът каза:
	— По-добре е да запалиш свещ, отколкото да проклинаш тъмнината, капитане. Така разправят.
	— Какво? — Внезапната ярост на Ваймс беше като гръм. — Кой го разправя? Кога изобщо това е било вярно? Никога! Нещото, което хората без сила казват, за да изглежда всичко по-малко ужасно, но са само думи, това никога нищо не променя…
	Някой потропа на вратата.
	— Това трябва да е Куирк — каза Ваймс. — Ще трябва да си сдадете оръжието. Нощната Стража временно се разпуска. Не можем да допуснем полицаи да търчат напред-назад и да объркват нещата, нали така? Отвори вратата, Керът.
	— Но…
	— Това беше заповед. Може и да не ставам за нищо друго, но мога, по дяволите, да ти наредя да отвориш вратата, така че, отвори вратата!
	Куирк се придружаваше от половин дузина членове на Дневната Стража. Имаха арбалети. В знак на уважение към факта, че вършат малко неприятна задача, касаеща техни другари по служба, те държаха оръжието си насочено леко надолу. В знак на уважение към факта, че не бяха проклети тъпаци, те бяха откачили предпазителите.
	Куирк всъщност не беше лош човек. Липсваше му въображението. Той се занимаваше по-скоро с онези генерализирани долнопробни неприятности, които леко очернят душата на всички, които влизат в контакт с тях.*
	[* Почти като Британските железници.]
	Много хора са заети с работа, която не им пасва много, но си има начини за реагиране на ситуацията. Понякога те са объркани и мили, понякога са Куирк. Той се справяше, като си помагаше с максимата: няма значение дали си прав или не, стига да си недвусмислен. Като цяло, в Анкх-Морпорк не съществуваха истински расови предразсъдъци — когато имаш джуджета и тролове, някакъв си различен цвят на кожата у останалите човешки същества не е голям проблем. Но Куирк беше от онези хора, за които е естествено да произнасят думата „негро“ с двойно ударение на О-то.
	Имаше шапка с пера.
	— Влезте, влезте — покани ги Ваймс. — Не, че правехме нещо.
	— Капитан Ваймс…
	— Всичко е наред. Ние знаем. Дайте му оръжието си, момчета. Това е заповед, Керът. Една официална зачислена сабя, едно копие или алебарда, една полицейска палка или жезъл, един арбалет. Това е, нали така, Сержант Колън?
	— Дассър.
	Керът се поколеба само за миг.
	— О, добре. Моята официална сабя е на закачалката.
	— Каква е тази на колана ти?
	Керът нищо не каза. Обаче леко промени стойката си. Бицепсите му се издуха под кожата на якето.
	— Официална сабя. Така — потвърди Куирк. Той се обърна. Беше от онези хора, които биха се отвратили от нападение върху силата, но би се нахвърлил върху слабостта без капка милост. — Къде е пясъкосмукачът? — попита той. — И скалата?
	— А — каза Ваймс, — имате предвид онези представители на нашите мъдри събратя по раса, които избраха да свържат съдбите си с хората от този град?
	— Имам предвид джуджето и трола.
	— Нямам ни най-малка представа — весело сподели Ваймс.
	На Ангуа й се стори, че той отново е пиян, ако хората можеха да се напиват от отчаяние.
	— Не знаем, сър — отвърна Колън. — Цял ден не сме ги виждали.
	— Вероятно се бият на Каменната Улица с останалите си събратя — изсумтя Куирк. — Не можеш да им имаш вяра на хора от този вид. Би трябвало да знаете това.
	На Ангуа й се стори също така, че макар думи като „дребосък“ и „пясъкосмукач“ да бяха обидни, те бяха същински термини на универсалното братство, сравнени с думи като „хора от този вид“ в устата на мъже като Куирк. За свой най-голям ужас тя усети погледа си да се фиксира върху вратната му вена.
	— Да се бият ли? — учуди се Керът. — Защо?
	Куирк сви рамене.
	— Кой знае?
	— Нека помисля — започна Ваймс. — Това може да има нещо общо с неоснователното арестуване. Може да има нещо общо с някои от по-неспокойните джуджета, които се нуждаят просто от някакво извинение, за да се втурнат срещу троловете. Вие какво мислите, Куирк?
	— Аз не мисля, Ваймс.
	— Браво. Точно от такъв вид хора има нужда градът. — Ваймс се изправи. — Аз ще тръгвам тогава. Ще ви видя всички утре. Ако има утре.
	Вратата се затръшна след него.


	Тази зала беше огромна. Беше с размера на градски площад, с колони на всеки няколко метра, да поддържат покрива. Тунели тръгваха от нея във всяка посока и на различни височини по стените. От много от тях се процеждаше вода, от малки изворчета и подводни потоци.
	Това беше проблемът. Пластът течаща вода над каменния под на залата беше отмил следите от стъпките.
	Един много голям тунел, почти задръстен от боклуци и тиня, отвеждаше към нещо, за което Къди беше почти сигурен, че е посоката към устието.
	Беше почти приятно. Нямаше мирис, освен този на влажна, подкаменна плесенясалост. И беше хладно.
	— Виждал съм големи зали на джуджета в планините — каза Къди, — но трябва да призная, че това е нещо различно.
	Гласът му отекна напред-назад из залата.
	— О, да — съгласи се Детритус, — трябва да е нещо различно, защото това не е зала на джуджета в планината.
	— Виждаш ли някакъв път нагоре?
	— Не.
	— Може да сме минали и една дузина пътища към повърхността, и да не сме разбрали.
	— Да. Това е заплетен проблем.
	— Детритус?
	— Да?
	— Знаеш ли, че отново ставаш по-умен, тук долу на студа?
	— Наистина ли?
	— Не можеш ли да го използваш и да измислиш начин да излезем навън?
	— Да копаем? — предложи тролът.
	Тук-там в тунелите имаше изпопадали блокове. Не много — мястото е било построено добре…
	— Цък. Нямаме лопата.
	Детритус кимна.
	— Дай ми нагръдника си.
	Той го подпря на стената. Юмрукът му се заби няколко пъти в него. Върна го на джуджето. Беше, кажи-речи, с формата на лопата.
	— Пътят нагоре е дълъг — каза Къди със съмнение.
	— Но знаем посоката. Изборът е или това, или да останем тук долу и да ядеш плъхове до края на живота си.
	Къди се поколеба. Идеята имаше определена привлекателност…
	— Без кетчуп — добави Детритус.
	— Струва ми се, че видях един паднал камък ей там, малко по-назад.


	Капитан Куирк огледа стаята на Нощната Стража с вида на някой, който прави услуга на пейзажа, като му хвърля един поглед.
	— Хубаво място е туй. Мисля, че ще се преместим тук. По-добро е от квартирата до Двореца.
	— Но ние сме тук — напомни Сержант Колън.
	— Вие просто ще трябва да се разкарате.
	Хвърли поглед към Ангуа. Втренченият й взор му лазеше по нервите.
	— Ще има и някои промени — добави той.
	Зад него вратата изскърца и се отвори. Едно малко, миризливо куче влезе с накуцване.
	— Но Лорд Ветинари не е казал кой ще командва Нощната Стража — каза Керът.
	— О, да? На мен ми се струва, че едва ли ще е някой от вас, глупаци, а? Струва ми се, че е много вероятно Стражите да бъдат обединени. Струва ми се, че на това място има твърде много немарливост. Струва ми се, че изметта е малко в повечко тук.
	Той отново хвърли поглед към Ангуа. Начинът, по който тя го гледаше, го смущаваше.
	— Струва ми се… — Куирк започна отново, и тогава забеляза кучето. — Погледни това! Кучета в Наблюдателницата!
	Той ритна силно Гаспод и се ухили, щом кучето избяга със скимтене под масата.
	— Ами Летис Нибс, просякинчето? — каза Ангуа. — Не я е убил никакъв трол. Или клоунът.
	— Трябва да виждаш цялостната картина — обясни Куирк.
	— Господин Капитан — изрече нисък глас изпод масата, доловим на съзнателно ниво само от Ангуа, — сърби те задникът крастав.
	— И каква е тази картина? — попита Сержант Колън.
	— Трябва да се мисли в рамките на целия град — каза Куирк.
	Той се размърда неудобно.
	— Наистина крастав — каза подмасовият глас.
	— Добре ли сте, Капитан Куирк? — попита Ангуа.
	Капитанът се сгърчи.
	— Боц, боц, боц…
	— Искам да кажа, някои неща са важни, други не са — измънка Куирк. — Аааргх!
	— Извинете?
	— Боц.
	— Не мога да вися цял ден да ви говоря тук. Ти. Докладвай. Ми. Утре следобед…
	— Боц, боц, боц…
	— Кръъъгом!
	Дневната Стража се омете навън, като Куирк подскачаше и се гърчеше — както изглежда, нещо го мъчеше отзад.
	— Честна дума, той като че бързаше да се разкара — каза Керът.
	— Да — съгласи се Ангуа. — Не разбирам защо.
	Те се спогледаха.
	— Това ли е всичко? — попита Керът. — Няма вече Нощна Стража?

>
	По принцип в библиотеката на Невидимия Университет е много тихо. Чува се може би шумоленето на стъпки, докато магьосниците бродят между рафтовете, спорадичната суха кашлица обезпокоява академичната тишина, както и от време на време предсмъртният писък, когато някой непредпазлив студент забрави да се отнесе към някоя стара магическа книга с вниманието, което тя заслужава.
	Погледнете орангутаните.
	Във всички светове, удостоени с тяхното присъствие, се подозира, че те могат да говорят, но предпочитат да не го правят, да не би хората да ги накарат да работят, най-вероятно в телевизионната индустрия. Всъщност те могат да говорят. Само дето говорят на Орангутански. Хората могат да слушат само на езика на Удивлението.
	Библиотекарят на Невидимия Университет едностранно беше решил да подпомогне взаимното разбиране, като направи Орангутанско — Човешки Речник. От три месеца работеше върху него.
	Не беше лесно. Беше стигнал едва до „Уук“.*
	[* Което може да означава… ами… значенията включват: „Моля да ме извините, вие висите на моята гумена халка, много ви благодаря“, „Това за вас може да е просто една жизненоважна биомаса, която окислява планетата, но за мен е дом“ и „Сигурен съм, че само преди миг тук имаше дъждовна гора“.]
	Той беше долу в Купчините, където беше хладно.
	И изведнъж някой запя.
	Той измъкна химикалката от пръстите на долната си лапа и заслуша.
	Някой човек би решил, че не може да повярва на ушите си. Орангутаните са по-разумни. Ако не можеш да повярваш на своите собствени уши, то на чии тогава ще можеш?
	Някой пееше под земята. Или се опитваше да пее.
	Хтоничните гласове звучаха горе-долу така:
	— Злот, золт, Злот, Лзот…
	— Слушай, бе… трол! Това е възможно най-простата песен. Виж, ето така: „Злато, злато, злато, злато“?
	— Злато, злато, злато, злато…
	— Не! Това е вторият стих!
	Носеше се и ритмичният звук от разкопаването на пръст и от местенето на чакъл.
	Библиотекарят обмисли нещата известно време. Значи… джудже и трол. Предпочиташе и двата вида пред хората. Поради една причина — никой от тях не беше от запалените читатели. Библиотекарят, разбира се, одобряваше много четенето по принцип, но конкретните читатели му лазеха по нервите. Имаше нещо, ами, светотатствено, в начина, по който те непрекъснато сваляха книги от рафтовете и износваха думите като ги четат. Той харесваше хора, които обичат и уважават книгите, а най-добрият начин да се прави това, по мнението на Библиотекаря, беше да ги оставиш по рафтовете, където Природата е отсъдила да си бъдат.
	Приглушените гласове май се приближаваха.
	— Злато, злато, злато…
	— Сега пееш припева!
	От друга страна, имаше си подходящ начин да влезеш в библиотека.
	Той се приближи, поклащайки се, до лавиците и избра творческия труд на Хамтюлип „Как Дъ Съ Убиват Несекомии“. Всичките 2 000 страници.


	На Ваймс му беше някак леко на душата, докато вървеше по Скуун Авеню. Той усещаше, че има и един друг, вътрешен Ваймс, който му проглушаваше ушите. Не му обръщаше внимание.
	Не можеше да си истински полицай в Анкх-Морпорк и да останеш с всичкия си. Трябваше да внимаваш. А да внимаваш в Анкх-Морпорк беше като да отвориш консерва с месо насред училище за пирани.
	Всеки се справяше по свой си начин. Колън никога не мислеше за това, Ноби не се притесняваше, а новите, пък, те не бяха от достатъчно дълго, че да се износят, а Керът… той просто беше самият себе си.
	Стотици хора умираха всеки ден в града, често пъти от самоубийство. Какво значение имаха още няколко?
	Ваймс отвътре заблъска по стените.
	Пред вилата на Рамкинови имаше известен брой карети, а мястото изглеждаше пренаселено от най-различни женски роднини и Взаимозаменяеми Еми. Те печаха неща и лъскаха неща. Ваймс премина през мястото, кажи-речи незабелязан.
	Той откри Сибил в къщата на драконите, в гумените й ботуши и със защитна драконова броня. Тя изгребваше тор, очевидно в блажено неведение за контролираната бъркотия в къщата.
	Вдигна поглед, щом вратата се затвори зад Ваймс.
	— О, ето те и теб. Рано си се върнал. Не можех да понасям суетенето, така че излязох тук. Но скоро ще трябва да ида и да се преоблека… — Тя млъкна, когато видя изражението му. — Нещо не е наред, нали така?
	— Няма да се върна повече там.
	— Наистина ли? Миналата седмица каза, че ще работиш пълна смяна. Каза, че го чакаш с нетърпение.
	Нищо не убягва на старата Сибил, помисли си Ваймс.
	Тя го потупа по ръката.
	— Радвам се, че се измъкна от това.


	Ефрейтор Нобс се втурна в Наблюдателницата и затръшна вратата след себе си.
	— Е? — каза Керът.
	— Хич не е хубаво. Разправят, че троловете възнамерявали да се отправят към Двореца и да измъкнат Коулфейс. Разни шайки от джуджета и тролове се шляят насам-натам и си търсят белята. И просяци. Летис беше много известна. А и има много хора от Гилдиите навън. Градът — каза той важно, — определено е буре с Барут №1.
	— Как ти се струва идеята за лагер на открито в равнината? — предложи Колън.
	— Това какво общо има с всичко?
	— Ако някой драсне една клечка някъде довечера и… „Сбогом, Анкх!“ — мрачно натърти сержантът. — Обикновено затваряме градските порти, нали така? Но сега в реката има не повече от няколко стъпки вода.
	— Наводнявате града, просто за да изгасите огъня? — попита Ангуа.
	— Аха.
	— Още нещо — сети се Ноби. — Хората ме замеряха с разни неща!
	Керът се беше втренчил в стената. Сега той измъкна малка, опърпана черна книжка от джоба си и започна да прелиства страниците.
	— Кажи ми — каза той с леко отнесен глас, — извършено ли е непоправимо нарушение на реда и закона?
	— Ъхъ. От около петстотин години — отсъди Колън. — Всичко, което е Анкх-Морпорк, е все непоправимо нарушение на реда и закона.
	— Не, искам да кажа, повече от обичайното. Важно е. — Керът прелисти страница. Устните му безмълвно се мърдаха, докато четеше.
	— Да ме замерят с разни неща ми звучи като нарушение на реда и закона — съгласи се Ноби.
	Той усети изражението на лицата им.
	— Не мисля, че това попада точно в параграфа — възрази Колън.
	— Съвсем точно попадна по мен — каза Ноби, — а част от него даже ми влезе в ризата.
	— Защо са те замеряли? — попита Ангуа.
	— ’щото съм бил Нощен Страж. Джуджетата не харесват Стражата заради Господин Хемърхок, а троловете не харесват Стражата заради арестуването на Коулфейс, а Хората не харесват Стражата заради всичките тези ядосани джуджета и тролове наоколо.
	Някой заблъска по вратата.
	— Това вече сигурно е някоя ядосана тълпа — предположи Ноби.
	Керът отвори вратата.
	— Не е ядосана тълпа.
	— Уук.
	— Това е орангутан, който носи едно зашеметено джудже, следван от трол. Но е доста ядосан, ако това ще те успокои.


	Прислужникът на Лейди Рамкин, Уиликинс, му беше напълнил една голяма вана. Ха! Утре това ще бъде неговият прислужник и неговата вана.
	И това не беше някоя от онези стари вани за сядане, дето трябваше да я примъкваш пред огъня, не. Рамкиновата къща събираше вода от покрива в една голяма цистерна, след като се прецедеше от гълъбите, и после се загряваше от един древен гейзер за баня* и течеше по думкащи, пъшкащи оловни тръби в двойка могъщи, месингови кранове и после в емайлирана вана. На пухкава хавлия до нея бяха наредени неща — огромни кесета, три вида сапун, люфа.
	[* Който пълнеше бойлера.]
	Уиликинс стоеше търпеливо отстрани до ваната, като слабо загрята закачалка за хавлия.
	— Да?
	— Негова Светлост… т.е. бащата на нейно благородие… той искаше да му се търка гърба — обясни Уиликинс.
	— Я иди и помогни на гейзера да поддържа пещта — твърдо нареди Ваймс.
	Останал сам, той се измъкна от нагръдника си и го хвърли в ъгъла. Ризницата го последва, после шлемът, после кесията, както и различни кожени и памучни остатъци, които разделяха един Страж от света.
	И после той потъна, отначало предпазливо, в сапунената вода.


	— Опитай сапун. Ще свърши работа — предложи Детритус.
	— Държиш здраво, нали? — пожела да се увери Керът.
	— Извиваш ми главата!
	— Давай, насапунисай главата.
	— Насапунисай си твоята глава!
	Чу се едно „танг“ и шлемът на Къди се откачи. Къди се появи, като примигваше на светлината. Той се концентрира върху Библиотекаря и изръмжа.
	— Той ме удари по главата!
	— Ууук.
	— Той казва, че си излязъл през пода.
	— Това не е причина да ме удря по главата.
	— Някои от нещата, които излизат от пода на Невидимия Университет, нямат дори и глава — напомни Керът.
	— Ууук!
	— Или пък имат стотици. Защо сте копали там долу?
	— Не сме копали долу. Копаехме нагоре…
	Керът седна и заслуша. Прекъсна ги само два пъти.
	— Стрелял е в теб?
	— Пет пъти — потвърди Детритус щастливо. — Трябва да докладвам щети по нагръдника, но не и по задната част на бронята, дължащи се на това, че за щастие тялото ми застана на пътя и спести ценно градско имущество на стойност три долара.
	Керът слуша още малко.
	— Клоаки? — каза той най-накрая.
	— Като целия град е, под земята. Видяхме корони и разни други неща, издълбани по стените.
	Очите на Керът заблестяха.
	— Това означава, че трябва да са още от времето, когато сме имали крале! И после, когато непрекъснато сме престроявали града, сме забравили, че те са там долу…
	— Хм. Това не е всичко, което е долу — каза Къди. — Ние… открихме нещо.
	— О?
	— Нещо лошо.
	— Хич няма да ти хареса — изсумтя Детритус. — Лошо, лошо, лошо. Че и по-лошо.
	— Помислихме, че ще е най-добре да го оставим там — обясни Къди, — поради това, че е Доказателство. Но ти трябва да го видиш.
	— Ще разстрои всичко — добави тролът, като и той се разгорещи.
	— Какво беше то?
	— Ако ти кажем, ти ще речеш, глупави етноси, вие ме майтапите — поколеба се Детритус.
	— Така че най-добре да дойдете да видите — заключи Къди.
	Сержант Колън погледна към останалата част от Стражата.
	— Всички ли? — попита той нервно. — Ъ. Не трябва ли двама старши полицаи да останат тук горе? В случай, че стане нещо?
	— Тук горе ли? — отвърна Ангуа язвително. — Или в случай, че стане нещо там долу?
	— Аз отивам с Волнонаемен Полицай Къди и Волнонаемен Полицай Детритус — отсече Керът. — Мисля, че няма нужда да идва никой друг.
	— Но може да е опасно! — възкликна Ангуа.
	— Ако открия кой е стрелял по Стражите — каза Керът, — ще бъде.


	Самюел Ваймс посегна с големия пръст на крака си и пусна топлия кран.
	На вратата се почука почтително и Уиликинс влезе вътре.
	— Господинът ще иска ли нещо?
	Ваймс помисли.
	— Лейди Рамкин каза, че не бихте искали никакъв алкохол — добави Уиликинс, сякаш му четеше мислите.
	— Така ли?
	— Категорично, сър. Но тук имам една много хубава пура.
	Той трепна, когато Ваймс отхапа края й и го изплю през ваната, но извади отнякъде кибрит и му я запали.
	— Благодаря ти, Уиликинс. Как ти е малкото име?
	— Малко име ли, сър?
	— Искам да кажа, как ти викат хората, когато те опознаят?
	— Уиликинс, сър.
	— О, Добре, тогава. Хубаво. Можеш да си вървиш, Уиликинс.
	— Да, сър.
	Ваймс се отпусна в топлата вода. Вътрешният глас още беше там някъде, но той се опита да не му обръща внимание. По това време, казваше му той, щеше да минаваш по Улицата на Малките Богове, точно покрай парчето стара градска стена, където можеше да спреш, да свиеш една цигарка и да я изпушиш на вятъра…
	За да го удави, той запя с цяло гърло.


	Хлътналите канали под града кънтяха от човешки и близки до човешките гласове за пръв път от хилядолетия.
	— Хей-хо…
	— … хей-хо…
	— Ууук уук уук уук уук…
	— Всички вие глупаци!
	— Нищо не мога да направя. Това е от моята почти джуджешка кръв. Ние просто обичаме да пеем под земята. Идва ни отвътре.
	— Добре, но той защо пее? Той човекоподобно.
	— Той е човек от по-общ тип.
	Бяха донесли фенери. Сенки подскачаха сред колоните в голямата пещера и пробягваха по коридорите. Каквито и да бяха спотайващите се опасности, Керът не беше на себе си от радостта на откритието.
	— Удивително! Виа Клоака се споменава в една стара книга, която четох, но всички са мислили, че е изгубена улица! Превъзходна изработка. Имали сте късмет, че реката е толкова пресъхнала. Изглежда, сякаш обикновено се пълни с вода.
	— И аз това казах — съгласи се Къди.
	Той предпазливо хвърли поглед към танцуващите сенки, които образуваха странни и обезпокоителни фигури на далечната стена — странни двуноги животни, страховити подземни неща…
	Керът въздъхна.
	— Престани да рисуваш сенки, Детритус.
	— Ууук.
	— Какво казал той?
	— „Направи Деформирания Заек, той ми е любимият“ — преведе Керът.
	Плъхове шумоляха в тъмнината. Къди се огледа. Не спираше да си представя фигури, там отзад, надзъртащи по някаква тръба…
	Последваха обезпокоителни няколко мига, когато той изгуби от погледа си следите по мокрия камък, но отново ги улови близо до една обвита в плесен стена. И тогава се появи конкретната тръба. Той беше отбелязал резка върху камъка.
	— Не е далече.
	Подаде факлата на Керът, който изчезна. Те чуха стъпките му в калта, а после подсвирване от изненада, накрая тишина за известно време.
	Керът се появи отново.
	— Олеле… Вие двамата знаете ли кой е това?
	— Прилича на… — започна Къди.
	— Прилича на неприятности — довърши Керът.
	— Виждаш ли защо не го качихме горе с нас? — каза Къди. — Да носиш труп на човек по улиците точно сега не би било добра идея, си рекох. Особено този труп.
	— И аз си помислих част от това — осмели се да каже Детритус.
	— Точно така. Браво, момчета. Мисля, че е най-добре… да го оставим за момента и по-късно да се върнем с чувал. И… не казвайте на никого.
	— С изключение на сержанта и на всички — реши Къди.
	— Не… дори и на тях не. Ще направи всички много… нервни.
	— Както кажеш, Ефрейтор Керът.
	— Тук си имаме работа с болно съзнание, момчета.
	Подземна светлина озари Къди.
	— А, ти подозираш Ефрейтор Нобс, сър?
	— Това е по-лошо. Хайде, да се качваме обратно. — Той погледна назад към голямата, препречена с колона пещера. — Някаква идея къде сме, Къди?
	— Може да е под Двореца, сър.
	— И аз така си помислих. Разбира се, тунелите вървят навсякъде…
	Разтревоженият влак на мисълта на Керът се заклатушка по някаква далечна релса.
	В канала имаше вода, дори и в тази суша. Извори се втичаха в него, или пък вода се процеждаше отгоре. Навсякъде капеше и плискаше вода. И хладен, хладен въздух.
	Би било почти приятно, ако не беше тъжният, превит на две труп на някой, който абсолютно приличаше на Бино, клоуна.


	Ваймс се избърса. Уиликинс беше оставил и халат с брокат по ръкавите. Той го облече и излезе в съблекалнята.
	Това беше още едно ново нещо. Богатите имаха дори стаи, в които да се събличат и обличат, и дрехи, които да носят, докато влязат в стаите, където да се облекат.
	Бяха оставени чисти дрехи за него. За тази вечер беше нещо крещящо в червено и жълто…
	… по това време щеше да обхожда Сиропения Минен Път…
	… и шапка. С перо на нея.
	Ваймс се облече, че дори си сложи и шапката. Изглеждаше съвсем нормален и сдържан, докато не станеше ясно, че избягва да срещне собствения си поглед в огледалото.


	Стражата седеше около голямата маса в общото помещение и в дълбок мрак. Бяха освободени от работа. Никога по-рано не им се беше случвало да са освободени от работа.
	— Какво ще кажете да изкараме една игра на карти? — каза Ноби бодро.
	Той измъкна мазно тесте някъде от противните дълбини на униформата си.
	— Вчера вече обра надниците на всички — отвърна Сержант Колън.
	— Е, значи сега е шансът да си ги върнете.
	— Ъхъ, ама ти държеше пет краля в ръката си, Ноби.
	Ноби разбърка картите.
	— Смешна работа, навсякъде има крале, като погледнеш.
	— Сигурно има, ако си погледнеш в ръкава.
	— Не, искам да кажа, в Анкх има Кралски Път, и в картите, и получаваме Кралски Шилинг, когато постъпваме — обясни Ноби. — Навсякъде имаме крале, с изключение на онзи златен трон в Двореца. Да ви кажа… нямаше да ги има всичките тези неприятности наоколо, ако имахме крал.
	Керът гледаше в тавана, веждите му сключени съсредоточено. Детритус броеше на пръсти.
	— О, да! — заяде се Сержант Колън. — Бирата щеше да е по едно пени халбата, дърветата щяха да цъфнат отново. О, да, бе. Всеки път, когато някой си удари пръста на крака в този град, се оказва, че това нямало да се случи, ако сме си имали крал. Ваймс ще ти даде да се разбереш, ако те чуе да говориш така.
	— Хората биха слушали краля, обаче.
	— Ваймс би казал, че точно в това е проблемът — напомни Колън. — Това е като думите му за използването на магия. Такива неща го ядосват.
	— Как на първо място се намира крал? — попита Детритус.
	— Някой разрязва камък с трион — каза Колън.
	— Ха! Антисиликонизъм!
	— Не, някой вади сабя от камък — възрази Ноби.
	— Как е знаел, че е вътре, обаче? — настоя Колън.
	— Тя… тя е стърчала навън, не беше ли така?
	— Където всеки би могъл да я вземе? В този град?
	— Само законният крал би могъл да го направи, ясно.
	— О, добре. Разбирам. О, да. Значи казваш, че някой е решил кой е законният крал, още преди той да я е измъкнал? На мен ми звучи като нагласена работа. Може би някой е имал фалшив кух камък и някое джудже, дето виси на другия край вътре с клещи, докато не се появи исканото момче…
	Една муха подскача известно време по стъклото на прозореца, после закръжи из стаята и кацна на една греда, където мързеливо хвърлената брадва на Къди я разряза на две.
	— Ти нямаш душа, Фред — укори го Ноби. — Нямам нищо против да съм рицар в бляскави доспехи. Ето това прави кралят, ако си му полезен. Прави те рицар.
	— Нощен страж в противна вехта броня е твоето абсолютно _metier*_ — каза Колън, който гордо се огледа, за да види дали някой не е забелязал наклоненото нещо над е-то. — Цък, чакай си колкото щеш да изпитвам уважение към някакъв си хапльо, само защото ей сега бил измъкнал сабя от камък. Това не те прави крал. Виж, някой, който може да забие сабя в камък… такъв човек, е, той вече е крал.
	[* Занятие, професия (фр.). — Бел.прев.]
	— Такъв човек ще е ас №1 — каза Ноби.
	Ангуа се прозя.
	— Звън-звън звън-звън…
	— Какво по дяволите е това? — попита Колън.
	Столът на Керът тупна напред. Той порови из джоба си и извади кадифена торбичка, която изсипа на масата. От нея се изплъзна златен диск, около три инча в диаметър. Когато натисна едно копче отстрани, той се отвори като черупка на мида.
	Освободените от работа Стражи се взряха в него.
	— Часовник ли е? — попита Ангуа.
	— Ръчен часовник.
	— Много е голям.
	— Това е заради часовниковия механизъм. Трябва да има място за всичките колелца. Малките часовници имат само онези времеви демончета в тях и не са трайни и, както и да е, показват развалено време…
	— Звън-звънн звън-звън, звън-звънче звън звън…
	— И свири мелодийка! — каза Ангуа.
	— На всеки час. Част от часовниковия механизъм.
	— Звън. Звън. Звън.
	— И после удря часовете.
	— Значи изостава — отсъди Сержант Колън. — Всички останали просто удрят, няма как да ги пропуснеш.
	— Братовчед ми Йорген прави такива — каза Къди. — Показват по-добро време от демоните или водните часовници, или от свещите. Или от онези големите, с махалата.
	— Има пружина и колелца — обясни Керът.
	— Важното нещо — започна Къди, като извади леща някъде от брадата си и внимателно разгледа часовника, — е едно малко въртящо се, кажи го де, дето спира колелцата да вървят много бързо.
	— Как знае, че вървят много бързо? — попита Ангуа.
	— Вградено е, един вид. Аз самият много не го разбирам. Какъв е този надпис тук…
	Той го прочете на глас.
	— „Да те държи на Стража от, Старите ти Другари в Нощната Стража“?
	— Това е игра на думи — подсказа Керът.
	Последва дълга, смутена тишина.
	— Хм. Дадох по няколко долара за всеки от вас, новите — добави той, като се изчерви. — Искам да кажа… можете да ми ги върнете, когато искате. Ако искате. Искам да кажа… вие няма начин да не сте приятели. След като веднъж вече го познавате.
	Останалите Стражи размениха погледи.
	Той би могъл да поведе армии, помисли си Ангуа. Наистина би могъл. Някои хора са вдъхновявали цели държави към велики дела заради силата на мечтите си. Той също би могъл. Не защото мечтае за маршируващи орди или за световно господство, или пък за империя на хиляди години. Само защото си мисли, че всеки един наистина дълбоко в себе си е почтен и ще живее просто чудесно, само ако направи едно малко усилие, и той вярва толкова силно в това, че то гори като пламък, който е по-голям от самия него. Той има мечта и ние всички сме част от нея, така че тя оформя света около него. И странното е, че никой не иска да го разочарова. Би било като да ритнеш най-голямото кученце във вселената. Това е един вид магия.
	— Позлатата се изтърква — промърмори Къди. — Но е хубав часовник — бързо добави той.
	— Надявах се, че тази вечер ще можем да му го дадем. И да излезем всички… да пийнем… по едно…
	— Не е добра идея — каза Ангуа.
	— Остави за утре — посъветва го Колън. — Ще направим почетен ескорт на сватбата. Това е традиция. Всеки си вдига сабята и образуваме един вид дъга.
	— За всички имаме само една сабя — мрачно напомни Керът.
	Всички забиха поглед в земята.
	— Не е честно — подхвана Ангуа. — Не ме е грижа кой какво е откраднал от Убийците, но той беше прав, че се опита да разбере кой е убил господин Хемърхок. И никого не го е грижа за Летис Нибс.
	— Аз искам да открия кой стреля по мен — вметна Детритус.
	— Не мога да проумея защо някой ще е толкова тъп, че да краде от Убийците — промълви Керът. — Така каза Капитан Ваймс. Той каза, че трябва да си глупак да си помислиш да се промъкнеш на това място.
	Те отново се вгледаха в пода.
	— Като клоун или шут ли? — попита Детритус.
	— Детритус, той нямаше предвид Глупак с шапка и звънци — обясни Керът внимателно. — Той просто имаше предвид, че трябва да си някакъв идио… — Той млъкна. Втренчи се в тавана. — О, боже… Толкова ли е просто?
	— Колко просто? — попита Ангуа.
	Някой потропа на вратата. Не беше учтиво чукане. Беше трополенето на някой, който или щеше да накара да му отворят вратата, или щеше да я събори.
	Един страж залитна в стаята. Половината му броня я нямаше, окото му беше насинено, едва разпознаха в него Скъли Мълдуун от Дневната Стража.
	Колън му помогна да се изправи.
	— Бил ли си се, Скъли?
	Скъли погледна нагоре към Детритус, после изскимтя.
	— Копелетата нападнаха Наблюдателницата!
	— Кой?
	— Те!
	Керът го потупа по рамото.
	— Това не е трол. Това е Волнонаемен Полицай Детритус… не отдавай чест! _Тролове са нападнали Дневната Стража?_
	— Те мятат павета!
	— Не можеш да им имаш вяра — подметна Детритус.
	— На кого? — не разбра Скъли.
	— На троловете. Гадни парчета са, по мое мнение — каза Детритус с цялото убеждение на трол със значка. — Трябва да се държат под око.
	— Какво е станало с Куирк? — осведоми се Керът.
	— _Не знам! Вие всичките трябва да направите нещо!_
	— Ние сме отстранени — напомни Колън. — Официално.
	— Не ми ги разправяйте такива!
	— А! — изсумтя Керът весело. Той измъкна къс молив от джоба си и отметна малка „чавка“ в черната си книжка. — Още ли имате онази малка къща на Лесната Улица, Сержант Мълдуун?
	— Какво? Какво? Да! И какво тя?
	— Наемът струва ли повече от фартинг* на месец?
	[* 1/4 пени. — Бел.прев.]
	Мълдуун се опули срещу него със здравото си око.
	— Ти глупак ли си или какво?
	Керът му се усмихна широко.
	— Точно така, Сержант Мълдуун. Струва ли, обаче? Струва ли поне един фартинг, какво бихте казали?
	— Наоколо по улиците търчат джуджета и търсят да се сбият, а ти се интересуваш от цените на имотите?
	— Фартинг?
	— Не ставай глупав! Струва поне пет долара на месец!
	— Аха! — Керът отново отметна в книжката. — Това ще да е от инфлацията, разбира се. И очаквам, че имате тенджера… имате ли поне 2 1/3 акра земя и повече от половин крава?
	— Добре, добре — примири се Мълдуун. — Това е някаква шега, нали?
	— Мисля, че може би квалификацията за имущественото състояние може да се снеме — реши Керът. — Тук пише, че тя може да се снеме за гражданин с добро име. Най-накрая, имало ли е, по ваше мнение, непоправимо нарушение на закона и реда в града?
	— Те преобърнаха количката на Диблър Гърлото и го накараха да изяде две от пирожките си с наденички!
	— О, не думай! — сепна се Колън.
	— Без горчица!
	— Мисля, че в такъв случай отговорът е „Да“.
	Керът отново отметна страницата, после затвори книжката с твърд замах.
	— Най-добре да вървим.
	— Беше ни казано… — започна Колън.
	— Съгласно Законите и Порядките на Анкх-Морпорк — изрече Керът, — всички жители на града, в моменти на непоправимо нарушаване на закона и реда, трябва, при молба на офицер на града, който е гражданин с добро име, — тук пише много за имоти и подобни, и после продължава, — да се обединят във войска за защита на града.
	— Какво означава това? — озадачи се Ангуа.
	— Милиция… — разсъждаваше Сержант Колън.
	— Почакайте, вие не можете да направите това! — стресна се Мълдуун. — Това са глупости!
	— Такъв е законът. Никога не са го отменяли — каза Керът.
	— Ние никога не сме имали милиция! Никога не ни е трябвала!
	— Досега, струва ми се.
	— Сега, виж какво — опита пак Мълдуун, — вие ще се върнете с мен в Двореца. Вие сте хора от Стражата…
	— И ще защитим града — съгласи се Керът.

>
	Хората се стичаха покрай Наблюдателницата. Керът спря двама от тях по простия начин — протегна ръка.
	— Господин Попли, нали? Как върви бакалницата? Здравейте, госпожо Попли.
	— Не сте ли чули? — отвърна шашардисаният човек. — Троловете са подпалили Двореца!
	Той последва погледа на Керът нагоре по Широката Улица, където Дворецът стоеше тумбест и тъмен на ранния вечерен здрач. Необуздани пламъци изобщо не успяваха да се издигнат от всеки прозорец.
	— Божичко — подсмихна се Керът.
	— И джуджета чупят прозорци и всичко! — каза бакалинът. — Даже и кучетата не са в безопасност.
	— Не можеш да им имаш вяра — сговорчиво отбеляза Къди.
	Бакалинът се опули срещу него.
	— Ти джудже ли си?
	— Удивително! Как наистина го правят хората — каза Къди.
	— Е, аз се махам! Няма да спра, за да гледам как малките дяволчета изнасилват госпожа Попли! Знаете какво казват за джуджетата!
	Стражата наблюдаваше как двойката се изгубва отново в тълпата.
	— Ами аз не знам — промърмори Къди, към никого определено. — Какво казват за джуджетата?
	Керът хвана един човек, който буташе количка.
	— Бихте ли имали нещо против да ми кажете какво става, сър? — каза той.
	— И знаете ли какво казват за джуджетата? — обади се глас зад него.
	— Това не е сър, това е Гърлото — поправи го Колън. — И я го вижте какъв цвят е!
	— Трябва ли да е такъв лъскав целият? — попита Детритус.
	— Чувствам се чудесно! Чувствам се чудесно! — каза Диблър. — Ха! Толкова за хората, дето ми вадят душата за качеството на стоките ми!
	— Какво става, Гърло? — попита Колън.
	— Те казват… — започна Диблър с позеленялото лице.
	— Кой го казва? — попита Керът.
	— Те казват. Знаете. Те. Всички. Те казват, че троловете са убили някого там в „Сестричките“, а джуджетата са разбили грънците от цялата нощна работа на Чоки трола и са съборили Месинговия Мост и…
	Керът погледна към пътя.
	— Ти току-що премина по Месинговия Мост.
	— Ъхъ, ами… така казват.
	— О, разбирам.
	Керът се изправи.
	— Дали случайно не казаха… един вид, минавайки… нещо друго за джуджетата? — намеси се Къди.
	— Аз мисля, че ще ни се наложи да идем и да си кажем няколко приказки с Дневната Стража относно арестуването на Коулфейс — реши Керът.
	— Ние нямаме никакво оръжие — възрази Колън.
	— Сигурен съм, че Коулфейс няма нищо общо с убийството на Хемърхок. Ние сме въоръжени с истината. Какво може да ни нарани, щом сме въоръжени с истината?
	— Ами, стрела от арбалет може, т.е. да ти мине право през окото и да ти излезе през тила.
	— Добре, сержант, откъде можем да вземем още малко оръжие?


	Корпусът на Оръжейния склад се чернееше на залеза.
	Странно беше да се намери оръжейна в един град, който се осланя на измама, подкупи и асимилация, за да победи враговете си, но, както казваше Сержант Колън, веднъж като си им отнел оръжието, все трябва някъде и да го съхраняваш.
	Керът потропа на вратата. След малко се чуха стъпки, и се отвори едно малко прозорче. Подозрителен глас се обади:
	— Да?
	— Ефрейтор Керът, градска милиция.
	— Никога не съм я чувал. Разкарайте се.
	Отворът щракна. Керът чу как Ноби се изкикоти.
	Той отново похлопа на вратата.
	— Да?
	— Аз съм Ефрейтор Керът… — Преградата мръдна, но удари палката на Керът, която той заби в дупката. — … и съм тук, за да взема малко оръжие за хората си.
	— Тъй ли? Къде са ти правомощията?
	— Какво? Но аз съм…
	Палката беше изблъскана и резето тупна на мястото си.
	— Извинете ме. — Ефрейтор Нобс си проправи път. — Нека опитам аз. Бил съм тук и преди, нещо такова.
	Той ритна вратата със стоманените върхове на ботушите си, познати и вдъхвали ужас винаги където мъже са били на пода и в невъзможност да се отбраняват.
	Щрак.
	— Казах ви да се разка…
	— Ревизори.
	Настъпи мигновено мълчание.
	— Какво?
	— Тук сме за инвентаризация.
	— Къде са ви правом…
	— О? О? Той пита къде са ми правомощията? — Ноби се ухили злобно на стражите. — О? Държи ме и ме мотае тук, докато приятелчетата му изтичат отзад да донесат обратно заложените неща, а?
	— Аз нико…
	— И после, аха, ще видим стария номер с хилядата саби, а? Петдесет щайги, наредени на куп, а се оказва, че долните четиридесет са пълни с камъни?
	— Аз…
	— Как се казваш, господинчо?
	— Аз…
	— Ти ще отвориш веднага тази врата!
	Преградата се затвори. Чу се шум от изтеглянето на резета от някой, който не е съвсем убеден, че това е добра идея и ще почне да задава уточняващи въпроси всеки миг.
	— Имаш ли някаква хартия у себе си, Фред? Бързо!
	— Да, но…
	— Някаква хартия! Веднага!
	Колън затършува из джоба си и подаде на Ноби сметката си от бакалина точно когато вратата се отвори. Ноби надуто влетя вътре, като застави човека отсреща да отстъпи назад.
	— Не бягай! — изкрещя той. — Не съм открил нищо нередно…
	— Не бях г…
	— … ВСЕ ОЩЕ!
	Керът има време да получи впечатлението за прилично на пещера място, пълно със сложни сенки. Освен мъжа, който беше по-дебел от Колън, там имаше и два трола, които явно работеха с точило. Настоящите събития изглежда не бяха проникнали през дебелите стени.
	— Добре, никой да не се шашка, просто спрете това, което правите в момента, моля. Аз съм Ефрейтор Нобс, Анкх-Морпоркска Градска Ревизия, Градска Инспекция по Реда… — Листът хартия беше размахан пред очите на човека със замайваща погледа скорост, а гласът на Ноби се запъна малко, докато обмисляше края на изречението: — Бюро… Специална… Ревизионна… Инспекция. Колко човека работят тук?
	— Само аз…
	Ноби посочи троловете.
	— Ами те?
	Мъжът се изплю на пода.
	— О, струва ми се, вие говорехте за хора.
	Керът машинално протегна ръка и тя тресна Детритус по нагръдника.
	— Хубаво — каза Ноби, — я да видим какво имаме тук… — Той мина бързо по редиците, така че всички трябваше да подтичват, за да не изостават. — Това какво е?
	— Ъ-ъ…
	— Не знаеш, а?
	— Сигурно… това е… това е…
	— Триструнен 2000-фунтов транспортируем обсаден арбалет с хаспел с двойно действаща вдигачка?
	— Точно така.
	— Това не е ли Клачианският подсилен арбалет с козия повдигащ механизъм и поддържащ щик?
	— Ъъ… да?
	Ноби го прегледа бегло, после го метна настрани.
	Останалите от Нощната Стража гледаха удивени. Никога не бяха подозирали, че Ноби може да си служи с оръжие, различно от нож.
	— Имате ли някой от онези Хершебиански дванайсетстрелни лъкове с гравитационното подхранване? — озъби се той.
	— Ъ? Това, което виждате, е всичко, което имаме, господине.
	Ноби изтегли един ловен арбалет от поставката му. Мършавите му ръце дръпнаха струните, докато изтегляше ръчката за изправяне.
	— Продали сте стрелите за това нещо?
	— Ей тук са!
	Ноби избра една от лавицата и я пусна в прореза. После се прицели по продължение на стрелата. Обърна се.
	— Харесва ми този инвентар. Ще го вземем всичкия.
	Мъжът се вгледа вдън очите на Ноби и, за ужас и възхита на Ангуа, не припадна.
	— Онази малка стрела мен не ме плаши.
	— Тази малка стрела плаши ли те? — каза Ноби. — Не. Така. Това е малка стрела. Една малка стрела като тази не би уплашила мъж като теб, защото е такава малка стрела. Ще е нужна по-голяма стрела, за да уплаши мъж като теб.
	Ангуа би дала едномесечната си заплата, за да види лицето на интенданта в анфас. Беше видяла как Детритус вдигна обсадния лък, изправи го с една ръка и с едва чуто ръмжене, после пристъпи напред. Сега тя можеше да си представи как очните ябълки се завъртат, щом студеният метал прониква през месестия червен тил на оръжейника.
	— Е, сега вече, тази зад теб, тя е голяма стрела — каза Ноби.
	Не че дългата шест стъпки желязна стрела беше остра. Беше предназначена да разбива врати, не за хирургия.
	— Мога ли вече да дръпна спусъка? — избоботи Детритус в ухото на човека.
	— Няма да посмеете да гръмнете с това нещо тук! Това е обсадно оръжие! Ще пробие стената!
	— Накрая — уточни Ноби.
	— Тази част за какво е? — попита Детритус.
	— Сега, виж…
	— Надявам се, че поддържаш всичко в изправност — каза Ноби. — Тия неща са ужас по отношение на металното износване. Особено на предпазителя.
	— Какво е това предпазител? — попита Детритус.
	Всичко се смълча.
	Керът си намери гласа от много далече.
	— Ефрейтор Нобс?
	— Дасър?
	— Оттук нататък поемам аз, ако не възразяваш. Той внимателно отстрани обсадния лък, но на Детритус не му беше харесала забележката за хората и той отново го насочи.
	— Така — каза Керът, — не ми харесва този елемент на насилие. Ние не сме тук, за да малтретираме горкия човек. Той е градски служител, също като нас. Много погрешно от твоя страна е да го караш да се страхува. Защо просто не попиташ?
	— Съжалявам, сър.
	Керът потупа оръжейника по рамото.
	— Може ли да вземем малко оръжие?
	— Какво?
	— Малко оръжие? За официална цел?
	Оръжейникът изглеждаше неспособен да се справи с това.
	— Искате да кажете, че имам избор?
	— Ами определено. Ние упражняваме контрол чрез съгласие в Анкх-Морпорк. Ако се чувстваш неспособен да се съгласиш с нашата молба, само трябва да кажеш.
	Чу се едно леко „звън“, щом върхът на желязната стрела се отърка още веднъж в тила на оръжейника. Той напразно затърси да каже нещо, защото единствената дума, за която точно сега можеше да се сети, беше: „Огън!“
	— Ух. Ух. Ъхъ. Добре. Сигурно. Вземете каквото искате.
	— Чудесно, чудесно. А Сержант Колън ще ти даде разписка, като добави, разбира се, че освобождаваш оръжието по свое доброволно съгласие.
	— Мое доброволно съгласие?
	— Имаш абсолютно свободен избор по въпроса, разбира се.
	Лицето на човека се сгърчи от усилието на отчаяното размишление.
	— Аз мисля…
	— Да?
	— Аз мисля, че всичко е наред, да ги вземете. Вземете ги веднага.
	— Добър човек. Имаш ли количка?
	— А дали случайно не знаеш какво казват за джуджетата? — обади се и Къди.
	Още веднъж Ангуа я обзе мисълта, че Керът няма грам ирония в душата си. Той имаше предвид всяка дума, която кажеше. Ако човекът наистина се беше опънал, Керът най-вероятно щеше да отстъпи. Разбира се, съществуваше малка разлика между вероятно и сигурно.
	Ноби беше някъде към края на редицата, като от време на време изпискваше от радост, щом откриеше някой интересен боен чук или пък особено зъл на вид меч. Опитваше се да хване всичко наведнъж.
	После той изпусна купчината и се втурна напред.
	— О, уау! Клачианска пожарна кола! Това е повече от мечтите ми!
	Чуха го да рови из мрака. Появи се, като буташе някаква кофа върху малки скърцащи колела. Имаше цял куп дръжки и дебели кожени торби, и струйник отпред. Приличаше на много голям чайник.
	— Кожата е държана мазна!
	— Какво е това? — попита Керът.
	— И в резервоара има масло! — Ноби енергично запомпа една дръжка. — За последно чух, че това нещо беше забранено в осем държави и три религии заявиха, че ще отлъчат всеки войник, когото хванат да го използва!* Някой да има кибрит?
	[* Други пет го приветстваха като свещено оръжие и дадоха инструкции то да се използва върху всички неверници, еретици, гностици и хора, които се въртят по време на службата.]
	— Ето — каза Керът, — но какво е…
	— Гледай!
	Ноби запали клечка, поднесе я към цевта отпред пред устройството и дръпна ръчка.
	Най-накрая успяха да изгасят пламъците.
	— Има нужда малко да се регулира — каза Ноби през маската от сажди.
	— Не — отсече Керът.
	До края на живота си щеше да помни струята огън, която опърли лицето му по пътя към отсрещната стена.
	— Но това е…
	— Не. Твърде опасно е.
	— Но те са имали предвид точно…
	— То може да нарани хора.
	— А! Така трябваше да кажеш. Ние търсим оръжие, което не наранява хора, така ли?
	— Ефрейтор Нобс? — намеси се Сержант Колън, който се беше оказал по-близо до пламъка дори от Керът.
	— Да, сержант?
	— Чу Ефрейтор Керът. Без езически оръжия. Между другото, как така знаеш толкова много за всичко това?
	— Военна служба.
	— Наистина ли, Ноби? — попита Керът.
	— Имах специална работа, сър. Много отговорна.
	— И каква беше тя?
	— Интендант, сър.
	Ноби чевръсто отдаде чест.
	— Ти си бил интендант? — промълви Керът. — В чия армия?
	— При Херцога на Псевдополис, сър.
	— Но Псевдополис винаги е губил войните!
	— Е… ами…
	— На кого си продал оръжието?
	— Това е клевета, ето какво е! Те просто изискваха много време да се лъскат и точат.
	— Ноби, Керът ти говори. Колко време беше нужно, приблизително?
	— Приблизително? О? Около сто процента, ако говорим приблизително, сър.
	— Ноби?
	— Сър?
	— Няма нужда да ми викаш сър.
	— Дасър.
	Накрая Къди остана верен на брадвата си, но добави и две нови, след като помисли малко; Сержант Колън си избра копие, защото нещото при копието, важното нещо, е, че всичко се случва на другия край, т.е. много далече; Волнонаемен Полицай Ангуа си избра, без много ентусиазъм, една къса сабя, а Ефрейтор Нобс…
	… Ефрейтор Нобс представляваше един вид механичен таралеж от остриета, стрели, върхове и топчести неща по краищата на вериги.
	— Сигурен ли си, Ноби? — попита Керът. — Нищо ли не искаш да оставиш?
	— Толкова е трудно да избереш, сър.
	Детритус се придържаше към огромния си лък.
	— Това ли е всичко, което взимаш, Детритус?
	— Не, сър! Взимам Флинт и Морийн, сър!
	Двата трола, които работеха в оръжейната, се бяха подредили зад Детритус.
	— Накарах ги да положат клетва, сър. Използвах тролската клетва.
	Флинт аматьорски отдаде чест.
	— Той каза, че ще ни разрита в гуухулуучните глави, ако не постъпим и не правим каквото ни се каже, сър.
	— Много стара тролска клетва — обясни Детритус. — Много известна, много традиционна.
	— Единият от тях може да носи Клачианската пожарна кола… — започна Ноби с надежда.
	— Не, Ноби. Ами… добре дошли в Стражата, мъже.
	— Ефрейтор Керът?
	— Да, Къди?
	— Не е честно. Те са тролове.
	— Нуждаем се от всеки човек, когото можем да намерим, Къди. — Керът се изправи. — Така, не искаме хората да си мислят, че си търсим белята.
	— О, оборудвани така, сър, няма нужда ние да си търсим белята — каза Сержант Колън унило.
	— Въпрос, сър? — обади се Ангуа.
	— Да, Волнонаемен Полицай Ангуа?
	— Кой е врагът?
	— Както изглеждаме, няма да имаме никакъв проблем да си намерим врагове — вметна Сержант Колън.
	— Ние не си търсим врагове, ние търсим информация. Най-доброто оръжие, което можем да използваме сега, е истината, и като за начало, отиваме в Гилдията на Глупаците, за да открием защо Брат Бино е откраднал исчезналото.
	— Той ли е откраднал исчезналото?
	— Мисля, че може да е бил той, да.
	— Но той умря преди да е било откраднато исчезналото! — изуми се Колън.
	— Да — каза Керът. — Знам това.
	— Е, на това вече — отсъди Колън, — му викам алиби.
	Отрядът се подреди и, след кратка дискусия сред троловете кое им беше левият крак и кое десният, тръгна напред. Ноби не преставаше да се озърта с копнеещ поглед към пожарната кола.
	Понякога е по-добре да запалиш огнехвъргачка, вместо да проклинаш тъмнината.


	Десет минути по-късно те си бяха пробили път през тълпите и бяха пред Гилдиите.
	— Виждате ли? — каза Керът.
	— Те са опрени една на друга — съгласи се Ноби.
	— И какво? Между тях още има стена.
	— Не съм сигурен. Най-добре да разберем.
	— Имаме ли време? — попита Ангуа. — Мислех си, че ще се виждаме с Дневната Стража.
	— Първо има нещо, което трябва да открия — каза Керът. — Глупаците не ми казаха истината.
	— Почакай малко, почакай малко — намеси се Сержант Колън. — Това вече стига твърде надалеч. Виж, не искам да убиваме никого, нали така? Аз по случайност съм сержант тук, ако някого го интересува. Ясно, Керът? Ноби? Никакво стреляне или игра със саби. Стига това, че навлизаме на територията на Гилдията, но ще си навлечем наистина сериозни неприятности, ако вземем, че застреляме някого. Лорд Ветинари няма да се задоволи със сарказма. Той може да използва… — Колън преглътна, — ирония. Това е заповед, ясно? Така или иначе, какво искате да направите?
	— Аз просто искам хората да ми кажат какво става — обясни Керът.
	— Е, и ако не ти кажат, не можеш да ги нараниш — отсече Колън. — Виж, ти можеш да задаваш въпроси, твое право е. Но ако доктор Уайтфейс се запъне, ще се разкараме, ясно? Побиват ме тръпки от клоуните. А той е най-лошият от всички. Ако не иска да отговори, ще си тръгнем мирно и тихо и, ох, не знам, ще измислим нещо друго. Това е заповед, както вече казах. Разбрахте ли ме? Това е заповед.
	— Ако той не отговори на въпросите ми, ще си тръгна мирно и тихо. Добре.
	— Толкова, щом се разбрахме.
	Керът потропа на вратата на Гилдията, вдигна ръце, улови яйчения пай, щом той се появи от цепнатината и го натъпка обратно вътре. После ритна вратата, така че тя потъна няколко инча навътре.
	Някой зад нея каза:
	— Оу!
	Вратата се отвори още малко, за да открие малък клоун, покрит с разтвор от вар и яйчен крем.
	— Нямаше нужда да правите това.
	— Аз просто исках да вляза в духа на нещата — каза Керът. — Аз съм Ефрейтор Керът и това е гражданската милиция, а всички ние обичаме да се посмеем на хубавата шега.
	— ’звинете ме…
	— С изключение на Волнонаемен Полицай Къди. А Волнонаемен Полицай Детритус, и той обича да се посмее на хубавата шега, макар и няколко минути след всички останали. А сме тук, за да се срещнем с доктор Уайтфейс.
	Косата на клоуна щръкна. От бутониерата му бликна струйка вода.
	— Имате ли… имате ли уговорка?
	— Не знам — каза Керът. — Имаме ли уговорка?
	— Аз имам желязна топка с шипове — осмели се да отговори само Ноби.
	— Това е утринна звезда, Ноби.
	— Така ли?
	— Да. Уговорката е ангажимент да се срещнеш с някого, докато утринната звезда е голяма буца желязо, използвана за разбиване на черепи със злоба. Важно е да не се объркват двете, нали така, господин…? — Той повдигна вежди.
	— Боффо, сър. Но…
	— Така че, дали не би могъл да изтичаш и да кажеш на господин Уайтфейс, че сме тук с желязна топка с ши… Какво говоря аз? Искам да кажа, без уговорка, за да се срещнем с него? Моля? Благодаря ти.
	Клоунът офейка.
	— Така — каза Керът. — Това добре ли беше, сержант?
	— Той може дори да стане сатиричен — умърлуши се Колън.
	Зачакаха. След известно време Волнонаемен Полицай Къди измъкна отвертка от джоба си и разгледа машинката за хвърляне на яйчен пай, закачена над вратата. Останалите пристъпяха от крак на крак, с изключение на Ноби, който непрекъснато пускаше неща върху своите.
	Боффо се появи отново, съпровождан от двете страни от двама шута, които изглеждаха така, сякаш изобщо нямат чувство за хумор.
	— Доктор Уайтфейс твърди, че такова нещо като градска милиция няма — осмели се да каже той. — Но. Хм. Доктор Уайтфейс казва, че ако наистина е важно, ще види някои от вас. Но не троловете, нито джуджето. Чухме, че имало шайки тролове и джуджета, които тероризирали града.
	— Тъй говорят — кимна Детритус.
	— Случайно дали не знаете какво каз… — започна Къди, но Ноби го сръга да мълчи.
	— Ти и аз, сержант? — предложи Керът. — И ти, Волнонаемен Полицай Ангуа.
	— О, боже — каза Сержант Колън.
	Но те последваха Керът в мрачните сгради и по тъмните коридори към кабинета на доктор Уайтфейс. Шефът на всички клоуни, глупаци и шутове стоеше насред стаята, докато някакъв шут се опитваше да пришие няколко допълнителни пайети върху палтото му.
	— Е?
	— ’бър вечер, докторе — каза Керът.
	— Бих искал да изясня, че Лорд Ветинари незабавно ще бъде информиран за това.
	— О, да. Аз ще му кажа — обеща Керът.
	— Не мога да си представя защо безпокоите мен, когато по улиците има размирици.
	— Ах, ами… с това ще се справим по-късно. Но Капитан Ваймс винаги ми казваше, сър, че има големи престъпления и малки престъпления. Понякога малките престъпления изглеждат големи, а големите престъпления почти не можеш да ги видиш, но жизненоважното нещо е да решиш кое какво е.
	Те се втренчиха един в друг.
	— Е? — попита клоунът.
	— Бих искал вие да ми разкажете за събитията в Сградата на тази Гилдия през по-предишната нощ.
	Доктор Уайтфейс го загледа. После попита:
	— А ако не ви кажа?
	— Тогава, опасявам се, че ще трябва, с изключително нежелание, да бъда принуден да изпълня заповедта, която ми беше дадена точно преди да вляза тук. — Той хвърли бегъл поглед към Колън. — Точно така, нали, сержант?
	— Какво? Ъ? Ами, да…
	— Много бих предпочел да не правя това, но нямам избор.
	Доктор Уайтфейс изгледа кръвнишки и двамата.
	— Но това е собственост на Гилдията! Вие нямате право да… да…
	— За това аз не знам, аз съм само ефрейтор. Но никога досега не съм отказвал да се подчиня на ясна заповед и съжалявам, но ще изпълня тази напълно и безпрекословно.
	— Така, вижте, сега…
	Керът се приближи още малко.
	— Ако ще ви е някаква утеха, най-вероятно ще се срамувам от това.
	Клоунът се вгледа в честните му очи и видя, както правеха всички, само чистата истина.
	— Чуйте! Само ако извикам — доктор Уайтфейс почервеня под грима, — мога да събера една дузина хора тук.
	— Повярвайте ми — каза Керът, — това само може да ми помогне да се подчиня.
	Доктор Уайтфейс се гордееше със способността си да съди човешките характери. В решителното изражение на Керът нямаше нищо друго, освен абсолютна, добросъвестна честност. Той завъртя безцелно една перодръжка в ръцете си, после с внезапно движение я захвърли.
	— Дявол да го вземе! — изкрещя той. — Как открихте, а? Кой ви каза?
	— Наистина не бих могъл да споделя с вас. Но така или иначе, нещата се връзват. За всяка от Гилдиите има само по един вход, но Сградите на Гилдиите са опрени една в друга. Някой просто е трябвало да мине през стената.
	— Уверявам ви, че ние не знаехме за това.
	Сержант Колън беше онемял от възхищение. Беше виждал хора да блъфират при лошо раздаване, но никога не беше виждал някой, който да блъфира без карти.
	— Ние си помислихме, че това е само някаква шега — оправда се клоунът. — Помислихме си, че младият Бино го е направил просто с хумористична цел, а после той облещи очи и ние не…
	— Най-добре ми покажете дупката — прекъсна го Керът.


	Останалите от Нощната Стража стояха във варианти на „свободно“ във вътрешния двор.
	— Ефрейтор Нобс?
	— Да, Волнонаемен Полицай Къди?
	— Какво казват всички за джуджетата?
	— О, хайде, занасяш ме, нали? Всеки, който знае нещо за джуджетата, знае и това.
	Къди се прокашля.
	— Джуджетата не го знаят.
	— Какво искаш да кажеш с това „джуджетата не го знаят“?
	— На нас никой не ни е казвал това, което всички го знаят за джуджетата.
	— Ами… предполагам, мислили са си, че вие го знаете — каза Ноби немощно.
	— Не и аз.
	— О, добре.
	Ноби хвърли поглед към троловете, после се наведе към Къди и прошепна в приблизителното място на ухото му.
	Къди кимна.
	— О, това ли е всичко?
	— Да. Ъ-ъ… вярно ли е?
	— Какво? О, да. Разбира се. За едно джудже е естествено. Някои имат повече от другите, разбира се.
	— Навсякъде е така.
	— Аз самият, например, съм спестил повече от седемдесет и осем долара.
	— Не! Искам да кажа… не силно надарен с пари. Искам да кажа…
	Ноби отново зашепна. Изражението на Къди не се промени. Ноби изви вежди.
	— Вярно е, така ли?
	— Откъде да знам? Аз не знам колко пари по принцип имат хората.
	Ноби се отказа.
	— Има едно нещо, което поне е вярно. Вие джуджетата наистина обичате златото, нали?
	— Естествено, че не. Не ставай глупав.
	— Ами…
	— Ние казваме това, просто за да го вкараме в леглото.

>
	Беше в една спалня на клоун. Понякога Колън се беше чудил какво ли правят клоуните насаме, и ето, всичко беше тук — свръхголемият калъп за обувки, много широката преса за панталони, огледалото с всички свещи наоколо, няколко парчета грим с индустриални размери… и едно легло, което изглеждаше не по-сложно, отколкото одеяло на пода, защото точно това беше. На клоуните и глупаците не се препоръчваше да водят мек и лек живот. Хуморът беше сериозен бизнес.
	Имаше и една дупка в стената, голяма точно колкото да пропусне човек. До нея беше натрупана малка купчинка натрошени тухли.
	От другата страна беше тъмнина.
	От другата страна, хора убиваха други хора за пари.
	Керът промуши глава и рамене през дупката, но Колън се опита да го дръпне назад.
	— Почакай, момче, не знаеш какви ужасии лежат отвъд тези стени…
	— Само поглеждам, за да открия.
	— Може да е зала за мъчения или подземие, или пък грозна яма, или всичко!
	— Само спалня на ученик е, сержант.
	— Виждаш ли?
	Керът прекрачи. Чуваха го как се движи насам-натам в мрака. Беше мракът на Убийците, някак си по-богат и по-малко мрачен от мрака на клоуните.
	Той отново подаде глава.
	— От известно време никой не е бил там вътре, обаче. По целия под има прах, но по него има следи от стъпки. И вратата е заключена и залостена. От тази страна.
	Останалата част от тялото му също се върна.
	— Просто искам да се уверя, че напълно разбирам това — каза той на доктор Уайтфейс. — Бино е направил дупка към Гилдията на Убийците, нали? И после е отишъл и е вдигнал оня дракон във въздуха? И после се е върнал през тази дупка? Е, как тогава е бил убит?
	— От Убийците, сигурно. Биха били в правото си. Нарушаване територията на Гилдията е много сериозно простъпка, в края на краищата.
	— Някой виждал ли е Бино след експлозията?
	— О, да. Боффо е бил дежурен на входната врата и ясно си го спомня, че е излязъл.
	— Знае, че е бил той?
	Доктор Уайтфейс погледна неразбиращо.
	— Естествено.
	— Как?
	— Как? Познал го е, разбира се. Така познаваш кой човек кой е. Поглеждаш го и казваш… това е той. Нарича се раз-поз-на-ва-не — подчерта клоунът. — Бил е Бино. Боффо каза, че изглеждал много притеснен.
	— А. Чудесно. Нямам повече въпроси, докторе. Бино имал ли е някакви приятели сред Убийците?
	— Ами… възможно е, възможно е. Ние не сме против посетителите.
	Керът се вгледа в лицето на клоуна. После се усмихна.
	— Разбира се. Добре, това изяснява всичко, струва ми се.
	— Ако само се беше придържал към нещо, знаете, истинско.
	— Като кофа с вар над вратата, или пък яйчен пай? — осведоми се Сержант Колън.
	— Точно така!
	— Е, най-добре да тръгваме — каза Керът. — Предполагам, че няма да искате да подадете оплакване срещу Убийците?
	Доктор Уайтфейс се опита да изглежда уплашен, но това не се получи много добре под една уста, изрисувана в широка усмивка.
	— Какво? Не! Искам да кажа — ако Убиец беше навлязъл в нашата Гилдия, искам да кажа, не по почтена работа, и беше откраднал нещо, ами, ние определено бихме счели, че сме в правото си да, така де, да…
	— Да изсипете желе в ризата му? — предположи Ангуа.
	— Да го ударите по главата с плондер на пръчка? — попита Колън.
	— Възможно.
	— Всяка Гилдия сама за себе си, разбира се — съгласи се Керът. — Предлагам да тръгваме, сержант. Нямаме какво повече да правим тук. Извинявайте, че ви обезпокоихме, доктор Уайтфейс. Виждам, че това трябва доста да ви е напрегнало.
	Клоунът се срути от облекчение.
	— Няма защо. Няма защо. Щастлив съм да помогна. Знам, че и вие трябва да си вършите работата.
	Той ги изпрати надолу по стълбите и към двора, като бръщолевеше празни приказки. Останалите от Стражата издрънчаха в поза „мирно“.
	— Всъщност… — каза Керът, тъкмо когато го изпровождаха през входната врата, — има едно нещо, което бихте могли да направите.
	— Разбира се, разбира се.
	— Хм, знам, че е малко нахално, но винаги много съм се интересувал от обичаите на Гилдиите… така че… как мислите, дали някой не би ми показал вашия музей?
	— Моля? Какъв музей?
	— Музеят на клоуните?
	— О, искате да кажете Залата на Лицата. Това не е музей. Разбира се. Нищо тайно няма в него. Боффо, отбележи си. Ще се радваме да ви разведем по всяко време, ефрейтор.
	— Много ви благодаря, доктор Уайтфейс.
	— По всяко време.
	— Тъкмо ми свършва дежурството. Веднага би било хубаво. Тъй и тъй съм тук.
	— Не може да ти свърши дежурството, когато… оу! — каза Колън.
	— Извинявай, сержант?
	— Ти ме ритна!
	— По грешка ти стъпих на сандала, сержант. Съжалявам.
	Колън се опита да съзре послание в лицето на Керът. Той беше свикнал на обикновения Керът. Сложният Керът беше обезкуражаваш като да те разкъса освирепяла патица.
	— Ние ще, ъ-ъ, ние ще си ходим тогава, а?
	— Няма смисъл да стоите тук, щом всичко е установено на място — каза Керът, като гримасничеше яростно. — Може да отнеме цялата нощ, наистина.
	Той погледна към покрива.
	— О, добре, сега, когато всичко е установено на място, ние ще си тръгваме, добре — каза Колън. — Така ли е, Ноби?
	— О, да, става да си тръгваме, защото всичко е установено на място — потвърди Ноби. — Чуваш ли Къди?
	— Какво, че всичко е установено на място? О, да. Най-добре да си тръгваме. Става ли, Детритус?
	Детритус зяпаше мрачно в нищото, а краката му бяха отпуснати на земята. Това беше нормална стойка за трол, докато чака следващата мисъл да дойде.
	Сричките на името му ритнаха един неврон да се задейства на пресекулки.
	— Какво?
	— Всичко е установено на място.
	— Какво всичко?
	— Знаеш… смъртта на Господин Хемърхок и всичко.
	— Така ли?
	— Да!
	— О!
	Детритус обмисли това известно време, кимна и се отпусна отново в каквото и да беше мисловното състояние, което по принцип заемаше.
	Още един неврон го щипна.
	— Добре.
	Къди го погледна за миг.
	— Това е то — каза той тъжно. — Това е всичко, което постигаме.
	— Много скоро ще се върна — обеща Керът. — Ще тръгваме ли… Клоуне, нали така беше? Доктор Уайтфейс?
	— Предполагам, че няма нищо лошо. Много добре. Боффо, покажи на Ефрейтор Керът всичко, което поиска да види.
	— Добре, сър.
	— Трябва да с весела работа да си клоун — предположи Керът.
	— Трябва ли?
	— Толкова много шегички и майтапи.
	Боффо изгледа Керът накриво.
	— Ами… Има си своите моменти…
	— Сигурен съм. Сигурен съм.


	— Често ли си дежурен на входната врата, Боффо? — любезно попита Керът, докато крачеха през Гилдията на Глупаците.
	— Ха! Почти през цялото време.
	— Тогава, онзи неговият приятел, сещаш се, Убиецът… кога го посети?
	— О, ти значи знаеш за него.
	— О, да.
	— Преди около десет дни. Оттук, покрай редицата от пайове.
	— Беше забравил името на Бино, но знаеше стаята. Не знаеше номера, но отиде право до нея — продължи Керът.
	— Точно така. Предполагам, че доктор Уайтфейс ви е казал.
	— Говорих с доктор Уайтфейс, да — каза Керът неопределено.
	Ангуа усещаше, че започва да разбира начина, по който Керът задава въпроси. Той ги задаваше, като не ги задава. Той просто казваше на хората това, което си мисли или подозира, а те се озоваваха в ролята да запълват подробностите в усилие да не изостават. И той никога, всъщност, не изричаше лъжи.
	Боффо отвори една врата и се засуети наоколо, докато запали свещ.
	— Ето ни значи. Аз отговарям за това, когато не съм на скапаната врата.
	— О, божичко — промърмори Ангуа. — Ужасно е.
	— Много е интересно — каза Керът.
	— Историческо е — каза Боффо, клоунът.
	— Всичките тези малки главички…
	Те се простираха надалеч на светлината на свещта, лавица върху лавица, миниатюрни малки клоунови личица — сякаш племе ловци на глави внезапно беше развило изтънчено чувство за хумор и желание да направи света едно по-добро място.
	— Яйца — каза Керът. — Обикновени кокоши яйца. Това, което правиш, е, взимаш едно кокоше яйце, пробиваш дупки в двата му края и издухваш яйцето през тях, а после някой клоун изрисува грима си върху яйцето и това е официалният му грим и никой друг клоун няма право да го използва. Това е много важно. Някои лица са били в същото семейство с поколения, нали разбираш. Много ценно нещо е това, лицето на клоуна. Не е ли така, Боффо?
	Клоунът го зяпаше.
	— Откъде знаеш всичко това?
	— Прочетох го в една книга.
	Ангуа вдигна едно старинно яйце. Към него имаше прикрепен етикет, а на етикета имаше една дузина имена, всичките задраскани, с изключение на последното. Мастилото на по-раншните имена беше избледняло почти напълно. Тя го постави обратно на мястото му и несъзнателно избърса ръка в куртката си.
	— Какво става, ако някой клоун иска да използва лицето на друг клоун? — попита тя.
	— О, сравняваме всички нови яйца с яйцата по лавиците — обясни Боффо. — Не е разрешено.
	Те вървяха между редиците лица. Ангуа си представи, че чува шляпането на един милион изпълнени с яйчен крем панталони и ехото от хиляда кряскащи носове и милион ухилени лица, които не се усмихват. На около половината път разстояние имаше някаква ниша, съдържаща маса и стол, полица, отрупана със стари регистри, и тезгях, покрит със засъхнали гърнета с боя, парчета боядисани конски косми, пайети и други боклуци от специализираното изкуство на рисувача на яйца. Керът вдигна кичур боядисани конски косми и замислено го завъртя между пръстите си.
	— Но ако предположим, че клоун, искам да кажа, клоун със свое собствено лице… ако предположим, че е използвал лицето на друг клоун?
	— Моля?
	— Да предположим, че си използвал грима на някой друг клоун? — подсказа Ангуа.
	— О, това става непрекъснато. Хората винаги си заемат мацване един на друг…
	— Мацване? — каза Ангуа.
	— Грим — преведе Керът. — Не, това, което Волнонаемният Полицай, струва ми се, те пита, Боффо, е: би ли могъл някой клоун да се изрисува така, че да прилича на друг клоун?
	Боффо сбърчи чело, сякаш много упорито се опитва да разбере невъзможен въпрос.
	— Моля?
	— Къде е яйцето на Бино, Боффо?
	— Това тук на масата. Можете да погледнете, ако искате.
	Подаде яйце. То имаше кръгъл червен нос и червена перука. Ангуа видя как Керът го вдига на светлината и вади два червени кичура от джоба си.
	— Но — каза тя, като се опита още веднъж да накара Боффо да разбере, — не би ли могъл да се събудиш някоя сутрин и да си сложиш такъв грим, че да приличаш на някой друг клоун?
	Той я погледна. Трудно беше да се отгатне изражението му под постоянно отчаяно намръщената му уста, но доколкото тя можеше да каже, все едно му беше предложила да осъществи специфичен сексуален акт с малко пиленце.
	— Как бих могъл да направя това? Тогава няма да съм аз.
	— Някой друг, обаче, би могъл да го направи?
	От бутониерата на Боффо бликна струйка вода.
	— Госпожице, не съм длъжен да слушам такива мръсни приказки.
	— Казваш значи — рече Керът, — че никой клоун никога не би гримирал лицето си по модела на друг, хм, клоун?
	— Пак продължавате!
	— Да, но може би понякога случайно някой млад клоун би могъл…
	— Виж, ние сме почтени хора, ясно?
	— Извинявай. Мисля, че разбирам. Така… когато открихме горкия господин Бино, той беше без клоунската си перука, но нещо такова лесно би могло да падне в реката. Но носът му, така… казал си на Сержант Колън, че някой му е взел носа. Истинският му нос. Ти би ли могъл — попита Керът, с любезния тон на човек, който говори на идиот, — да посочиш истинския си нос, Боффо?
	Боффо потупа големия червен нос на лицето си.
	— Но това е… — започна Ангуа.
	— … твоят истински нос — довърши Керът. — Благодаря ти.
	Клоунът се поотпусна малко.
	— Мисля, че най-добре да си вървите — каза той. — Не ми харесват тези неща. Разстройват ме.
	— Извинявай — повтори Керът. — Само дето… струва ми се, че имам идея. Чудех се по-рано за това… а сега съм почти сигурен. Мисля, че знам за човека, който го е направил. Но трябваше да видя яйцата, за да съм сигурен.
	— Казваш, че друг клоун го е убил? — войнствено се наежи Боффо. — ’щото ако го казваш, отивам право при…
	— Не точно. Но мога да ти покажа лицето на убиеца.
	Той се пресегна и взе нещо от боклуците на масата. После се обърна към Боффо и отвори ръка. Беше с гръб към Ангуа, така че тя не можеше да види съвсем ясно какво държи. Но Боффо нададе сподавен вик и побягна по улицата от лица, като големите му обувки шляпаха яко по каменните плочи.
	— Благодаря ти — каза Керът към отдалечаващия му се гръб. — Много ни помогна. — Той отново сви ръка. — Хайде. Най-добре да вървим. Не мисля, че ще сме много обичани след минута-две тук.
	— Какво му показа? — попита Ангуа, докато те се придвижваха с достойнство и все пак бързо към входната врата. — Беше нещо, което дойде да откриеш тук, нали? Всичките тези приказки, че си искал да видиш музея…
	— Аз наистина исках да го видя. Добрият полицай трябва винаги да е отворен за нови изживявания — отговори Керът.
	Успяха да стигнат до вратата. Отмъстителни пайове не излетяха от тъмнината.
	Ангуа се облегна на стената отвън. Тук въздухът миришеше по-сладко, което беше необичайно да се каже за Анкх-Морпоркския въздух. Но отвън хората поне можеха да се смеят, без да им се плаща за това.
	— Не ми показа какво го изплаши.
	— Показах му убиец — каза Керът. — Съжалявам. Не мислех, че ще реагира така. Предполагам, че точно сега всички са малко превъзбудени. И е като с джуджетата и сечивата им. Всеки мисли по свой си начин.
	— Ти си намерил лицето на убиеца там вътре?
	— Да.
	Керът отвори ръка. Държеше празно яйце.
	— Изглежда така.
	— Не е имал лице?
	— Не, ти мислиш като клоун. Аз съм много простоват, но мисля, че е станало следното. Някой при Убийците е искал начин да влиза и да излиза, без да го виждат. Дал си е сметка, че между двете Гилдии има само една тънка стена. Имал е стая. Единственото, което е трябвало да направи, е било да открие кой живее от другата страна. По-късно той е убил Бино и е взел перуката и носа му. Истинският му нос. Така мислят клоуните. Гримът не е бил труден. Можеш да го вземеш отвсякъде. Влязъл е в Гилдията, гримиран да прилича на Бино. Минал е през стената. После е слязъл на двора пред музея, само че този път е бил облечен като Убиец. Взел е… исчезналото и се е върнал тук. Отново е минал през стената, преоблечен като Бино, и си е отишъл. И тогава някой е убил него.
	— Боффо каза, че Бино изглеждал притеснен.
	— И аз си помислих: това е странно, защото трябва да погледнеш клоуна съвсем отблизо, за да разбереш какво е истинското му изражение. Но би могъл да забележиш, ако гримът не е поставен много добре. Като, например, ако е бил поставен от някой, който не е свикнал много на това. Но важното е, че ако някой друг клоун види лицето на Бино да излиза през вратата, значи е видял самия човек да излиза. Те не могат да си представят някой друг да носи това лице. Те не мислят така. Клоунът и неговият грим са едно и също нещо. Без грима си клоунът не съществува. Един клоун не би носил лицето на друг клоун, както едно джудже не би използвало сечивата на друго джудже.
	— Звучи ми опасно, обаче.
	— Било е. Много опасно.
	— Керът? Какво ще правиш сега?
	— Мисля, че май е добра идея да открием чия е била стаята от другата страна на дупката, нали? Мисля, че може да принадлежи на малкото приятелче на Бино.
	— В Гилдията на Убийците? Само ние двамата?
	— Хм. Имаш право.
	Керът изглеждаше толкова съкрушен, че Ангуа се предаде.
	— Колко е часът? — попита тя.
	Много внимателно Керът извади приготвения за подарък на Капитан Ваймс часовник от платнения му калъф.
	— Часът е…
	— … дрън, а дрън, а дран, бим… бам… бим…
	Те изчакаха търпеливо, докато свърши.
	— Седем без петнайсет — каза Керът. — Абсолютно точен при това. Сверих го с големия слънчев часовник в Университета.
	Ангуа погледна към небето.
	— Добре. Аз мога да разбера, струва ми се. Остави на мен.
	— Как?
	— Ъ-ъ… аз… ами, мога да си сваля униформата, нали така, и, ох, да си проправя път вътре като сестра на някоя кухненска прислужница или нещо подобно…
	Керът погледна със съмнение.
	— Мислиш ли, че това ще свърши работа?
	— Ти можеш ли да измислиш нещо по-добро?
	— Точно сега не.
	— Добре тогава. Аз ще… ъ-ъ… виж… ти се върни при останалите момчета и… аз ще намеря някъде да се преоблека в нещо по-подходящо.
	Тя нямаше нужда да се озърта, за да познае откъде дойде кикотенето. Гаспод имаше способността да се появява тихичко като малко облаче метан в препълнена стая, и то с обезпокоителното свойство на последния да запълва цялото налично пространство.
	— Откъде можеш да намериш дрехи за преобличане тук наоколо? — попита Керът.
	— Добрият Страж е готов винаги да импровизира — отвърна Ангуа.
	— Това малко куче е ужасно хриптящо — каза Керът. — Защо винаги ни следва?
	— Наистина не бих могла да знам.
	— Той има подарък за теб.
	Ангуа рискува да погледне. Гаспод държеше, но едва-едва, един много голям кокал в устата си. Беше по-широк, отколкото самият той беше дълъг и вероятно бе принадлежал на нещо, умряло и вкаменило се в катранена яма. Беше зелен и на места с козина.
	— Колко хубаво — изрече тя студено. — Ти продължавай. Нека видя какво мога да направя…
	— Ако си сигурна… — започна Керът колебливо.
	— Да.
	Когато той изчезна, Ангуа се упъти към най-близката уличка. До изгрева на луната оставаха само няколко минути.


	Сержант Колън отдаде чест, когато Керът се върна, смръщен от някаква мисъл.
	— Можем ли да си тръгваме вече, сър?
	— Какво? Защо?
	— Сега, когато всичко е изяснено?
	— Аз просто казах това, за да приспя подозрението — обясни Керът.
	— А! Много умно — бързо каза сержантът. — И аз така си помислих. Той казва това, за да приспи подозрението, помислих си аз.
	— Там някъде още има убиец. Или нещо по-лошо.
	Керът пробяга с поглед по зле подбраното войнство.
	— Но точно сега си мисля, че ще се наложи да изясним тази работа с Дневната Стража.
	— Ъ-ъ… Хората казват, че на практика там навън има въстание — вметна Колън.
	— Ето защо трябва да го изясним.
	Колън прехапа устна. Той не беше, сам по себе си, страхливец. Миналата година градът беше нападнат от дракон и Колън всъщност беше стоял на един покрив и беше пускал стрели към него, докато той връхлиташе надолу срещу него с отворена уста, макар че, ако трябва да си говорим честно, после му се наложи да си сменя бельото. Но тогава беше просто. Един страшно огромен огнедишащ дракон беше много прям. Така си беше: изправен точно пред теб и тъкмо се кани да те изпече жив. Това беше единственото, за което трябваше да се притесняваш. Честно казано, това беше доста множко, за което да се притесняваш, но и… просто. Никаква загадка.
	— Ще трябва да го изясним значи?
	— Да.
	— О! Добре. Обичам да изяснявам нещата.


	Мръсния Стар Рон беше член на Гилдията на Просяците с добро име. Той беше Мърморко, и то добър. Имаше навика да се примъква зад хората, като мърмореше на своя собствен език, докато не му платяха, та да престане. Хората мислеха, че той е луд, но, формално погледнато, случаят не беше такъв. Досегът му с реалността беше на космическо равнище и срещаше известни проблеми да се концентрира върху по-малки неща — като другите хора, стени и сапун (макар че за съвсем малките неща, като монетите например, зрението му беше превъзходно).
	Следователно, той не беше изненадан, когато една красива млада жена прелетя край него и си свали всичките дрехи. Такива неща се случваха непрекъснато, макар и до този момент само от вътрешната страна на главата му.
	После той видя какво се случи по-нататък.
	Той видя как гладката златна фигура изчезна.
	— Казах им! Казах им! Казах им! Ще им дам аз грънци от сбирката на вехтошаря, това ще направя. Майната им. Хилядолетна ръка и скарида! Казах им!
	Гаспод размаха нещо, което от техническа гледна точка беше опашка, когато Ангуа се появи отново.
	— Облеци се в несто по-потходяшто — каза той, гласът му леко приглушен от кокала. — Хубаво. Донесох ти това малко подаръце…
	Той го пусна на паветата. Във вълчите очи на Ангуа не изглеждаше по-добре.
	— За какво?
	— Пълен е с хранително костномозъчно желе, този кокал — каза той обвинително.
	— Забрави. Така, как обикновено влизаш в Гилдията на Убийците?
	— А след това дали не бихме могли един вид да повисим с изплезен език на бунището на Фидрова Улица? — предложи Гаспод, а остатъците от опашката му все още тупаха по земята. — Там наоколо има такива плъхове, че козината ще ти настръхне… Не, добре, забрави — бързо довърши той, щом в погледа на Ангуа за момент проблесна огън.
	Той въздъхна.
	— До кухните има водосточна тръба.
	— Достатъчно голяма за човек?
	— Дори не и за джудже. Но не си струва. Тази вечер има спагети. В спагетите няма много кокали…
	— Хайде.
	Той закуцука нататък.
	— Това беше хубав кокал. Току-що беше почнал да зеленясва. Ха! Обзалагам се, че няма да можеш да откажеш кутия шоколадови бонбони от господин Грамадата, обаче.
	Той се сви от страх, щом тя се нахвърли върху него.
	— За какво говориш?
	— Нищо! Нищо!
	Помъкна се след нея, като хленчеше.
	Ангуа също не беше щастлива. Винаги беше проблем да й растат козина и кучешки зъби при всяко пълнолуние. Точно когато си мислеше по-рано, че е имала късмет, все откриваше, че не са много мъжете, които изпитват щастие от общуване, в което на партньорката им й расте козина и тя вие. Беше се заклела: повече никакви такива любовни заплитания.
	Колкото до Гаспод, той се беше предал на живот без любов или поне не повече от практическата привързаност, изживяна досега, която се състоеше от много изненадана чихуахуа и една краткотрайна връзка с крака на някакъв пощальон.


	Барутът №1 се плъзна надолу по сгънатата хартия в металната цев. По дяволите Ваймс! Кой би си помислил, че той ще се отправи към сградата на операта? Изгуби чифт цеви там горе. Но бяха му останали още три, опаковани добре в кухия приклад. Торбичка от барут №1 и елементарни познания за леенето на олово беше всичко, от което се нуждае човек, за да управлява един град…
	Исчезналото лежеше на масата. Металът имаше синкав блясък. Или може би не толкова блясък, колкото лъскавина. И, разбира се, това беше само от маслото. Трябваше да повярва човек, че е само маслото. Явно беше нещо метално. Изобщо не можеше да е живо.
	И все пак…
	И все пак…
	— Казват, че било само едно просякинче от Гилдията.
	Е? Какво от това? Беше удобна мишена. Не е моя вината. Твоя беше вината. Аз съм просто едно Исчезнало. Исчезналите не убиват хора. Хората убиват хора.
	— Ти уби Хемърхок! Момчето каза, че ти само си гръмнало! А той те е поправял!
	Ти благодарност ли очакваш? Той можеше да направи друго като мен.
	— Това беше ли причина да го убиваш?
	Определено. Ти нищо не разбираш.
	Гласът в главата му ли беше или в исчезналото? Не можеше да е сигурен. Едуард спомена, че има глас… и казваше, че може да ти даде всичко, което поискаш…


	Влизането в Гилдията беше лесно за Ангуа, дори и през ядосаните тълпи. Някои от Убийците, онези, от знатните домове, които имаха големи отпуснати кучета из къщите си по същия начин, по който по-нисшите хорица си имат черги, бяха довели някои със себе си. Освен това Ангуа беше с чисто родословие. Докато препускаше из сградите, тя привличаше възхитени погледи.
	Да намери нужния й коридор също беше лесно. Запомни гледката от съседната Гилдия и броеше етажите. Във всеки случай, не трябваше много да се взира. Миризмата на фойерверки висеше във въздуха по целия коридор.
	В коридора имаше и тълпа Убийци. Вратата на стаята беше разбита. Щом Ангуа надникна иззад ъгъла, тя видя да се появява доктор Крусис, а лицето му кипеше от ярост.
	— Господин Дауни?
	Един белокос Убиец го погледна с внимание.
	— Сър?
	— Искам да бъде открит!
	— Да, докторе…
	— Всъщност, искам го погребан! С изключителна Нелюбезност! И определям възнаграждението на десет хиляди долара — аз лично ще го платя, ясно? И без данъци за Гилдията.
	Няколко Убийци небрежно се отстраниха от тълпата. Десет хиляди освободени от данъци долара бяха добри пари.
	Дауни изглежда се притесни.
	— Докторе, аз мисля…
	— Мислиш? Не ти се плаща да мислиш! Един бог знае къде е стигнал чак идиотът. Наредих да се претърси Гилдията! Защо никой не е разбил вратата?
	— Съжалявам, докторе, Едуард ни напусна преди седмици и аз не мислех…
	— Не си мислел? На теб за какво ти се плаща?
	— Него никога не съм го виждал в такова настроение — каза Гаспод.
	Зад главния Убиец се чу прокашляне. Доктор Уайтфейс се беше появил от стаята.
	— А, докторе — каза доктор Крусис. — Мисля, че може би е най-добре да идем и да обсъдим това по-нататък в кабинета ми, а?
	— Аз наистина най-ужасно съжалявам, господарю мой…
	— Забрави това. Малкият… дявол направи и двама ни на глупаци. О… нищо лично, разбира се. Господин Дауни, Глупаците и Убийците ще охраняват тази дупка, докато не доведем някакви зидари тук утре. Никой няма да минава през нея, ясно?
	— Да, докторе.
	— Много добре.
	— Това е господин Дауни — обясни Гаспод, когато доктор Крусис и главният клоун изчезнаха по коридора. — Номер две при Убийците. — Той се почеса по ухото. — Би премахнал стария Крусис като едното нищо, ако не противоречеше на правилата.
	Ангуа изтича напред. Дауни, който бършеше чело с черна кърпичка, погледна надолу.
	— Здрасти, ти си нова. — Погледна към Гаспод. — И помиярът се е върнал, виждам.
	— Бау, бау — каза Гаспод, а провисналата му опашка тупна по пода. — Между другото — добави той за улеснение на Ангуа, — често пъти е добър за по ментово бонбонче, ако го хванеш в добро настроение. Тази година е отровил петнайсет човека. С отровите е почти толкова добър, колкото и старият Крусис.
	— Трябва ли да знам това?
	Дауни я потупа по главата.
	— О, Убийците не трябва да убиват, освен ако не им се плаща. От тези дребни бакшиши идва цялата разлика.
	Сега Ангуа беше в положение да вижда вратата. На парче картон, забито в метална скоба, имаше написано име.
C>
	Едуард д’Ийт.
C$
	— Едуард д’Ийт — повтори тя.
	— Това е име, което ми звучи много познато — каза Гаспод. — Семейство, което живееше на Кингсуей. Бяха богати като Креозот.
	— Кой е Креозот?
	— Някакъв шибан чужденец, който е бил богат.
	— О!
	— Но прадядото страдаше от ужасна жажда, а дядото гонеше всичко, облечено в рокля, негова рокля, нали разбираш, а старият д’Ийт, ами, той беше трезвен и чист, но изгуби остатъка от семейните пари поради това, че имаше бяло петно в главата, когато трябваше да различи едно от единайсет.
	— Не разбирам как от това изобщо могат да се загубят пари.
	— Може, ако решиш, че ще играеш на „Сакатия господин Лук“ с големите момчета.
	Върколакът и кучето продължиха с лека стъпка по коридора.
	— Знаеш ли нещо за Господаря Едуард? — попита Ангуа.
	— Нищо. Къщата неотдавна беше продадена. Семейни дългове. Не съм го виждал.
	— Ти определено си много осведомен.
	— Въртя се наоколо. Никой не забелязва кучетата. — Гаспод сбърчи нос. Приличаше на попарен трюфел. — Срамота. Вони на исчезнало, нали.
	— Да. Има нещо странно в това.
	— Какво?
	— Нещо не е наред.
	Имаше и други миризми. Непрани чорапи, други кучета, грима на доктор Уайтфейс, вчерашната вечеря — ароматите изпълваха въздуха. Но огнената миризма на това, за което Ангуа сега машинално мислеше като за исчезнало, обвиваше всичко останало, парлива като киселина.
	— Какво не е наред?
	— Не знам… може би е миризмата на исчезналото…
	— Цък. Оттук започна. Държаха исчезналото тук с години.
	— Така. Добре. Ами, ние имаме име. То може да говори нещо на Керът…
	Ангуа изприпка надолу по стълбите.
	— ’звинявай… — каза Гаспод.
	— Да?
	— Как можеш да се превърнеш обратно на жена?
	— Просто излизам от лунната светлина и… се съсредоточавам. Така става.
	— Божичко! Това ли е всичко?
	— Ако от техническа гледна точка е пълнолуние, мога да се Променям дори и през деня, ако искам. Длъжна съм да се Променям, само когато съм на лунна светлина.
	— Шегуваш ли се? Ами вълчата отрова?
	— Вълча отрова? Това е растение. Вид самакитка, струва ми се. Та какво тя?
	— Не те ли убива?
	— Виж, няма защо да вярваш на всичко, което чуваш за върколаците. Ние сме хора като всички останали. През повечето време — добави тя.
	По това време вече бяха извън Гилдията и се бяха упътили към уличката, която всъщност и стигнаха, но на която й липсваха определени важни характеристики, от последно им идване. Най-забележимата липса беше униформата на Ангуа, но и световен недостиг на Мръсния Стар Рон.
	— По дяволите!
	Те погледнаха към празното парче кал.
	— Имаш ли други дрехи?
	— Да, но само у дома на Брястова Улица. Това ми е единствената униформа.
	— Трябва ли да си облечеш някакви дрехи, докато си човек?
	— Да.
	— Защо? Бих казал, че една гола жена би се чувствала добре във всякаква компания, без да искам да те засегна.
	— Предпочитам дрехи.
	Гаспод подуши в мръсотията.
	— Хайде, тогава — въздъхна той. — Най-добре да настигнем Мръсния Стар Рон, преди ризницата ти да се е превърнала в бутилка от Беърхагъровото, нали?
	Ангуа се огледа наоколо. Миризмата на Мръсния Стар Рон беше на практика материална.
	— Добре. Но нека побързаме.
	Вълча отрова ли? Нямаш нужда от тъпи стари билки, за да си затрудняваш живота, ако прекарваш по една седмица всеки месец с по два крака повече и с по четири допълнителни цицки.

>
	Около Двореца на Патриция имаше тълпи, както и пред Гилдията на Убийците. Много просяци бяха налице. Изглеждаха гадни. Да изглежда гаден така или иначе е основният капитал на всеки просяк. Тези обаче изглеждаха по-гадни от необходимото.
	Милицията надникна иззад един ъгъл.
	— Има стотици хора — каза Колън. — И много тролове пред сградата на Дневната Стража.
	— Къде тълпата е най-плътна? — попита Керът.
	— Там, където са троловете. — Колън се опомни. — Само се шегувам.
	— Много добре — каза Керът. — Последвайте ме всички.
	Бръщолевенето спря, щом милицията замарширува, затрополи, заприпка и защрака със стави към Сградата на Дневната Стража.
	Двойка много големи тролове препречи пътя. Тълпата загледа в мълчаливо очакване.
	Всеки момент, помисли си Колън, някой ще хвърли нещо. И тогава всички ще умрем.
	Той погледна нагоре. Бавно и конвулсивно над улуците започнаха да се появяват глави на водоливници. Никой не искаше да пропусне хубава битка.
	Керът кимна към двата трола.
	Целите са покрити в лишеи, забеляза Колън.
	— Това сте Блуджон и Боксит, нали? — попита Керът.
	Блуджон, превъзмогвайки себе си, кимна. Боксит беше по-груб, затова просто го изгледа кръвнишки.
	— Тъкмо вие ми трябвахте — продължи Керът.
	Колън сграбчи шлема си като мида, която се опитва да пропълзи в десет пъти по-малка черупка. Боксит беше лавина с крака.
	— Призовани сте на задължителна военна служба — каза Керът.
	Колън надникна изпод крайчеца на шлема си.
	— Докладвайте на Ефрейтор Нобс за оръжието си. Волнонаемен Полицай Детритус ще се погрижи за клетвата. — Той се изпъна. — Добре дошли в Гражданската Стража. Запомнете, всеки волнонаемен полицай носи маршалски жезъл в раницата си.
	Троловете не бяха помръднали.
	— Нема да съм в Стража — каза Боксит.
	— От офицерско тесто си, ако мога да преценя — похвали го Керът.
	— Ей, ти не можеш да ги сложиш в Стражата! — изкрещя едно джудже от тълпата.
	— Защо? Здравей, господин Силния-в-ръката — каза Керът. — Хубаво е да срещнеш обществени лидери тук. Защо те да не могат да бъдат в милицията?
	Всички тролове се заслушаха внимателно. Силният-в-ръката осъзна, че изведнъж е станал център на вниманието, и се поколеба.
	— Ами… имате само едно джудже, като начало… — започна той.
	— Аз съм джудже — каза Керът, — от формална гледна точка.
	Силният-в-ръката стана малко нервен. Цялата същност на страстно прегърнатата джуджечност на Керът беше малко трудна за възприемане от повечето политически настроени джуджета.
	— Малко си големичък — възрази той неубедително.
	— Голям? Какво общо има размерът с това да си джудже? — настоя Керът.
	— Хм… доста? — прошепна Къди.
	— Добър довод — каза Керът. — Това е добър довод. — Той огледа лицата. — Така. Нуждаем се от няколко честни, зачитащи закона джуджета… ти там…
	— Аз ли? — обади се едно непредпазливо джудже.
	— Обвиняван ли си за нещо досега?
	— Ами, не знам… твърде силно вярвах, че всяко неизхарчено пени е едно спечелено пени…
	— Хубаво. И ще взема… вас двамата… и теб. Още четири джуджета, нали? От това не можете да се оплачете, а?
	— Ас нема да съм в Стражата — отново каза Боксит, но неувереността промени гласа му.
	— Вие, тролове, не можете да си тръгнете сега — възрази Детритус. — Иначе, твърде много джуджета. Това са числа, ето какво.
	— Не отивам в никаква Стража! — сопна се джудже.
	— Не си достатъчно мъж, а? — заяде се Къди.
	— Какво? Не съм по-лош от който и да е скапан трол по всяко време!
	— Така, решено тогава. — Керът потри ръце. — Действащ Полицай Къди?
	— Сър?
	— Ей — сепна се Детритус, — как така той изведнъж стана пълен полицай?
	— Тъй като той отговаряше за набирането на джуджета — каза Керът. — А ти отговаряш за набирането на тролове, Действащ Полицай Детритус.
	— Пълен Действащ Полицай, който отговаря за набирането на тролове?
	— Разбира се. Така, би ли отстъпил от пътя, Волнонаемен Полицай Боксит…
	Зад Керът, Детритус си пое дълбоко и гордо дъх.
	— Нема да…
	— Волнонаемен Полицай Боксит! Ти ужасен голям трол! Да стоиш изправен! Да отдадеш незабавно чест! Да отстъпиш от пътя на Ефрейтор Керът! Вие, двата трола, елате тук! ’ноо… д’уее… трии… чет’риии! Вече сте в Стражата! Аааргх, не мога да повярвам какво види туй очите ми! Откъде си, Боксит?
	— Рязаната Планина, но…
	— Рязаната Планина! Рязаната Планина? Само… — Детритус погледна за един миг пръстите си, после ги заби зад гърба си. — Само дв-ее неща излизат от Рязаната Планина! Скали… и… и… — той диво замахна, — друг вид скали! Ти кой вид си, Боксит?
	— Какво, по дяволите, става тук?
	Вратата на Наблюдателницата се отвори. Капитан Куирк се появи със сабя в ръка.
	— Вие два ужасни трола! Незабавно вдигнете ръка, повтаряте тролска клетва…
	— А, капитане — забеляза го Керът. — Можем ли да поговорим?
	— Наистина загази, Ефрейтор Керът — изръмжа Куирк. — Ти за кого се мислиш?
	— Ще правя каквото казано…
	— Не ща да съм в…
	— ’Но!
	— Ще правя каквото казано…
	— Просто съм в разгара на събитията, капитане — весело обясни Керът.
	— Добре, аз пък съм старшият офицер тук, и ти можеш дяволски добре да…
	— Интересен довод — каза Керът. Той си извади черната книжка. — Освобождавам ви от отговорност.
	— … иначе ще ме ритат в гуухулуучната глава.
	— … иначе ще ме ритат в гуухулуучната глава.
	— Какво? Ти да не си луд?
	— Не, сър, но предпочитам да вярвам, че вие сте. Има си разпоредби, предвидени за такива случаи.
	— Къде са ти правомощията? — Куирк се опули срещу тълпата. — Ха! Предполагам, ще кажеш, че тази въоръжена тълпа ти е правомощие, а?
	Керът изглеждаше шокиран.
	— Не. Законите и Порядките на Анкх-Морпорк, сър. Всичко е тук вътре. Можете ли да ми кажете какви доказателства имате срещу затворника Коулфейс?
	— Онзи проклет трол? Той е трол!
	— Да?
	Куирк се огледа наоколо.
	— Виж, не съм длъжен да ти обяснявам пред всичките тези тук…
	— Всъщност, съгласно разпоредбите, сте. Ето защо се нарича доказателство. Означава „което може да се изтъкне пред хората“.
	— Слушай! — просъска Куирк, като се наведе към Керът. — Той е трол. Той все за нещо е виновен, по дяволите. Те всички са!
	Керът се усмихна широко.
	Колън вече познаваше тази усмивка. Лицето на Керът като че ставаше восъчно и заблестяваше, когато се усмихнеше така.
	— И значи сте го заключили?
	— Точно така!
	— О! Разбирам. Сега разбирам.
	Керът се обърна.
	— Не знам за какво се мислиш… — започна Куирк.
	Хората почти не видяха Керът да се движи. Стана само нещо неясно, чу се шум, сякаш пържола пльосна върху плоча, и капитанът се просна на паважа.
	Двама членове на Дневната Стража се появиха предпазливо на вратата.
	Всеки усети трополенето. Ноби въртеше утринната звезда непрекъснато на края на веригата й, само че понеже топката с шиповете беше много тежка топка с шипове и защото разликата между Ноби и едно джудже беше по-скоро видова, отколкото във височина, случаят представляваше по-скоро как двете тела кръжат едно около друго. Ако я пуснеше, шансът целта да бъде ударена от топка с шипове или от неексплодирал Ефрейтор Нобс беше еднакъв. Нито една от двете перспективи не беше приятна.
	— Остави я, Ноби — изсъска Колън. — Не мисля, че ще създават проблеми…
	— Не мога да я пусна, Фред!
	Керът си засмука кокалчетата.
	— Мислиш ли, че това съответства на правилото „минимална необходима сила“, сержант? — попита той. Изглеждаше истински притеснен.
	— Фред! Фред! Какво да правя?
	Ноби представляваше едно неясно ужасено петно. Когато разлюляваш топка с шипове на верига, единствената реалистична възможност е да не спираш да се движиш. Да стоиш на едно място е интересна, но краткотрайна демонстрация на спирала в действие.
	— Още ли диша? — попита Колън.
	— О, да. Аз си удържах ръката.
	— На мен ми звучи като достатъчен минимум, сър — лоялно каза Колън.
	— Фреееед!
	Керът разсеяно се пресегна и когато утринната звезда се завъртя покрай него, я улови за веригата. После я метна срещу стената, където тя се заби.
	— Вие, мъже, там вътре в Наблюдателницата — каза той, — излезте веднага.
	Появиха се петима мъже, заобикаляйки предпазливо проснатия по очи капитан.
	— Хубаво. Сега идете и доведете Коулфейс.
	— Ъ-ъ… той е в малко лошо настроение, Ефрейтор Керът.
	— Поради това, че е окован към пода — осмели се да добави друг страж.
	— Добре тогава. Решението е, че той незабавно ще бъде освободен от веригите.
	Мъжете нервно размърдаха крака, най-вероятно защото си спомниха една стара поговорка, която много добре пасваше за случая.*
	[* Тя гласи: „Този, който окове трол, особено ако се възползва от ситуацията да го ритне няколко пъти с ботуш, най-добре да не е същият, който ще го освободи отново.“]
	Керът кимна.
	— Няма да карам вас да го правите, но мога да ви предложа да си вземете малко отпуск.
	— Куирм е много хубав по това време на годината — напомни Сержант Колън услужливо. — Имат цветен часовник.
	— Ъ-ъ… след като го споменаваш… задава ми се малко отпуск по болест — каза един от тях.
	— Бих казал, че това е много вероятно, ако се мотаеш наоколо — увери го Керът.
	Те офейкаха толкова бързо, колкото изискваше благоприличието. Тълпата почти не им обърна внимание. Имаше още много какво да видят при Керът.
	— Така — каза Керът. — Детритус, ти вземи няколко човека и иди изведи затворника.
	— Не виждам защо… — започна едно джудже.
	— Ти да мълчиш, ужасно джудже — скастри го Детритус, опиянен от властта.
	Можеше да се чуе как се спуска гилотина. В тълпата, известен брой възлести ръце с различни размери се вкопчиха в множество скрити оръжия.
	Всички гледаха Керът.
	Това беше странното, спомняше си по-късно Колън. Всички гледаха Керът.


	Гаспод подуши един стълб на фенер.
	— Виждам, че Трикракия Шеп отново е болен. А старият Уили Кутрето пак се е върнал в града.
	За едно куче добре поставения кол за връзване или лампа представляват социален календар.
	— Къде сме? — попита Ангуа.
	Трудно беше да се следва дирята на Мръсния Стар Рон. Имаше толкова много други миризми.
	— Някъде в „Сенките“ — каза Гаспод. — Улицата на Любимата, така мирише. — Той подуши земята. — А, ето го отново, малкият…
	— … ’расти, Гаспод…
	Това беше дълбок, дрезгав глас, един вид шепот с пясък в него. Долетя откъм някаква пресечка.
	— … ’ое ти е приятелчето, Гаспод?
	Чу се кикот.
	— А — каза Гаспод. — Ъх. Здрасти, момчета.
	Две кучета се появиха откъм пряката. Бяха огромни. Породата им беше неопределима. Едното от тях беше смолисточерно и приличаше на питбул-териер, кръстосан с месомелачка. Другото… другото приличаше на куче, името на което почти със сигурност е „Буцата“. Горните и долните му зъби бяха пораснали толкова големи, че сякаш гледаше на света през решетки. Освен това беше кривокрако, макар че сигурно би била лоша, ако не и фатална стъпка за всеки, който би коментирал това.
	Опашката на Гаспод вибрираше нервно.
	— Това са приятелите ми Черния Роджър и…
	— Буцата? — предположи Ангуа.
	— Ти откъде знаеш?
	— Сполучлива догадка.
	Двете големи кучета вече им бяха от двете страни.
	— Тъй, тъй, тъй — каза Черният Роджър. — Кой е това, значи?
	— Ангуа — каза Гаспод. — Тя е…
	— … вълча порода — прекъсна го Ангуа.
	Двете кучета крачеха гладно покрай тях.
	— Големия Фидо знае ли зъ нея? — попита Черният Роджър.
	— Тъкмо се канех… — започна Гаспод.
	— Добре, тогава, струва ми се, че ще искате да дойдете с нас. Тази вечер е на Гилдията.
	— Сигурно, сигурно — каза Гаспод. — Няма проблем за това.
	Със сигурност ще мога да се справя с който и да е от тях, помисли си Ангуа. Но не и с двамата едновременно.
	Да си върколак означаваше да притежаваш ловкост и сила на челюстите, че да можеш незабавно да прехапеш вратните вени на човек. Това беше номер на баща й, който винаги дразнеше майка й, особено ако го направеше преди хранене. Но Ангуа никога не можеше да се насили да го направи. Предпочиташе вегетарианския вариант.
	— ’асти — изръмжа Буцата в ухото й.
	— Хич да не се притесняваш за нищо — простена Гаспод. — Аз и Големия Фидо… така сме.
	— Какво се опитваш да направиш? Да си прекръстиш лапите ли? Не знаех, че кучетата могат да правят така.
	— Не можем — каза Гаспод нещастно.
	Други кучета се прокраднаха в сенките, докато тези двамата хем ги водеха, хем ги теглеха по странични пътеки, които вече не бяха дори улички, а само дупки между стените. Те се отвориха най-накрая на гола територия, нищо повече от голям осветен кладенец между сградите наоколо. В единия ъгъл имаше съборен много голям варел, с продрано одеяло в него. Множество различни кучета чакаха наоколо пред него и изглеждаха нетърпеливи; някои от тях имаха само по едно око, някои от тях имаха само по едно ухо, всички те имаха белези и всички те имаха зъби.
	— Вие — каза Черният Роджър, — чакайте тук.
	— Ни съ опитвъйтъ дъ исбягъте — предупреди Буцата, — щоту дъ ти дъфчът чърватъ честу убиждъ.
	Ангуа наведе глава до Гаспод. Малкото куче трепереше.
	— В какво ме забърка? — изръмжа тя. — Това е Кучешката Гилдия, така ли? Глутница бездомници?
	— Шшшш! Не казвай това! Тези не са бездомници. О, боже! — Гаспод се огледа наоколо. — Не всяко куче може просто да е в Гилдията. О, божичко, не. Това са кучета, които са били… — той понижи глас, — … ъъъ… лоши кучета.
	— Лоши кучета?
	— Лоши кучета. Ти, лошо момче. Шляпни го. Ти, лошо куче — промърмори Гаспод като някаква ужасна молитва. — Всяко куче, което виждаш тук, така, всяко куче… бяга. Бяга от същинския си господар или господарка.
	— Това ли е всичко?
	— Всичко? Всичко? Е, добре. Разбира се. Ти не си точно куче. Не би могла да разбереш. Не би могла да знаеш какво е. Но Големият Фидо… той им каза. Отхвърлете душещите ви вериги, каза той. Ухапете ръката, която ви храни. Вдигнете се и вийте. Той им даде гордост — каза Гаспод, гласът му — смесица от страх и стъписване. — Той им каза. Всяко куче, което той открие с неосвободен дух — то е мъртво куче. Миналата седмица уби един доберман, само защото си е размахал опашката, когато минал човек.
	Ангуа погледна другите кучета. Всичките бяха размъкнати. Освен това, странно, не приличаха на кучета. Имаше един малък и доста изнежен бял пудел, който все още носеше прорасналите остатъци от пуделската си фризура, и едно кученце с дрипавите останки на карирано палтенце, което още висеше от рамото му. Но те не се биеха, нито се джафкаха. Имаха еднакъв сериозен вид, какъвто тя беше виждала и по-рано, макар и никога у кучета.
	Гаспод вече явно трепереше. Ангуа се присламчи към пудела. Той още имаше лъскав нашийник, видим под сплъстената козина.
	— Този Голям Фидо някакъв вид вълк ли е или какво?
	— По дух, всички кучета са вълци — каза пуделът, — но цинично и грубо отделени от истинската им съдба чрез манипулациите на така наречения хуманизъм.
	Звучеше като цитат.
	— Големия Фидо ли каза това? — пробва се Ангуа.
	Пуделът обърна глава. За пръв път тя видя очите му. Бяха червени и обезумели като ада. Всяко нещо с такива очи можеше да убие всяко нещо, което си пожелае, защото лудостта, истинската лудост, може да разбие дъска с юмрук.
	— Да — каза Големия Фидо.


	Някога беше нормално куче. Молеше се, изправен на задните си крака, търкаляше се, гонеше и носеше. Всяка нощ го извеждаха на разходка.
	Нямаше светкавица, когато Това се случи. Просто си лежеше в кошницата една нощ и си мислеше за името си, което беше Фидо, и за името на кошницата, което беше Фидо. И си мислеше за одеялото си с „Фидо“ на него, и за купичката си с „Фидо“ на нея, и най-вече разсъждаваше върху нашийника с „Фидо“ на него. Нещо някъде дълбоко в мозъка му каза „щрак“ и той си разкъса одеялото, ухапа собственика си и се шмугна през прозореца на кухнята. На улицата отвън един лабрадор, четири пъти по-голям от Фидо, се изкикоти на нашийника, а трийсет секунди по-късно избяга със скимтене.
	Това беше просто началото.
	Кучешката йерархия беше проста работа. Фидо поразпита наоколо, по принцип със задавен глас, защото челюстите му биваха заети с нечий крак, Докато не намери водача на най-голямата банда подивели кучета в града. Хората — т.е., кучетата, — още говореха за битката между Фидо и Лаещия Луд Артър, ротвайлер с едно око и много лош нрав. Но повечето животни не се бият до смърт, само до победа, а беше невъзможно Фидо да бъде победен. Той беше просто една малка, бързо убиваща светкавица с нашийник. Той увисваше по различни части от Лаещия Луд Артър, чак докато противникът не се отказа, и тогава за негово учудване, Фидо го уби. Имаше нещо необяснимо твърдо у това куче — можеше да го налагаш пет минути с торба пясък и каквото останеше от него, пак нямаше да се предаде, а най-добре беше да не му обръщаш гръб.
	Защото Големия Фидо имаше мечта.


	— Проблем ли има? — попита Керът.
	— Този трол обиди това джудже — натърти Силния-в-ръката.
	— Чух Действащ Полицай Детритус да дава заповед на Волнонаемен Полицай… Хролф Пижама. Какво от това?
	— Той е трол!
	— Е, и?
	— Той обиди джудже!
	— Всъщност, това е технически военен термин… — започна Сержант Колън.
	— Този проклет трол се случи просто да ми спаси живота днес! — изкрещя Къди.
	— Защо?
	— Какво защо? Какво защо? ’щото беше моят живот, ето защо! Аз случайно съм много привързан към него!
	— Нямах предвид…
	— Що просто не млъкнеш, Абба „Силния-в-ръката“! Какво изобщо знаеш ти за нещо, цивилен такъв! Що си толкова глупав! Аааргх! Твърде съм нисък за това лайно!
	Една сянка се изправи на вратата. Коулфейс по принцип беше в хоризонтална форма, тъмна маса от начупени линии и гладки повърхности. Очите му блестяха червени и подозрителни.
	— Сега ти го пускаш! — простена едно джудже.
	— Защото нямаме причина да го държим заключен — каза Керът. — Който и да е убил господин Хемърхок, е бил достатъчно малък, че да мине през врата за джуджета. Един трол с неговия ръст не би успял да направи това.
	— Но всички знаят, че той е лош трол! — изкрещя Силния-в-ръката.
	— Не съм направил нищо — изтътна Коулфейс.
	— Не можете да го освободите сега, сър — просъска Колън. — Те ще се нахвърлят върху него.
	— Не съм направил нищо.
	— Добре казано, сержант. Действащ Полицай Детритус!
	— Сър?
	— Пиши го доброволец.
	— Не съм направил нищо.
	— Не можеш така! — изкрещя джуджето.
	— Няма да съм в никаква Стража — изръмжа Коулфейс.
	Керът се наведе към него.
	— Ей там има стотина джуджета. С огромни брадви — прошепна той.
	Коулфейс примижа.
	— Постъпвам.
	— Накарай го да положи клетва, действащ полицай.
	— Разрешение да запиша още едно джудже, сър? За поддържане на равенството?
	— Давай, Действащ Полицай Къди.
	Керът свали шлема си и избърса чело.
	— Мисля, че това е всичко.
	Тълпата го зяпна.
	Той се усмихна широко.
	— Никой не е длъжен да стои тук, освен ако сам не желае.
	— Не съм направил нищо.
	— Да… но… виж — каза Силният-в-ръката. — Ако не той е убил стария Хемърхок, то кой тогава?
	— Не съм направил нищо.
	— Разследванията ни продължават.
	— Ти не знаеш!
	— Но ще открия.
	— О, така ли? И кога, моля, ще знаеш?
	— Утре.
	Джуджето се поколеба.
	— Добре — отстъпи с изключително нежелание. — Утре. Но най-добре да е наистина утре.
	— Добре — каза Керът.
	Тълпата се разпръсна или поне се разгърна малко. Все едно дали са тролове, джуджета или хора, Анкх-Морпоркските жители никога не изгарят от желание да се разкарат, ако предстои още някое улично представление.
	Действащ Полицай Детритус, с гърди така издути от гордост и високомерие, че кокалчетата му почти не докосваха земята, оглеждаше състава си.
	— Ей, слушайте, ужасни тролове такива!
	Той спря, докато следващите мисли се довлекат на място.
	— Хубавичко ме слушайте сега! Вие сте в Стражата, момчета! Туй работа с перспектива! — каза Детритус. — Аз го правя едва от десет минути и вече ме издигнаха! Освен това има образование и обучение за хубава работа по Гражданските Улици! Това ви е бухалката с пирон на нея. Ще ядете. Ще спите на нея. Когато Детритус каже Скачай, вие казвате… какъв цвят! Ще го правим по числата! А аз имам много числа!
	— Не съм направил нищо.
	— Ти, Коулфейс, я се посъживи малко, ти имаш маршалски жезъл в раницата си!
	— И не съм взимал нищо.
	— Просвай се сега долу и ми направи трийсет и две! Не! Нека са шейсет и четири!
	Сержант Колън се ощипа по носа. Живи сме, помисли си той. Трол обиди джудже пред много други джуджета. Коулфейс… искам да кажа, Коулфейс, искам да кажа, Детритус е самата чистота в сравнение… та Коулфейс е свободен и сега е страж. Керът нокаутира Майонезата. Керът каза, че всичко ще изясним до утре, а вече е тъмно. Но сме живи.
	Ефрейтор Керът беше побъркан.
	Я ги слушай кучетата! Всички са настръхнали в тази жега.


	Ангуа слушаше как останалите кучета вият и си мислеше за вълците.
	Беше бягала с глутницата няколко пъти и знаеше за вълците. Тези кучета не бяха вълци. Вълците бяха миролюбиви създания, общо взето, и много прости. Като се замислеше, водачът на глутницата приличаше доста на Керът, който пасваше на града по същия начин, по който вълкът на високите гори.
	Кучетата бяха по-умни от вълците. Вълците нямаха нужда от интелигентност. Те имаха други неща. Но кучетата… на тях интелигентността им беше дадена от хората. Независимо дали я искаха или не. Те определено бяха по-злобни от вълците. И това го бяха придобили от хората.
	Големия Фидо скалъпваше шайката си безпризорници в нещо, каквото невежото му съзнание мислеше, че е вълча глутница. Един вид космата машина за убиване.
	Тя се огледа.
	Големи кучета, малки кучета, дебели кучета, мършави кучета. Всички те гледаха със светнали очи, докато пуделът говореше.
	За Съдбата.
	За Дисциплината.
	За Естественото Превъзходство на Кучешката Раса.
	За Вълците. Само че представата на Големия Фидо за вълците не бяха вълците, каквито Ангуа ги познаваше. Те бяха по-големи, по-свирепи, по-мъдри, вълците от мечтите на Фидо. Те бяха Царете на Гората, Ужасът на Нощта. Имаха имена като Бързата Лапа или Сребърния Гръб. Бяха това, към което всяко куче би трябвало да се стреми.
	Големия Фидо беше одобрил Ангуа. Тя много прилича на вълк, беше казал той.
	Те всички слушаха напълно отнесени едно малко куче, което нервно пръцкаше, докато говореше и им разправяше, че естествената форма на кучето била бая по-голяма. Ангуа би се изсмяла, ако не беше фактът, че много се съмняваше да се измъкне жива оттам.
	И после тя видя какво се случи с едно малко, плъхоподобно помиярче, което беше домъкнато на средата на кръга от два териера, и беше обвинено, че е изтичало да донесе пръчка. Дори и вълците не правеха това на други вълци. Не съществуваше кодекс за вълче поведение. Нямаше нужда от такъв. Вълците нямаха нужда от правила, за да бъдат вълци.
	Когато екзекуцията свърши, тя откри Гаспод седнал в един ъгъл и опитващ се да изглежда незабележим.
	— Ще ни преследват ли, ако се измъкнем сега? — каза тя.
	— Не мисля. Срещата свърши, нали виждаш?
	— Хайде.
	Те се отправиха спокойно към една пряка и, когато се увериха, че не са били забелязани, побягнаха като луди.
	— Божичко! — каза Ангуа, когато оставиха няколко улици между себе си и тълпата кучета. — Той е луд, нали?
	— Не, луд си, когато имаш пяна на устата — поправи я Гаспод. — Той е душевно болен. Това е, когато имаш пяна на мозъка.
	— Всичките тези приказки за вълци…
	— Предполагам, че едно куче има право да мечтае.
	— Но вълците не са такива! Те дори нямат имена!
	— Всеки си има име.
	— Вълците нямат. Защо са им? Те знаят кои са, знаят и кои са останалите от глутницата. Всичкото е… представа. Миризма, усет и форма. Вълците дори нямат дума за вълк! Изобщо не е така. Имената са човешки неща.
	— Кучетата имат имена. Аз имам име. Гаспод. Това е моето име — каза Гаспод, малко намусено.
	— Ами… не мога да обясня защо. Но вълците нямат имена.


	Луната сега беше високо, на едно небе, черно като чаша кафе, което изобщо не е черно.
	Светлината й превръщаше града в мрежа от сребърни линии и сенки.
	Някога Кулата на Изкуството е била центърът на града, но градовете имат склонността да емигрират лекичко с времето и центърът на Анкх-Морпорк сега беше на няколкостотин метра оттам. Кулата още стърчеше над града. Черната й форма се очертаваше на вечерното небе, като успяваше да изглежда по-черна, отколкото обикновените сенки биха подсказали.
	Почти никой никога не гледаше Кулата на Изкуствата, защото тя винаги си беше стояла там. Просто беше нещо. Хората почти никога не поглеждат към познатите неща.
	Чу се съвсем слабо издрънчаване на метал върху камък. За един миг някой в близост до кулата и погледнал точно към правилното място би могъл да си представи, че късче още по-черна тъмнина бавно, но неумолимо се придвижва към върха.
	За един миг, лунната светлина улови тънка метална тръба, преметната на гърба на някаква фигура. После тя отново попадна в сянка, докато продължи да се изкачва нагоре.

>
	Прозорецът беше здраво затворен.
	— Но тя винаги го оставя отворен — проскимтя Ангуа.
	— Тази вечер трябва да го е затворила — каза Гаспод. — Много странни хора има наоколо.
	— Но тя знае за странните хора. Повечето от тях живеят в нейната къща!
	— Просто ще трябва да се превърнеш отново в човек и да счупиш прозореца.
	— Не мога да направя това! Ще съм гола!
	— Е, и сега си гола, нали?
	— Но съм вълк! Това е различно!
	— Аз никога през живота си не съм носил нищо. Мен това никога не ме е притеснявало.
	— Наблюдателницата — промълви Ангуа. — В Наблюдателницата все ще има нещо. Резервна ризница, поне. Чаршаф или нещо. И вратата не се затваря добре. Хайде.
	Тя препусна по улицата, а Гаспод хленчеше след нея.
	Някой пееше.
	— Божичко — каза Гаспод, — виж това.
	Четирима Стражи бъхтеха покрай тях. Две джуджета, два трола. Ангуа разпозна Детритус.
	— Чат, чат, чат! Вие без съмнение най-ужасните новобранци, дето виждал някога съм! Влез в стъпка!
	— Нищо не съм направил!
	— Сега за пръв път в шибания си живот правиш нещо, Волнонаемен Полицай Коулфейс! То е мъжки живот в Стражата!
	Отрядът сви зад ъгъла.
	— Какво става тук? — каза Ангуа.
	— Откъде да знам. Може и да разбера нещо повече, ако някой от тях спре да се изпикае.
	Около Наблюдателницата в Двора на Псевдополис имаше малка тълпа. Те също като че бяха Стражи. Сержант Колън стоеше под една треперлива лампа, драскаше нещо върху дъската си и говореше на дребен мъж с големи мустаци.
	— А вашето име, господине?
	— СИЛАС! КАМБЪРБАЧ!
	— Вие не бяхте ли градски глашатай?
	— ТОЧНО ТАКА!
	— Така. Дайте му шилинга. Действащ Полицай Къди? Един за твоя отряд.
	— КОЙ Е ДЕЙСТВАЩ ПОЛИЦАЙ КЪДИ? — попита Камбърбач.
	— Тук долу, господине.
	Човекът погледна надолу.
	— НО ТИ СИ! ДЖУДЖЕ! АЗ НИКОГА…
	— Стой мирно, когато говориш на старшишишии офицер! — изрева Къди.
	— В Стражата няма нито джуджета, нито тролове, нито хора, ясно — каза Колън. — Само Стражи, ясно? Така казва Ефрейтор Керът. Естествено, ако предпочиташ да си в отряда на Действащ Полицай Детритус…
	— АЗ ОБИЧАМ ДЖУДЖЕТА — избърбори Камбърбач, припряно. — ВИНАГИ СЪМ ГИ ОБИЧАЛ. НЕ ЧЕ ИМА ТАКИВА В СТРАЖАТА, ДА ВИ КАЖА — добави той след по-малко от секунда размисъл.
	— Бързо схващаш. Далеч ще стигнеш в тази армия — каза Къди. — Може да получиш крайче маршалски жезъл в салфетката си някой ден много скоро. Кръъъъгггъъъъмм! Чат, чат, чат…
	— Пети доброволец до момента — сподели Колън с Ефрейтор Нобс, докато Къди и новото му попълнение се отдалечиха с тропот в мрака. — Дори Деканът на Университета се опита да постъпи. Удивително.
	Ангуа погледна към Гаспод, който сви рамене.
	— Детритус определено ги вкарва в ред — каза Колън. — За десет минути и стават на маджун в ръцете му. Забележи — добави той, — след десет минути всичко е маджун в тези ръце. Напомня ми за строевия сержант, когато за пръв път постъпих в армията.
	— Суров беше, нали? — попита Ноби, докато си палеше цигара.
	— Суров? Суров? Божичко! Тринайсет седмици жива мизерия, това беше! Десет мили бягане всяка сутрин, половината време до шията в тор, а той крещеше непрекъснато и ни ругаеше във всеки миг, в който сме живи! Веднъж ме накара да стоя цяла нощ и да чистя клозетите с четка за зъби! Удряше ни със заострена пръчка, за да ни изкара от леглото! През какво ли не трябваше да минем за него, мразехме го и в червата, бихме го пречукали, ако ни стискаше, но, разбира се, никой не го направи. Прекара ни през тримесечна жива смърт. Но… знаеш ли… след заключителния парад… като се гледахме целите в новите си униформи и тъй де, най-сетне истински войници, и виждахме какво сме станали… ами, видяхме го в бара и, ами… нямам нищо против да ти кажа… — Кучетата гледаха как Колън обърсва нещо като намек за сълза. — … Аз и Тонкър Джаксън и Хоги Спъдс го причакахме в пряката и седем пъти го пребихме до смърт, три дена минаха, докато ми оздравеят кокалчетата. — Колън си издуха носа. — Щастливи дни… Варено бонбонче, Ноби, какво ще кажеш?
	— Нямам нищо против, Фред.
	— Дай едно на кученцето — подсказа Гаспод.
	Колън му даде, а после се зачуди защо.
	— Виждаш ли? — изфъфли Гаспод, като го схрускваше в ужасните си зъби. — Аз съм брилянтен. Брилянтен.
	— По-добре се моли Големия Фидо да не разбере — сопна му се Ангуа.
	— Цък. Той няма да ме докосне. Аз го притеснявам. Аз притежавам Силата. — Той яростно си зачеса ухото. — Виж, не си длъжна да се връщаш там, бихме могли да идем и…
	— Не.
	— Ето ти я историята на моя живот. Това е Гаспод. Я го ритнете.
	— Мислех, че си имаш онова голямо щастливо семейство, където да се върнеш — каза Ангуа, докато отваряше вратата.
	— Ъ? О, да. Точно така — припряно потвърди Гаспод. — Да. Но ми харесва моята, как да кажа, независимост. Мога да се върна бързо като стрела у дома, по всяко време, когато си поискам.
	Ангуа притича на подскоци по стълбите и отвори с лапа най-близката врата.
	Беше спалнята на Керът. Неговата миризма, един вид златно розов цвят, я изпълваше от край до край.
	Рисунка от мина на джуджета беше забодена внимателно на стената. Друга стена беше заета от голям лист евтина хартия, на който беше начертана от усърден молив, с много задрасквания и петна, карта на града.
	Пред прозореца, където съвестният човек би я сложил, за да се възползва максимално от наличната светлина, за да не се налага да хаби твърде много от градските свещи, имаше малка маса. На нея имаше малко хартия и кутия с моливи. Имаше и един стар стол; парче хартия беше сгънато и вклинено под клатещ се крак.
	И това, като изключим сандъка с дрехите, беше всичко. Напомняше й за стаята на Ваймс. Това беше място, където някой идваше да преспи, не да живее.
	Ангуа се зачуди дали изобщо имаше време, когато някой от Стражата да е наистина свободен от дежурство. Не можеше да си представи Сержант Колън в цивилни дрехи. Щом си Страж, ти си страж през цялото време, което си беше малка сделка в полза на града, тъй като той ти плащаше да си Страж само по десет часа от деня.
	— Добре. Мога да използвам чаршаф от леглото. Затвори си очите.
	— Защо? — каза Гаспод.
	— От благоприличие, за бога!
	Гаспод я погледна с недоумение.
	— О, разбирам. Да, разбирам какво имаш предвид, определено. Божичко, не можеш да ме оставиш да гледам гола жена, о, не! Избива ме на похотливост. Хрумват ми идеи. Горкия, горкичкият аз.
	— Знаеш защо!
	— Не бих казал, че знам. Облеклото никога не е било, сещаш се, част от кучешкото как-му-се-вика. — Гаспод се почеса по ухото. — Две метасинтактични променливи величини са това. Извинявай.
	— С теб е различно. Ти знаеш какво съм аз. Така или иначе, кучетата по принцип са голи.
	— Както и хората…
	Ангуа се промени.
	Ухото на Гаспод се приплеска над главата му. Въпреки усилията си той изскимтя. Ангуа се протегна.
	— Знаеш ли кое е най-лошото? Козината ми. Почти не мога да изкарам оплетените косми. А краката ми са покрити с кал.
	Тя изтегли един чаршаф от леглото и го уви около себе си като импровизирана тога.
	— Виждаш и хора с по-лош вид на улицата всеки ден. Гаспод?
	— Какво?
	— Можеш да си отвориш очите вече.
	Гаспод примижа. Ангуа и в двете форми представляваше екстра гледка, но миг-два между тях двете, докато морфичният сигнал щъкаше между двете спирки, не беше нещо, което човек би желал да види на пълен стомах.
	— Аз пък си мислех, че се свиваш на кълбо на пода и грухтиш, и ти расте козина и се протягаш — изскимтя той.
	Ангуа се взря в косата си в огледалото, докато още имаше нощно зрение.
	— Защо?
	— Всичкото… това… боли ли?
	— То е малко като кихане с цяло тяло. Мислиш ли, че той има гребен, а? Искам да кажа, гребен? Всеки си има гребен…
	— Наистина… голямо… кихане ли?
	— Даже и четка за дрехи може да свърши работа.
	Те замръзнаха на място, щом вратата изскърца и се отвори.
	Керът влезе. Той не ги забеляза в мрака, но се приближи тежко до масата. Лумна пламък и замириса на сяра, когато той запали първо клечка кибрит, а после свещ.
	Той си свали шлема, после се отпусна, сякаш най-накрая бе позволил на тежест да падне от раменете му. Чуха го да казва:
	— Това не може да бъде така!
	— Какво не може? — попита Ангуа.
	Керът се завъртя.
	— Какво правите тук?
	— Униформата ти е била открадната, докато си шпионирала в Гилдията на Убийците — подсказа Гаспод.
	— Откраднаха ми униформата, докато бях в Гилдията на Убийците. Шпионирах. — Керът продължаваше да я зяпа. — Имаше някакъв старец, който непрекъснато мърмореше — отчаяно продължи тя.
	— Мамка му? Хилядолетна ръка и скарида?
	— Да, точно така…
	— Мръсния Стар Рон. — Керът въздъхна. — Най-вероятно я е продал за едно малко. Знам къде живее, обаче. Напомни ми да ида и да си поприказвам с него, когато имам време.
	— Ти не искаш да я попиташ какво е носила, докато е била в Гилдията — подшушна му Гаспод, който беше пропълзял под леглото.
	— Млъквай!
	— Какво? — сепна се Керът.
	— Открих за стаята — бързо каза Ангуа. — Някой на име…
	— Едуард д’Ийт? — каза Керът, сядайки на леглото. Старинните пружини казаха „скръц-скръц-скръц“.
	— Откъде знаеш това?
	— Мисля, че д’Ийт е откраднал исчезналото. Мисля, че той е убил Бино. Но… Убийци, които убиват без да им се плаща? Това е по-лошо, отколкото джуджетата и сечивата им. По-лошо е, отколкото клоуните и лицата им. Чувам, че Крусис наистина е разстроен. Изпратил е Убийци да търсят момчето из целия град.
	— О! Добре. Не бих искала да съм в обувките на Едуард, когато го открият.
	— Аз не бих искал да съм в обувките му и сега. А аз знам къде са те, нали разбираш. На горките му крака са. А те са мъртви.
	— Значи Убийците са го открили?
	— Не. Някой друг го е открил. И после Къди и Детритус. Ако мога да преценя, мъртъв е от няколко дни. Виждаш ли? Това не може да е така! Но аз избърсах грима на Бино и свалих червения му нос, и това определено беше той. И перуката е същата червена коса. Трябва да е отишъл право при Хемърхок.
	— Но… някой стреля в Детритус. И уби просякинчето.
	— Да.
	Ангуа седна до него.
	— И това не може да е бил Едуард…
	— Ха! — Керът си разкопча нагръдника и извади ризницата си.
	— Значи търсим някой друг. Трети човек.
	— Но няма улики! Има само някакъв мъж с исчезнало! Някъде в града! Където и да е! А съм толкова уморен!
	Пружините казаха отново „скръц“, когато Керът се изправи и се заклатушка към стола и масата. Той седна, придърпа парче хартия към себе си, огледа молив, подостри го на сабята си и, след един миг размисъл, започна да пише.
	Ангуа го наблюдаваше мълчаливо. Керът имаше кожена фланела с къси ръкави под ризницата. В горната част на лявата му ръка имаше белег по рождение. Беше във формата на корона.
	— Да не би да записваш всичко, както правеше Капитан Ваймс?
	— Не.
	— Какво правиш тогава?
	— Пиша на мама и татко.
	— Наистина ли?
	— Винаги пиша на мама и татко. Обещах им. Така или иначе, помага ми да мисля. Винаги, когато мисля, пиша писма до вкъщи. Татко ми изпраща много добри съвети, освен това.
	Пред Керът имаше дървена кутия. В нея бяха натрупани писма. Бащата на Керът имаше навика да отговаря на Керът на гърба на собствените писма на сина му, защото хартията трудно се намираше по дъното на мините на джуджетата.
	— Какви добри съвети?
	— За миньорството, обикновено. За местенето на скали. Знаеш. Слагане на подпори и укрепване. В мината не можеш да грешиш. Трябва да правиш нещата както трябва.
	Моливът му скърцаше по хартията.
	Вратата още беше открехната, но на нея се чу колебливо потропване, което казваше, чрез един вид метафорична морзова азбука, че този, който чука, вижда много добре, че Керът е в стаята си с една оскъдно облечена жена, и се опитва да чука, без всъщност да бъде чут.
	Сержант Колън се прокашля. В звука имаше цинизъм.
	— Да, сержант? — каза Керът, без да се обръща.
	— Какво искате да направя после, сър?
	— Разпрати ги по отряди, сержант. Поне по един човек, едно джудже и един трол във всеки.
	— Дасър. Какво ще правят, сър?
	— Ще бъдат видими, сержант.
	— Така, сър. Сър? Един от доброволците току-що… той е господин Блийкли, сър. От Брястова Улица? Той е вампир, е, от техническа гледна точка, но той работи добре в кланицата, така че, наистина не е…
	— Благодари му много и го отпрати вкъщи, сержант.
	Колън погледна към Ангуа.
	— Дасър. Така — колебливо каза той. — Но той не е проблем, той просто се нуждае от тези допълнителни хомогоблини в кръ…
	— Не!
	— Добре. Чудесно. Аз ще, ъ-ъ, ще му кажа да се маха, тогава.
	Колън затвори вратата. Пантата изскърца похотливо.
	— Наричат те сър — каза Ангуа. — Забелязваш ли това?
	— Знам. Не е правилно. Хората трябва да мислят сами, така казва Капитан Ваймс. Проблемът е, че хората мислят сами, ако им кажеш да го правят. Как пишеш „възможност“?
	— Не го пиша.
	— Добре. — Керът още не се обръщаше. — Ще обединим града през остатъка от нощта, струва ми се. Всички видяха смисъла.
	Не, не са, помисли си Ангуа, на спокойствие вътре в главата си. Те видяха теб. Това е като хипноза.
	Хората живеят твоите видения. Ти мечтаеш, точно както Големия Фидо, само дето той мечтаеше за кошмар, а ти мечтаеш за всички. Ти наистина мислиш, че всички по начало са добри. Само за миг, докато са близо до теб, всички останали също го вярват.
	Някъде отстрани дойде шума от маршируващи кокалчета. Отрядът на Детритус правеше нова обиколка.
	Е, хубаво. Той рано или късно ще трябва да узнае…
	— Керът?
	— Хмм?
	— Ами знаеш ли… когато Къди, тролът и аз постъпихме в Стражата… ами, ти знаеш защо бяхме ние тримата, нали?
	— Разбира се. Представителство на малцинствените групи. Един трол, едно джудже, една жена.
	— А!
	Ангуа се поколеба. Навън още беше пълнолуние. Тя би могла да му каже, да изтича навън, да се Промени и до зори да бъде вече далеч от града. Щеше да се наложи да го направи. Тя беше спец по бягането от градове.
	— Не беше точно така. Нали разбираш, в града има много неумрели и Патрицият настояваше…
	— Целуни я — каза Гаспод изпод леглото.
	Ангуа замръзна. Лицето на Керът придоби обичайния леко озадачен вид на човек, чиито уши току-що са чули нещо, за което мозъкът му е програмиран да вярва, че не съществува. Той започна да се изчервява.
	— Гаспод! — озъби се Ангуа, минавайки на Кучешки.
	— Знам какво правя. Един Мъж, една Жена. Това е Съдба — каза Гаспод.
	Ангуа се изправи. Керът също се стрелна прав, толкова бързо, че столът му се преобърна.
	— Трябва да тръгвам вече…
	— Хм. Недей…
	— Сега просто посегни — каза Гаспод.
	Това никога няма да стане, каза си Ангуа. Никога не става. Върколаците трябва да се занимават само с върколаци, те са единствените, които разбират…
	Но… От друга страна… след като тъй или иначе ще трябва да бяга…
	Тя вдигна пръст.
	— Само секунда — каза весело и с едно движение се пресегна под леглото и измъкна Гаспод за мръсния врат.
	— Ти имаш нужда от мен! — изскимтя кучето, докато го носеха към вратата. — Искам да кажа, какво знае той? Неговата представа за приятно изкарано време е да ти показва Колоса на Морпорк! Сложи ме…
	Вратата се затръшна. Ангуа се облегна на нея.
	Ще свърши точно така, както стана в Псевдополис и Куирм и…
	— Ангуа?
	Тя се обърна.
	— Не казвай нищо. И може и да е добре.
	След малко пружините на леглото казаха „скръц“.
	И скоро след това за Ефрейтор Керът Светът на Диска се раздвижи. А той дори не си направи труда да спре, за да отмени поръчката за хляба и вестниците.


	Ефрейтор Керът се събуди около четири сутринта, в онзи таен час, известен само на нощните хора като престъпници, полицаи и други несретници. Той лежеше на своята половина от тясното легло и зяпаше стената.
	Определено беше преживял интересна нощ.
	Макар че наистина беше простоват, той не беше глупав, а и винаги си даваше сметка за това, което може да бъде наречено Механика. Беше се запознавал с няколко млади дами и ги беше извеждал на много ободряващи разходки да гледат очарователна железария и интересни граждански постройки, докато те необяснимо защо загубеха интерес. Беше патрулирал в „Ямите на Проститутките“ доста често, макар че госпожа Пам и Гилдията на Шивачките се опитваха да придумат Патриция да преименува района на „Улицата на Договорната Любов“. Но той никога не ги беше виждал свързани по някакъв начин със самия себе си, никога не беше се чувствал сигурен, така да се каже, че пасва на мястото.
	Това вероятно не беше нещо, за което ще пише на родителите си. Те почти сигурно знаеха.
	Той се измъкна от леглото. Стаята беше душна и гореща, със спуснати завеси.
	Зад гърба си чу как Ангуа се изтърколи в хлътнатината, освободена от тялото му.
	После, с две ръце и значителна сила, той дръпна завесите и пусна кръглата, бяла светлина на пълната луна в стаята.
	Зад гърба си сякаш чу Ангуа да въздъхва на сън.
	В равнината навън имаше гръмотевици. Керът виждаше светкавици да съшиват хоризонта и подушваше дъжда. Но въздухът на града беше спокоен и нажежен, още по-горещ от далечната перспектива за буря.
	Университетската Кула на Изкуствата изникна черна пред него. Виждаше я всеки ден. Тя стърчеше над половината град.
	Зад него леглото каза „скръц“.
	— Мисля, че ще има… — започна той и се обърна.
	В момента, в който се обърна, той пропусна проблясването на лунната светлина върху метал откъм върха на кулата.


	Сержант Колън седеше на пейката извън нажежения въздух на Наблюдателницата.
	Някъде отвътре се чуваше чукане. Къди беше влязъл вътре преди десет минути с торба сечива, два шлема и целенасочено изражение. Да пукнеше, ако знаеше върху какво работи малкият му дявол.
	Той заброи отново, много бавно, като отмяташе имена върху дъската си.
	Нямаше съмнение в това. Сега Нощната Стража имаше почти двайсет члена. Може би повече. Детритус беше стигнал критична точка, като беше заклел още двама човека, още един трол и дървено чучело от пред „Коркочорапно Гиздаво Облекло и Сие“.*
	[* И даде началото, дълго след като събитията, описвани тук, приключиха, на една Анкх-Морпоркска народна песен, оркестрирана за подсвиркване на тенекия и носов пасаж:
P>
	Както си вървях по Ниската Широка Улица,
	Набиращата доброволци група мина и хващаше хора за глезените
	и им казваше, че ще станат доброволци да влязат в Стражата,
	освен ако не искат в гуухулуучните глави да ги ритат.
	Така че аз минах покрай Улицата на Прасковения Пай и Холофърновата тогава,
	Като си пеех: Туу-ра-ли, и т.н.
P$
	Всъщност, тя никога не стана популярна.]
	Ако продължеше така, биха могли да отворят старите Наблюдателници близо до главната порта, точно както в старите дни.
	Той не можеше да си спомни кога Стражата е имала двайсет човека за последен път.
	Всичко това изглеждаше добра идея навремето. То определено слагаше капака на нещата. Но на сутринта Патрицият щеше да чуе за това и щеше да настои да види старши офицера.
	А Сержант Колън не беше съвсем наясно в съзнанието си кой е старши офицерът в момента. Чувстваше, че това трябва да е или Капитан Ваймс, или, по някакъв начин, който не можеше точно да определи, Ефрейтор Керът. Но капитанът го нямаше, а Ефрейтор Керът беше само ефрейтор, и Фред Колън имаше ужасното предчувствие, че когато Лорд Ветинари извикаше някого, за да бъде ироничен с него и да каже неща като: „И кой ще им плаща надниците, моля?“, това щеше да е той, Фред Колън, дето абсолютно и без майтап ще го пуснат по Анкх без гребло.
	Освен това им се свършваха чиновете. Имаше само четири чина под чин „сержант“. Ноби посрещаше на нож който и да е друг да бъде произведен ефрейтор, така че имаше известно количество задръстване по стълбицата на кариерата. Освен това някои от Стражите си го бяха сложили в главите, че начинът да бъдеш повишен в чин, е да доведеш половин дузина нови стражи. При сегашния ритъм на развитие на Детритус, той щеше да е вече Висш Върховен Генерал-Майор преди края на месеца.
	А това, което правеше всичко много странно, беше, че Керът все още си оставаше…
	Колън погледна нагоре, когато чу дрънчене на счупено стъкло. Нещо златно и неясно се хвърли през един горен прозорец, приземи се в сенките и избяга, преди той да различи какво е.
	Вратата на Наблюдателницата се отвори с трясък и се появи Керът, със сабя в ръка.
	— Къде отиде? Къде отиде?
	— Н’нам. Какво, по дяволите, беше това?
	Керът спря.
	— Хм. Не съм сигурен.
	— Керът?
	— Сержант?
	— На твое място бих си облякъл нещо, момче.
	Керът остана загледан в предутринния мрак.
	— Искам да кажа, обърнах се и то беше там, и…
	Той погледна надолу към сабята в ръката си, сякаш не беше осъзнал, че я носи.
	— О, проклятие!
	Той изтича обратно в стаята си и си награби панталона. Докато се напъхваше в него, внезапно усети една мисъл в главата си, ясна като лед.
	Ти си надут глупак, ето какво си. Грабна сабята машинално, нали? Всичко обърка! Сега тя избяга и никога повече няма да я видиш!
	Той се обърна. Малко сиво куче го наблюдаваше внимателно от вратата.
	Такъв шок, тя може никога да не се Промени обратно, казваха мислите му. Кой го е грижа, че е върколак? Това не те притеснява, докато не го узнаеш! Случайно, някоя бисквитка из теб може с успех да бъде хвърлена на малкото куче на прага, макар че, като се замислиш, шансовете да имаш бисквитка у себе си точно сега, са много малки, така че забрави изобщо, че си си го помислил. Жалко, че оплеска всичко това, нали?
	… мислеше Керът.
	— Бау, бау — каза кучето.
	Керът сбърчи чело.
	— Ти си, нали? — попита той и насочи сабя.
	— Аз? Кучетата не говорят — отрече Гаспод припряно. — Слушай, аз би трябвало да знам. Нали съм от тях?
	— Ти ще ми кажеш къде отиде тя. Веднага! Или…
	— Тъй ли? Виж какво — мрачно започна Гаспод, — първия спомен в живота си, тъй, първия, беше, че ме хвърлиха в реката в чувал. С тухла. Мен. Искам да кажа, имах криви крака и смешно обратно ухо, искам да кажа, че бях пухкав. Хубаво, все едно, чакаше ме Анкх. Хубаво, излязох на брега. Но това беше началото и никога не е ставало по-добре. Искам да кажа, излязох на брега вътре в чувала, като мъкнех тухлата. Трябваха ми три дни, за да си прегриза пътя навън. Давай. Заплашвай ме.
	— Моля те — промълви Керът.
	Гаспод се почеса по ухото.
	— Може би ще успея да я проследя в града — каза Гаспод. — Ако получа подобаващото, знаеш, насърчение.
	— Ако я намериш, ще ти дам всичко, което поискаш.
	— О, добре. Ако. Така. О, да. Всичко е много хубаво, това ако. Ами какво ще кажеш за нещо в аванс? Виж тези лапи, хей? Амортизация. И този нос не души от само себе си. Това е прецизно настройван инструмент.
	— Ако не започнеш да търсиш веднага, аз лично ще… — Керът се поколеба. Никога през живота си не беше се отнасял жестоко с животно. — Ще отнеса въпроса до Ефрейтор Нобс — довърши той.
	— Ей така ми харесва — горчиво каза Гаспод. — Стимул.
	Той притисна изприщения си нос към земята. Беше само шоу, тъй или иначе. Миризмата на Ангуа висеше във въздуха като дъга.
	— Наистина ли можеш да говориш? — попита Керът.
	Гаспод завъртя очи.
	— Разбира се, че не.


	Фигурата беше стигнала върха на кулата.
	Лампи и свещи бяха запалени из целия град. Той беше разстлан под него. Десет хиляди малки земни звезди… и той можеше да убие всекиго, когото пожелае, просто така. Беше като да си господ.
	Удивително как се чуваха звуците тук горе. Беше като да си господ. Той чуваше виенето на кучетата, звука на гласове. От време на време някой ставаше по-силен от останалите, издигайки се в нощното небе.
	Ето това беше власт. Властта, която имаше долу, властта да каже: направи това, направи онова… онова беше просто нещо човешко, но това… това беше… като да си господ.
	Той нагласи исчезналото, зареди шестте малки цеви и се прицели напосоки в светлина. После в още една. И още една.
	Той наистина не трябваше да го оставя да застреля просякинчето. Планът не беше такъв. Водачите на Гилдиите, такъв беше планът на горкия Едуард. Водачите на Гилдиите, като начало. Остави града без водачи и в смут, а после застани пред глупавия му кандидат и кажи: „Давай напред и управлявай, такава е твоята съдба“.
	Стара болест беше този вид мислене. Прихващаше се от корони и глупави истории. Човек вярваше… ха… вярваше, че някакъв номер, като… като да се изтегли меч от камък, е един вид квалификация за кралски пост. Меч от камък ли? Исчезналото беше по-магическо от това.
	Той залегна, погали исчезналото и зачака.


	Денят настъпи.
	— Изобщо нищо не съм докосвал — каза Коулфейс и се обърна на плочата си.
	Детритус го удари по главата с бухалката си.
	— Станете, войници! Размърдайте камъни и по чорапите! Туй още един красив ден в Стражата! Волнонаемен Полицай Коулфейс, на крака, ти ужасно дребосъче!
	Двайсет минути по-късно един гурелив Сержант Колън преглеждаше бойните редици. Те се бяха проснали по пейките, с изключение на Действащ Полицай Детритус, който стоеше щръкнал с вид на официална готовност за действие.
	— Така, момчета — започна Колън, — тъй, както вие…
	— Ей, момчета, да слушате хубаво сега! — избоботи Детритус.
	— Благодаря ти, Действащ Полицай Детритус — каза Колън отегчено. — Днес Капитан Ваймс се жени. Ние ще направим почетен ескорт. Някога, в старите дни точно това правехме, когато се женеше Страж. Така че искам шлемовете и ризниците чисти и излъскани. А кохортите да светят. Нито едно петънце кал… Къде е Ефрейтор Нобс?
	Чу се едно „дрън“, когато ръката на Действащ Полицай Детритус се удари в новия му шлем.
	— Не е виждан от часове, сър! — докладва той.
	Колън завъртя очи.
	— И няколко от вас ще… Къде е Волнонаемен Полицай Ангуа?
	Дрън.
	— Никой не я е виждал от снощи, сър.
	— Добре. Изкарахме нощта, ще изкараме и деня. Ефрейтор Керът казва, че трябва да си отваряме очите.
	Дрън.
	— Да, сър!
	— Действащ Полицай Детритус?
	— Сър?
	— Какво е това на главата ти?
	Дрън.
	— Действащ Полицай Къди ми го направи, сър. Специален часовников мислещ шлем.
	Къди се прокашля.
	— Тези големи парчета са охлаждащи перки, ясно? Боядисани в черно. Аз свих един часовников механизъм от братовчед ми, а тази перка тука духа въздух над…
	Той млъкна, щом видя изражението на Колън.
	— Върху това работеше цяла нощ, нали?
	— Да, защото предполагам, че тролските мозъци стават твърде…
	Сержантът му махна да замълчи.
	— Значи си имаме часовников войник, така ли? Ние сме истинска образцова армия, нали…


	Гаспод беше географски притеснен. Той знаеше къде се намира горе-долу. Беше някъде отвъд „Сенките“, в мрежата от пристанищни резервоари и животински обори. Макар да си мислеше за града като за своя собственост, това не беше негова територия. Тук имаше плъхове, големи почти колкото него, а той по принцип беше един вид във формата на териер, Анкх-Морпоркските плъхове пък бяха достатъчно интелигентни, за да я разпознаят. Освен това го бяха ритнали два коня и за малко не го прегази каруца. И загуби следата. Ангуа беше свивала напред-назад, беше използвала покрив и беше пресичала реката на няколко пъти. Върколаците инстинктивно умееха да избягват преследвачи. В края на краищата, оцеляващите бяха наследници на онези, които можеха да надбягат озверяла тълпа. Онези, които не можеха да надхитрят тълпа, никога нямаха наследници, та даже и гробове.
	Няколко пъти следата почти изчезваше в стена или някоя колиба с нисък покрив и Гаспод трябваше да се върти, куцукайки, около нея, докато я открие отново.
	Разпокъсани мисли се колебаеха в шизофреничното му кучешко съзнание.
	— Умното Куче Голяма Работа Върши — промърмори той. — Всички казват: Добро кученце. Не, не го казват, правя го, защото ме заплашиха. Чудесният нос. Не исках да правя това. Ще получиш кокал. Аз съм само плавей в морето на живота, аз. Кой е добро момче? Затваряй си устата.
	Слънцето се изкачваше с мъка по небето. Ниско долу, Гаспод се влачеше с мъка по земята.

>
	Уиликинс дръпна завесите. Слънчевата светлина нахлу вътре. Ваймс простена и бавно се изправи в това, което беше останало от неговото легло.
	— Божичко, човече — смотолеви той. — Що за време би нарекъл това?
	— Почти девет сутринта, сър — опита прислужникът.
	— Девет сутринта? Що за време за ставане? Аз обикновено не ставам преди следобедът да е останал без грам светлина!
	— Но господарят вече не работи, сър.
	Ваймс погледна към бъркотията от чаршафи и одеяла долу. Те се бяха омотали около краката му и се бяха завързали на възел. После си спомни съня си.
	Вървеше из града.
	Е, може би не толкова сън, колкото спомени. В края на краищата той обхождаше града всяка нощ. Някаква част от него не искаше да се предаде. Друга част от Ваймс се учеше да е цивилна, но старата маршируваше, не, придвижваше се в различна стъпка. Беше си помислил, че мястото изглежда запустяло и по-трудно за ходене от обикновено.
	— Дали господарят ще иска аз да го обръсна или ще го направи сам?
	— Ставам нервен, ако хората държат остриета близо до лицето ми. Но ако впрегнеш коня в каруцата, ще се опитам да стигна до другия край на банята.
	— Много забавно, сър.
	Ваймс се изкъпа пак само заради новото изживяване. Долавяше от някакъв общ фонов шум, че къщата жужи активно с приближаването на Големия ден. Лейди Сибил отдаваше на сватбата цялата целенасоченост на мисълта си, която обикновено би приложила за отглеждането на склонност към увиснали уши у блатните дракони. Половин дузина готвачи от три дни бяха заети в кухнята. Те печаха цял вол и приготвяха удивителни храни с редки плодове. Досегашната представа на Сам Ваймс за добра манджа беше черен дроб без проводи. _Haute cuisine*_ беше парчета сирене на пръчки, забити в половин грейпфрут.
	[* Изтънчена кухня (фр.). — Бел.прев.]
	Смътно си даваше сметка, че бъдещите женихи не се предполага да виждат предполагаемите невести в утрото на сватбата — вероятно за да не си плюят на петите. Това беше лош късмет. Щеше да му хареса да си поприказва с някого. Ако можеше да си поговори с някого, може би всичко щеше да придобие смисъл.
	Той взе бръснача и погледна в огледалото към лицето на Капитан Самюел Ваймс.


	Колън отдаде чест, после се взря в Керът.
	— Добре ли си, сър? Изглеждаш така че малко сън би ти се отразил добре.
	Десет часа, по-скоро множество опити за това, започна да бие из града. Керът се махна от прозореца.
	— Бях навън да оглеждам.
	— Трима новопостъпили тази сутрин — съобщи Колън.
	Бяха се помолили да постъпят в „Армията на господин Керът“. Това леко го тревожеше.
	— Добре.
	— Детритус им дава много основно обучение. И сработва. След като той един час им крещи в ушите, те правят всичко, което им кажа.
	— Искам всички мъже, които можем да изпратим, горе на покрива между Двореца и Университета — каза Керът.
	— Там горе вече има Убийци. И Гилдията на Крадците е качила свои хора.
	— Те са Крадци и Убийци. Ние не сме. Погрижи се някой да се качи и на Кулата на Изкуствата…
	— Сър?
	— Да, сержант?
	— Ние си говорехме… аз и момчетата… и, ами…
	— Да?
	— Бихме спестили много неприятности, ако отидем при магьосниците и ги помолим…
	— Капитан Ваймс никога не е поддържал никакви връзки с магьосничеството.
	— Не, но…
	— Без магия, сержант.
	— Да, сър.
	— Почетната стража определена ли е?
	— Да, сър. Кохортите им светят в мораво и златно, сър.
	— Наистина?
	— Много е важно, сър, хубави чисти кохорти. Да уплашат врага до смърт.
	— Добре.
	— Но не мога да намеря Ефрейтор Нобс, сър.
	— Това проблем ли е?
	— Е, това означава, че почетната стража ще е малко по-умна, сър.
	— Изпратих го със специално поръчение.
	— Ъ-ъ… не мога да открия и Волнонаемен Полицай Ангуа.
	— Сержант?
	Колън се изпъна. Отвън камбаните замираха.
	— Ти знаеше ли, че тя е върколак?
	— Хм… Капитан Ваймс един вид намекна, сър…
	— Как е намекнал?
	Колън направи крачка назад.
	— Той един вид каза: „Фред, тя е проклет върколак. На мен ми харесва не повече, отколкото на теб, но Ветинари казва, че трябва да вземем един и от тях, а върколак е по-добре, отколкото вампир или зомби, и това е всичко.“ Това намекна той.
	— Разбирам.
	— Ъ-ъ… съжалявам за което, сър.
	— Нека само се справим с този ден, Фред. Това е всичко…
	— … бим, а-бам, а-бим-бам…
	— Дори не стигнахме да подарим часовника на капитана. — Керът го извади от джоба си. — Сигурно си е тръгнал с мисълта, че не ни пука. Той сигурно е очаквал да получи часовник. Знам, че традицията винаги е била такава.
	— Последните няколко дни бяха много натоварени, сър. Все едно, можем да му го дадем след сватбата.
	Керът пусна часовника обратно в калъфа.
	— Предполагам. Е, да се организираме, сержант.


	Ефрейтор Нобс се влачеше с мъка през тъмнината под града. Очите му бяха привикнали към мрака. Умираше за цигара, но Керът го беше предупредил за това. Само вземи чувала, следвай дирята и донеси обратно тялото. И не задигай никакви бижута.


	Хората вече запълваха Голямата Зала на Невидимия Университет.
	Ваймс беше останал непоколебим за това. Единственото, за което удържа докрай. Той не беше точно атеист, защото атеизмът не спомага за оцеляване в един свят с няколко хиляди богове. Той просто не обичаше много който и да е от тях, и не виждаше на тях какво им влиза в работата, че ще се жени. Той беше отхвърлил всички храмове и църкви, но Голямата Зала имаше достатъчно църковен вид, а хората винаги си мислят, че е задължително за такива случаи. Не че е жизненоважно наистина да наминат някои богове, но те трябва да се чувстват като у дома си, ако случайно решат все пак.
	Ваймс отиде там рано, защото няма нищо по-непотребно на света от един младоженец точно преди сватбената церемония. Взаимозаменяемите Еми бяха превзели къщата.
	Двама разсилни вече бяха по местата си, готови да питат гостите от чия страна са.
	Както и известен брой старши магьосници, които се мотаеха наоколо. Те автоматично ставаха гости на такава светска сватба и със сигурност на приема след нея. Май един печен вол нямаше да е достатъчен.
	Въпреки дълбокото си неверие в магията, Ваймс харесваше магьосниците. Те не създаваха проблеми. Или най-малкото, не създаваха от неговия вид проблеми. Вярно, от време на време те разкъсваха времепространствения континиум или пък приближаваха кануто на реалността твърде близо до белите води на хаоса, но никога не нарушаваха същинския закон.
	— Добро утро, Архиканцлер — поздрави той.
	Архиканцлер Муструм Ридкъли, върховен лидер на всички магьосници в Анкх-Морпорк, когато си правеха труда да забележат това, весело му кимна.
	— Добро утро, капитане. Трябва да кажа, че хубав ден сте избрали!
	— Ха-ха-ха, хубав ден сте избрали! — изсмя се цинично Касиерът на Университета.
	— О, боже — каза Ридкъли, — той отново мръдна. Не мога да го разбера този човек. Някой да е взел сушените жабешки хапчетата?
	За Муструм Ридкъли — един човек, създаден от природата да живее навън и щастливо да трепе всичко, дето се прокашля в храстите — беше абсолютна загадка защо Касиерът (един човек, създаден от природата да седи в малка стаичка и да събира цифри), беше толкова нервен. Той беше опитвал всякакви неща, за да го, както казваше той, пооправи. Това включваше грубиянски шеги, изненадващи ранни утринни кросове, както и изскачане иззад вратата срещу него с маска на Уили Вампира, за да го, казваше той, изкара вън от себе си.
	Самата служба щеше да се проведе от Декана, който внимателно беше съставил една. В Анкх-Морпорк нямаше официална гражданска сватбена служба, по-различна от нещо като: „Е, хубаво тогава, щом трябва“. Той кимна ентусиазирано на Ваймс.
	— Изчистихме органа си специално за случая.
	— Ха-ха-ха, орган! — каза Касиерът.
	— А е мощен този орган, както са… — Ридкъли спря, после даде знак на двойка студенти-магьосници. — Просто отведете Касиера и го накарайте да полежи малко, става ли? Мисля, че някой отново го храни с месо.
	От далечния край на Голямата Зала се чу съскане, а после сподавен писък. Ваймс се вгледа в чудовищната подредба от тръби.
	— Накарах осем студенти да помпат меховете — каза Ридкъли на фон от хриптене. — Има три клавиатури и стотина допълнителни копчета, включително и дванайсет с „?“ на тях.
	— Звучи ми невъзможно да свири човек на него — учтиво каза Ваймс.
	— А! Тук имахме късмет…
	В един миг настъпи толкова силен шум, че слуховите нерви се затвориха с трясък. Когато отново се отвориха, някъде около прага на болката, едва успяха да различат началото и изключително извитите тактове на Фонделсоновия „Сватбен Марш“. Свиреше го с кеф някой, който беше открил, че инструментът няма просто три клавиатури, а цял куп специални акустични ефекти, като се почне от Газове в червата, та чак до Весело писукане на пиленца. Спорадично „уук!“ на задоволство можеше да се чуе сред звуковата експлозия.
	Някъде под масата, Ваймс изкрещя на Ридкъли:
	— Удивително! Кой го е построил?
	— Не знам! Но на капака на клавиатурата пише А.Г.Джонсън!
	Последва намаляващ вой, един последен ефект на старинна латерна, после тишина.
	— Тези момчета двайсет минути помпаха резервоарите — каза Ридкъли, като се тупаше от праха, докато се изправяше. — Мина лесно на регистъра _Vox Dei,_ бива си го това момче!
	— Уук!
	Архиканцлерът се обърна отново към Ваймс, който бе направил стандартната восъчна предбрачна гримаса. Залата вече се беше напълнила доста.
	— Аз не съм експерт по тези въпроси, но носиш пръстена, нали?
	— Да.
	— Кой ще дава булката?
	— Чичо й Лофтхауз. Той е малко ку-ку, но тя настоя.
	— А кум?
	— Какво?
	— Кум. Нали знаеш? Той ти подава пръстена и трябва да се ожени за булката, ако ти побегнеш и т.н. Деканът специално го изучи това, нали, Декане?
	— О, да — каза Деканът, който бе прекарал целия предишен ден с „Напътствената Книга на Лейди Дирдре за Етикета“. — Тя трябва да се омъжи за някого, след като веднъж е дошла. Не можем да оставим неомъжени булки да пърхат наоколо и да станат опасни за обществото.
	— Съвсем забравих за кум!
	Библиотекарят, който се беше отказал от органа, докато не се понапълни още малко, се оживи.
	— Уук?
	— Хубаво, иди намери някого — каза Ридкъли. — Имаш почти половин час.
	— Не е толкова лесно, нали? Не растат по дърветата!
	— Уук?
	— Не се сещам кого да помолиш!
	— Уук.
	На Библиотекаря му харесваше да бъде кум. Позволено ти беше да целуваш шаферките, а на тях не им беше позволено да бягат. Той наистина беше разочарован, когато Ваймс го подмина.


	Действащ Полицай Къди се изкачи с мъка по стъпалата на Кулата на Изкуствата, като мърмореше сам на себе си. Знаеше, че не може да се оплаква. Бяха теглили жребий, защото, както каза Керът, не бива да караш хората да правят нещо, което ти самият не би направил. И той изтегли късата сламка, ха-ха, което означаваше най-високата сграда. Това означаваше, че ако възникне някакъв проблем, той щеше да го пропусне.
	Не обърна внимание на тънкото въже, провесено от люка, високо горе. Даже и да беше помислил за него… какво от това? То беше просто въже.


	Гаспод погледна нагоре към сенките.
	Отнякъде в тъмнината дойде ръмжене. Не беше обикновено кучешко ръмжене. Първобитният човек е слушал такива звуци в дълбоките пещери.
	Гаспод приседна. Опашката му тупна несигурно.
	— Знаех си, че рано или късно ще те намеря. Старият нос, а? Най-добрият инструмент, познат на кучето.
	Чу се ново изръмжаване. Гаспод изскимтя леко.
	— Въпросът е… въпросът е… същинският въпрос е, как да ти кажа… нещото, което съм изпратен да направя…
	По-късният човек също беше чувал такива звуци. Точно преди да закъснее завинаги.
	— Виждам… не искаш да говориш точно сега. Но работата е там… тъй, аз знам какво си мислиш, този Гаспод на заповедите на един човек ли се подчинява?
	Погледна съзаклятнически през рамо, като че можеше да има нещо по-лошо от това, което беше пред него.
	— Това е цялата неразбория да си куче, разбираш ли? Това е нещото, което Големия Фидо не може да проумее, схващаш ли? Ти видя кучетата в Гилдията, нали? Чу ги как вият. О, да, Смърт за Човеците, Екстра. Но под всичко това стои Страхът. Там е гласът, който казва: „Лошо куче“… и той не идва отникъде другаде, а отвътре, чак вътре от костите, ’щото хората са направили кучетата. Аз знам това. Де да можех да не го знам, но е така. Това е Силата, да знаеш. Чел съм книги, да. Е, хубаво, дъвкал съм книги.
	Тъмнината мълчеше.
	— А ти си вълк и човек едновременно, нали така? Трудна работа. Виждам това. Малко раздвояване, един вид. Прави те като куче. ’щото точно това е кучето, наистина. Наполовина вълк и наполовина човек. Ти беше права. Ние даже си имаме имена. Ха! Така че нашите тела ни казват едно нещо, а главите ни казват друго. Кучешки живот е да си куче. И се обзалагам, че ти не можеш да избягаш от него. Наистина. Той е твоят господар.
	Тъмнината мълчеше още повече. Гаспод си помисли, че чува движение.
	— Той иска да се върнеш. Работата е там, че ако те намери, край. Той ще говори, а ти ще трябва да се подчиниш. Но ако се върнеш по собствена воля, тогава решението ще бъде твое. Ще бъдеш по-щастлива като човек. Искам да кажа, аз какво мога да ти предложа, освен плъхове и избор на бълхи? Искам да кажа, не знам, не го разбирам като кой знае какъв проблем, просто трябва да си седиш вкъщи шест или седем нощи всеки месец…
	Ангуа изви.
	Малкото останали косми по гърба на Гаспод щръкнаха. Опита се да си спомни коя беше вратната му вена.
	— Не искам да ми се налага да влизам вътре и да те вадя.
	Истината звучеше от всяка негова дума.
	— Работата е… същинската работа е… че ще го направя, обаче — добави той треперейки. — Проклета работа е това, да си куче.
	Той помисли още малко, после въздъхна.
	— О, спомням си. Това е онази на гърлото.


	Ваймс излезе на слънчевата светлина, само дето тя не беше много. От Центъра духаха облаци. И…
	— Детритус?
	Дрън.
	— Капитан Ваймс, прив’т!
	— Кои са всичките тези хора?
	— Стражи, сър.
	Ваймс се облещи изненадан срещу половин дузината разнородни стражи.
	— Ти кой си?
	— Волнонаемен Полицай Хролф Пижама, сър.
	— А т… Коулфейс?
	— Нищо не съм направил.
	— Нищо не съм направил, шефе! — поправи го с крясък Детритус.
	— Коулфейс? В Нощната Стража?
	Дрън.
	— Ефрейтор Керът казва, че има нещо добро, заровено дълбоко някъде у всички — каза Детритус.
	— А твоята работа каква е, Детритус?
	Дрън.
	— Отговорен инженер по дълбоките минни операции, нач’во!
	Ваймс се почеса по главата.
	— Това май е някаква шега, нали така?
	— Това новият ми шлем, моят другар Къди направи ми го, сър. Ха! Хората не могат да кажат, ето го, иде глупавият трол. Трябва да кажат, кой е онзи добре изглеждащ военен трол ей там, вече действащ полицай, голямо бъдеще зад него, той има Съдба изписана по него целия като писмо.
	Ваймс смля това. Детритус сияеше срещу него.
	— А къде е Сержант Колън?
	— Тук, Капитан Ваймс.
	— Имам нужда от един добър кум, Фред.
	— Тъй, сър. Ще доведа Ефрейтор Керът. Тъкмо проверява покривите…
	— Фред! Познавам те повече от двайсет години! Божичко, единственото, което трябва да направиш, е да застанеш там. Фред, добър си за това!
	Керът се появи на бегом.
	— Съжалявам, че закъснях, Капитан Ваймс. Ъ-ъ… Ние наистина искахме това да бъде изненада…
	— Какво? Каква изненада?
	Керът зарови в кесията си.
	— Ами, капитане… от името на Стражата… т.е., по-голямата част от Стражата…
	— Чакай малко — каза Колън, — идва негова светлост.
	Чаткането на копита и дрънченето на сбруя сигнализира за приближаването на каретата на Лорд Ветинари.
	Керът се огледа към нея. После пак я погледна. И вдигна очи.
	Проблесна метал, на покрива на Кулата.
	— Сержант, кой е на Кулата? — попита той.
	— Къди, сър.
	— О. Добре. — Той се прокашля. — Както и да е, капитане… ние всички се обединихме и… — Той спря. — Действащ Полицай Къди, нали?
	— Да. На него може да се разчита.
	Сега каретата на Патриция беше на половината път към Саторовия Площад. Керът виждаше слабата тъмна фигура на задната седалка.
	Той погледна нагоре към огромния сив силует на кулата.
	Втурна се да бяга.
	— Какво има? — попита Колън.
	Ваймс също се втурна да бяга.
	Кокалчетата на Детритус удариха земята, щом се метна след другите.
	И тогава то тресна Колън — някакво яростно ожулване, сякаш някой беше духнал по голия му мозък.
	— О, по дяволите — каза той тихичко.


	Нокти задращиха в мръсотията.
	— Той си извади сабята!
	— Ти какво очакваше? В един миг момчето е на върха на щастието, придобива нещо ново, което да го интересува в живота, нещо може би по-добро дори от разходките, а после се обръща и вижда, в общи линии, върколак. Можеше да му намекнеш. Това време от месеца е, такива ми ти неща. Не можеш да го виниш, че се е изненадал, наистина. — Гаспод се изправи на крака. — Така, ти ли ще излезеш навън или аз ще трябва да вляза там вътре и да бъда брутално изпохапан?


	Лорд Ветинари се изправи, когато видя Стражата да тича срещу него. Ето защо първият изстрел мина през бедрото му, вместо през гърдите му.
	После Керът изби вратата на каретата и се метна върху мъжа. Ето защо следващият изстрел мина през Керът.


	Ангуа се измъкна навън.
	Гаспод леко се отпусна.
	— Не мога да се върна. Аз…
	Тя замръзна. Ушите й трепнаха.
	— Какво? Какво?
	— Той е ранен!
	Ангуа подскочи и побягна.
	— Ей! Чакай ме! — излая Гаспод. — Натам са „Сенките“!


	Третият изстрел откърти стружка от Детритус, който се тресна в каретата, като я събори настрани и откъсна ремъците. Конете се измъкнаха нанякъде. Кочияшът вече си беше направил светкавично сравнение между условията на труд и надницата, и беше изчезнал в тълпата.
	Ваймс се плъзна по корем и спря зад преобърнатата карета. Друг изстрел отскочи от паветата до ръката му.
	— Детритус?
	— Сър?
	— Как си?
	— Роня се малко, сър.
	Изстрел удари колелото на каретата над главата на Ваймс и го завъртя.
	— Керът?
	— Точно през рамото ми, сър.
	Ваймс се привдигна леко на лакти.
	— Добро утро, ваша светлост — поздрави налудничаво. Той се облегна назад и измъкна обезобразена пура. — Имате ли огънче?
	Патрицият отвори очи.
	— А, Капитан Ваймс. И какво става сега?
	Ваймс се ухили. Смешно, помисли си, как никога не се чувствам истински жив, докато някой не се опита да ме убие. Точно тогава забелязваш, че небето е синьо. Всъщност, точно сега не много синьо. Там горе има големи облаци. Но ги забелязвам.
	— Очакваме още един изстрел. И после бягаме за хубаво скривалище.
	— Аз явно… губя много кръв — отбеляза Лорд Ветинари.
	— Кой би си помислил, че имате кръв — каза Ваймс с откровеността на човек, който вероятно ще умре. — Ами ти, Керът?
	— Мога да си движа ръката. Боли като… в ада, сър. Но вие изглеждате по-зле.
	Ваймс погледна надолу.
	По цялото му сако имаше кръв.
	— Парче камък трябва да ме е уцелило. Дори не съм го усетил!
	Той се опита да си представи исчезналото наум.
	Шест цеви, всичките на една линия. Всяка една от тях с оловния й куршум и заряд от барут №1, изведени в исчезналото като стрели на арбалет. Зачуди се колко ли време беше нужно, за да се сложат нови шест…
	Но сме го хванали там, където го искаме! Има само един начин да излезеш вън от Кулата!
	Ъхъ, може да седим тук на открито и той да стреля по нас с оловните си топчета, но сме го хванали точно там, където го искаме!


	Като хриптеше и пръцкаше нервно, Гаспод се движеше в тромав бяг през „Сенките“ и видя със сърце, което се сви още повече от страх, група кучета пред себе си.
	Той се бутна и загърчи през плетеницата крака.
	Ангуа беше притисната между обръч от зъби.
	Лаенето спря. Две големи кучета се отместиха настрани и Големият Фидо изящно пристъпи напред.
	— Това, което имаме тук, изобщо не е куче. Шпионин, може би? Винаги има враг. Навсякъде. Те приличат на кучета, но вътре те не са кучета. Какво правехте?
	Ангуа изръмжа.
	О, боже, помисли си Гаспод. Тя може би щеше да успее да свали няколко от тях, но това бяха улични кучета.
	Той се изплъзна изпод няколко тела и се появи в кръга. Големият Фидо насочи кръвясалия си поглед към него.
	— И Гаспод, и той — каза пуделът. — Трябваше да се сетя.
	— Остави я на мира.
	— О? Ще се биеш срещу всички нас за нея ли?
	— Аз имам силата — каза Гаспод. — Ти знаеш това. Ще го направя. Ще я използвам.
	— Няма време за това! — излая Ангуа.
	— Няма да го направиш — каза Големият Фидо.
	— Ще го направя.
	— Лапата на всяко куче ще се обърне срещу теб…
	— Аз имам Силата, аз. Назад, всички вие.
	— Каква сила? — попита Буцата. Течаха му лигите.
	— Големият Фидо знае. Той е учил. Така, сега аз и тя ще си тръгнем оттук, нали? Спокойно и бавно.
	Кучетата погледнаха към Големия Фидо.
	— Хванете ги!
	Ангуа оголи зъби.
	Кучетата се поколебаха.
	— Един вълк има челюсти четири пъти по-силни от на което и да е куче — каза Гаспод. — И то обикновен вълк…
	— Вие всички какво сте? — озъби се Големия Фидо. — Вие сте глутницата! Никаква милост! Хванете ги!
	Но една глутница не действа така, беше казала Ангуа. Глутницата е съюз на свободни индивиди. Глутницата не скача, само защото са й казали — глутницата скача, защото всеки индивид, всичките наведнъж, решават да скочат.
	Две от по-големите кучета се свиха…
	Ангуа раздвижи глава от край до край, в очакване на първата атака…
	Едно куче остърга земята с лапа…
	Гаспод си пое дълбоко дъх и приготви челюст.
	Кучетата скочиха.
	— СЕДНЕТЕ! — изрече Гаспод на сносен Човешки.
	Заповедта отскочи напред-назад по уличката и петдесет процента от животните се подчиниха. В повечето случаи, това бяха задните петдесет процента. Кучета насред скок установиха как предателските им крака се подвиват под тях…
	— ЛОШО КУЧЕ!
	… и това беше последвано от обезоръжаващо чувство за расов срам, което ги накара машинално да се свият раболепно — лошо решение насред въздуха.
	Гаспод погледна нагоре към Ангуа, докато сащисани кучета заваляха наоколо.
	— Казах, че имам Силата, нали така? Сега бягай!
	Кучетата не са като котките, които развеселено търпят хората, само докато някой не измисли отварачка за консерви, която може да се използва и с лапа. Хората правеха кучетата, те взимаха вълци и им даваха човешки неща — ненужна интелигентност, имена, желание да принадлежат някому, както и измъчващ комплекс за малоценност. Всички кучета сънуват вълчи сънища и знаят, че мечтаят да ухапят Създателя си. Всяко куче знае, дълбоко в сърцето си, че е едно Лошо Куче…
	Но яростното джавкане на Големия Фидо разруши магията.
	— Хванете ги!
	Ангуа се втурна по паветата. В другия край на улицата имаше каруца. А отвъд каруцата — стена.
	— Не натам! — изскимтя Гаспод.
	Кучетата се скупчваха след тях. Ангуа скочи върху каруцата.
	— Не мога да се кача там! — каза Гаспод. — Не и с моя крак!
	Тя скочи долу, сграбчи го за проскубания врат и скочи обратно. Зад каруцата имаше навес, издатина над него и… — няколко керемиди се изплъзнаха изпод лапите й и тупнаха на уличката, — къща.
	— Лошо ми е!
	— Флъкфъй!
	Ангуа пробяга по билото на покрива и скочи от другата страна на улицата, като се приземи тежко в някакъв стар сламен покрив.
	— Аааргх!
	— Флъкфъй!
	Но кучетата ги следваха. Не че улиците в „Сенките“ бяха много широки.
	Друга тясна улица мина под тях.
	Гаспод увисна застрашително от челюстите на върколака.
	— Те са още след нас!
	Гаспод затвори очи, щом Ангуа сви мускули.
	— О, не! Не и Сиропения Минен Път!
	Последва взрив на ускоряване, последван от един миг спокойствие. Гаспод затвори очи…
	… Ангуа се приземи. Лапите й задращиха по мокрия покрив за един миг. Керемиди заваляха по улицата, после тя подскочи нагоре към билото на покрива.
	— Можеш да ме пуснеш веднага. Незабавно и веднага! Ето ги, идват!
	Първите кучета пристигнаха на отсрещния покрив, видяха дупката и се опитаха да се обърнат. Лапите им се плъзнаха по керемидите.
	Ангуа се извъртя, като се мъчеше да си поеме дъх. Беше се опитвала да не диша по време на това първо лудо втурване. Иначе би вдишала Гаспод.
	Чуха гневното джавкане на Големия Фидо.
	— Страхливци! Това няма и двайсет стъпки ширина! За един вълк не е нищо!
	Кучетата измериха разстоянието със съмнение. Понякога едно куче трябва да клекне и да се запита: какъв вид съм аз?
	— Лесно е! Аз ще ви покажа! Гледайте!
	Големият Фидо се затича малко назад, спря, обърна се, затича… и скочи.
	Траекторията му почти нямаше дъга. Малкият пудел се ускори в пространството, засилен не толкова от мускули, колкото от онова, каквото и да беше, дето гореше в душата му.
	Предните му лапи докоснаха керемидите, сграбчиха се с нокти за миг в гладката повърхност и не откриха за какво да се задържат. В тишина той се плъзна назад и надолу по покрива, над ръба…
	… и увисна.
	Той обърна очи нагоре, към кучето, което го стискаше.
	— Гаспод? Ти ли си това?
	— Ъхъф — каза Гаспод, с пълна уста.
	Пуделът не тежеше почти нищо, но от друга страна и Гаспод не тежеше почти нищо. Беше се втурнал напред и беше вкопчил крака, за да улови напъна, но нямаше нищо, за което да ги вкопчи. Той неумолимо се заплъзга надолу, докато предните му крака не стигнаха в улука, който започна да скърца.
	Имаше удивително ясна гледка към улицата, три етажа под него.
	— О, по дяволите! — възкликна Гаспод.
	Челюсти сграбчиха опашката му.
	— Пусни го — каза Ангуа неясно.
	Гаспод се опита да поклати глава.
	— Преффани да фе бофиш! — измънка през крайчеца на устата си. — Храброто Куфе Голяма Фабота Фърши! Храбро куфе в Фпаефние на покриф! Не!
	Улукът отново изскърца.
	Ще се счупи, помисли си той. Историята на моя живот…
	Големия Фидо се изви с мъка.
	— За какво ме държиш?
	— Фа нафийника ти — каза Гаспод през зъби.
	— Какво? Да върви по дяволите и той!
	Пуделът се опита да се извърне, като злобно завърша из въздуха.
	— Префтани, ти, тъпо копеле! Заради фебе фсифки фе паднем! — изръмжа Гаспод.
	На отсрещния покрив, кучешката глутница гледаше в ужас. Улукът отново изскърца.
	Ноктите на Ангуа врязаха бели линии по керемидите.
	Големия Фидо се въртеше и виеше, като се бореше срещу захапката върху нашийника му.
	Който, най-накрая, се скъса.
	Кучето се преметна във въздуха, като увисна за един миг преди гравитацията да го овладее.
	— Свободен!
	И после падна.
	Гаспод се стрелна назад, щом лапите на Ангуа се изплъзнаха изпод нея, и се приземи малко по-нагоре на покрива, като размахваше крака. И двамата успяха да стигнат до гребена и увиснаха там, като се задъхваха.
	После Ангуа се втурна с подскоци, като премина следващата улица, преди още червената мъгла да е изчезнала пред погледа на Гаспод.
	Той изплю нашийника на Големия Фидо, който се плъзна надолу по покрива и изчезна през ръба.
	— О, благодаря ти! — извика той. — Много ти благодаря! Да! Остави ме тук, точно така! Мен със само три здрави крака! Хич да не те е грижа за мен! Ако имам късмет, ще падна от покрива, преди да умра от глад! О, да! Историята на моя живот! Ти и аз, малката! Заедно! А можехме да успеем!
	Той се обърна и погледна към кучетата, наредени по покривите от другата страна на улицата.
	— Ей, вие! Вървете си вкъщи! ЛОШО КУЧЕ!
	Той се плъзна по другия край на покрива. Там имаше улица, но си беше чисто падане. Той пропълзя по покрива на съседната сграда, но път надолу нямаше. Имаше обаче балкон, един етаж по-надолу.
	— Паралелно мислене — промърмори той. — Това е то. Сега един вълк, същинският вълк, ще скочи, а ако не може да скочи, ще се забие. Докато аз, поради превъзхождащата си интелигентност, мога да оценя цялото как-му-се-викаше и да стигна до разрешение посредством приложението на умствения процес.
	Той сръга водоливника, клекнал на крайчеца на улука.
	— К’уо и’къс?
	— Ако не ми помогнеш да сляза на онзи балкон, ще ти пикая в ухото.


	— ГОЛЕМИЯ ФИДО?
	— Да?
	— СЕДНИ!

>
	Имаше, в крайна сметка, две теории за края на Големия Фидо.
	Едната, лансирана от кучето Гаспод, основана на свидетелски показания, беше, че останките му били взети от Мръсния Стар Рон и продадени за пет минути на един кожухар, и че Големия Фидо най-сетне отново видял дневната светлина като двойка маншони за уши и чифт пухкави ръкавици.
	Другата, на която повярва всяко куче, основана на това, което колебливо би могло да се нарече истината на сърцето, беше, че той е оцелял от падането, избягал от града и в крайна сметка повел огромна глутница планински вълци, които нощем всявали ужас в самотните чифлици. Това правеше ровенето по бунищата и висенето около задните врати за отпадъци да изглежда… ами, по-поносимо. Те в края на краищата го правеха само докато Големия Фидо си дойдеше.
	Нашийникът му се пазеше на тайно място и се посещаваше редовно от кучета, докато не забравиха за него.


	Сержант Колън отвори вратата с върха на копието си.
	Кулата е имала етажи, много отдавна. Сега тя беше куха по целия път нагоре, кръстосвана от златни снопове светлина от древните амбразури по прозорците.
	Един от тях, изпълнен от светещи песъчинки прах, пронизваше напречно това, което до неотдавна, беше Действащ Полицай Къди.
	Колън побутна предпазливо тялото. То не помръдна. Нищо с такъв вид не можеше да се помръдне. Изкривена брадва лежеше до него.
	— О, не — промълви той.
	От високото се спускаше тънко въже от онези, които Убийците използваха. Потрепваше. Колън погледна към мъглата нагоре и извади сабя.
	Виждаше чак горе до върха, а на въжето нямаше никого. Което означаваше…
	Той дори не се огледа, което му спаси живота.
	Той се метна към пода и експлозията от исчезналото зад него се случи точно по същото време. По-късно се кълнеше, че е усетил вятъра от куршума, точно когато е минал над главата му.
	После една фигура прекрачи през пушека и го удари силно, преди да избяга през отворената врата навън в дъжда.


	— ДЕЙСТВАЩ ПОЛИЦАЙ КЪДИ?
	Къди се поизтърси от праха.
	— О! Разбирам. Хич не си и помислих, че това ще ми се размине. Не и след първите сто стъпки.
	— ПРАВ СИ БИЛ.
	Нереалният свят на живите вече избледняваше, но Къди гледаше свирепо към извитите останки от брадвата си. Това май го притесняваше повече, отколкото усуканите останки на самия Къди.
	— Виж само! Татко ми направи тази брадва! Чудесно оръжие да го вземеш в отвъдния живот, няма що!
	— ТОВА НЯКАКЪВ ВИД ПОГРЕБАЛЕН ОБРЯД ЛИ Е?
	— Не знаеш ли? Ти си Смърт, нали така?
	— ТОВА НЕ ОЗНАЧАВА, ЧЕ СЪМ ДЛЪЖЕН ДА ЗНАМ ЗА ПОГРЕБАЛНИТЕ ОБРЕДИ. ПО ПРИНЦИП АЗ СРЕЩАМ ХОРАТА ПРЕДИ ДА БЪДАТ ПОГРЕБАНИ. ОНЕЗИ, ДЕТО ГИ СРЕЩАМ СЛЕД КАТО СА ПОГРЕБАНИ, ИМАТ СКЛОННОСТ ДА СА МАЛКО ПРЕВЪЗБУДЕНИ И ИЗПИТВАТ НЕЖЕЛАНИЕ ДА ОБСЪЖДАТ НЕЩАТА.
	Къди скръсти ръце.
	— Ако няма да бъда погребан, както си му е редът, отказвам. Моята измъчена душа ще броди из света в страдание.
	— НЯМА НУЖДА.
	— _Може,_ ако иска — озъби се духът на Къди.


	— Детритус! Нямаш време да се рониш! Давай към Кулата! Вземи няколко човека с теб!
	Ваймс стигна вратата на Голямата Зала с Патриция през рамо и с Керът, който залиташе след него. Магьосниците се бяха скупчили около вратата. Тъкмо започваха да падат големи, тежки капки дъжд и съскаха по горещите плочи.


	Ридкъли запретна ръкави.
	— Гръм да ме порази! Какво е направило това на крака му?
	— Ето какво причинява исчезналото! Погрижете се за него! И за Ефрейтор Керът също!
	— Няма нужда — каза Ветинари, като се опитваше да се усмихне и да се изправи. — Това е само плът…
	Кракът се строполи под него.
	Ваймс примижа. Никога не беше очаквал това. Патрицият беше човекът, който винаги имаше отговори, който никога не се изненадваше. Ваймс имаше усещането, че историята се е отвързала и плющи…
	— Можем да се справим с това, сър — каза Керът. — Имам хора по покривите и…
	— Млъквай! Стой тук! Това е заповед! — Ваймс зарови из кесията си и овеси значката си върху разкъсаното сако. — Ей, ти… Пижама! Имам нужда от сабя!
	Пижама изглеждаше намусен.
	— Приемам заповеди само от Ефрейтор Керът…
	— Дай ми сабя незабавно, ти ужасно дребно човече! Така! Благодаря ти! Сега да тръгваме към Кул…
	Една сянка се появи на прага.
	Детритус влезе вътре.
	Те погледнаха към безжизненото тяло в ръцете му.
	Той внимателно го остави върху пейка, без да каже нито дума, после отиде и седна в един ъгъл. Докато останалите се събраха около тленните останки на Действащ Полицай Къди, тролът свали своя домашно правен охлаждащ шлем и остана, втренчен в него, като го запремята в ръце.
	— Беше на пода — каза Сержант Колън, облягайки се на рамката на вратата. — Трябва да са го бутнали по стълбите право от върха. Някой друг също е бил там. Трябва да се е спуснал по въжето и да ме е треснал яко по главата.
	— Да те бутнат от Кулата не си струва — каза Керът неопределено.
	Когато драконът дойде, беше по-добре, помисли си Ваймс. След като убиеше някого, поне още си беше дракон. Отиваше някъде другаде, но човек можеше да каже: това е дракон, ето какво е. Не можеше да прескочи през стената и просто да стане друг човек. Човек винаги знаеше с какво се бие. Нямаше нужда да…
	— Какво е това в ръката на Къди? — попита той.
	Проумя, че от известно време го е зяпал, без да го види. Издърпа го. Беше парче черен плат.
	— Убийците носят това — каза Колън неразбиращо.
	— Както и много други хора — каза Ридкъли. — Черното си е черно.
	— Прав сте — каза Ваймс. — Да се предприеме каквото и да било действие на базата на това, би било прибързано. Знаете, най-вероятно да ме уволнят заради него. — Той размаха плата пред очите на Лорд Ветинари. — Навсякъде Убийци на стража. Изглежда, те нищо не са забелязали, а? Вие им дадохте проклетото исчезнало, защото си мислехте, че те могат най-добре да го опазят! Изобщо не си и помислихте да го дадете на стражите!
	— Няма ли да започнем преследване, Ефрейтор Керът? — попита Пижама.
	— Да преследваме кого? Да преследваме къде? — каза Ваймс. — Той е ударил стария Фред по главата и е офейкал. Би могъл да изтича зад ъгъла, да метне исчезналото през някоя стена и кой би разбрал. Не знаем кого търсим!
	— Аз знам — каза Керът.
	Той се изправи, като се държеше за рамото.
	— Лесно е да бягаш. Доста сме бягали. Но не така се гони. Гони се, като се седи тихо на точното място. Капитане, искам сержантът да излезе там навън и да каже на хората, че сме хванали убиеца.
	— Какво?
	— Името му е Едуард д’Ийт. Да каже, че сме го арестували. Да каже, че е бил хванат и ранен лошо, но че е още жив.
	— Но ние не…
	— Той е Убиец.
	— Ние нямаме…
	— Да, капитане. Не обичам да лъжа. Но може би си струва. Както и да е, това не е ваш проблем, сър.
	— Не е? И защо не е?
	— Пенсионирате се след по-малко от час.
	— Но все още съм капитан, ефрейтор. Така че ще трябва да ми кажеш какво става. Такъв е редът.
	— Нямаме време, сър. Направи го, Сержант Колън.
	— Керът, все още аз ръководя Стражата! Аз съм този, който се предполага да дава заповеди.
	Керът наведе глава.
	— Съжалявам, капитане.
	— Така. Хубаво, че поне за това се разбрахме. Сержант Колън?
	— Сър?
	— Разпространи новината, че сме арестували Едуард д’Ийт. Който и да е той.
	— Дасър.
	— А следващата ви стъпка, господин Керът?
	Керът погледна към насъбралите се магьосници.
	— Извинете, сър?
	— Уук?
	— Първо, трябва да отидем в Библиотеката…
	— Първо — каза Ваймс, — някой може да ми заеме шлем. Не се чувствам, че съм на работа, когато съм без шлем. Благодаря, Фред. Така… шлем… сабя… значка. Сега…


	Под града се носеше шум. Той се процеждаше през всевъзможни маршрути, но беше неясен, като звук от кошер.
	И светеше едва забележима светлина. Водите на Анкх, ако разбираме тази стихия в най-широк смисъл, бяха мили, да разширим определението докрай, тези тунели с векове.
	Сега се чуваше допълнителен шум. Стъпки газеха леко по тинята, едва доловими, освен ако ушите не бяха привикнали към фоновия шум. А някаква неясна фигура се движеше през мрака, после спря в един кръг тъмнина, който водеше към по-малък тунел…


	— Как се чувствате, ваша светлост? — попита Ефрейтор Нобс, социалният катерач.
	— Ти кой си?
	— Ефрейтор Нобс, сър! — Отдаде чест.
	— Ние ли сме те назначили на работа?
	— Дасър!
	— А! Ти си джуджето, нали така?
	— Несър. Това беше покойният Къди, сър! Аз съм едно от човешките същества, сър!
	— Ти да не си назначен в резултат на някаква… специална процедура?
	— Не, сър — каза Ноби гордо.
	— Боже господи!
	Патрицият си чувстваше главата малко поолекнала от загубата на кръв. А и Архиканцлерът му беше дал голяма чаша с нещо, което било чудодейно лекарство, макар и да не беше уточни, какво точно лекува. Вертикалността, очевидно. Но беше мъдро да не спира да седи изправен, обаче. Хубава идея беше да го виждат, че е жив. Много любопитни хора надничаха през вратата. Важно беше да ги увери, че слуховете за неговата смърт са силно преувеличени.
	Ефрейтор — самопровъзгласил се за човек — Нобс и няколко други стражи се бяха скупчили около Патриция по заповед на Капитан Ваймс. Някои от тях бяха доста по-обемисти, отколкото той бая зашеметено си спомняше.
	— Ей ти там, добри човече. Ти взел ли си Кралския Шилинг? — обърна се той към едного.
	— Нищо не съм взимал.
	— Прекрасно, браво.
	И после тълпите се разпръснаха. Нещо златно и смътно напомнящо на куче се втурна през тях, като ръмжеше, долепило нос до земята. И пак изчезна, покривайки пода на библиотеката с дълги, леки стъпки. Патрицият долови разговор.
	— Фред?
	— Да, Ноби?
	— Това не ти ли се стори малко познато?
	— Не знам за какво намекваш.
	Ноби се размърда неудобно.
	— Трябваше да й се накараш, че не е в униформа.
	— Малко е трудно.
	— Ако аз бях притичал оттук без дрехи, щеше да ме глобиш с половин долар за неприлично облекло…
	— Ето ти половин долар, Ноби. Сега млъкни.
	Лорд Ветинари засия срещу тях. После следваше стражът в ъгъла, още един от онези, големите като буци…
	— Още ли сте добре, ваша светлост? — попита Ноби.
	— Кой е този господин?
	Той проследи погледа на Патриция.
	— Това е Детритус, тролът, сър.
	— Защо седи така?
	— Мисли, сър.
	— От доста време не се е помръдвал.
	— Той мисли бавно, сър…
	Детритус се изправи. Имаше нещо в начина, по който го направи, някакъв намек за могъщ континент, започващ тектонично движение, завършващо със страховитото създаване на някоя недостъпна планинска верига, която ще кара хората да се спират и да гледат. Нито един от зрителите не беше запознат с изживяването да гледат израстването на планина, но сега имаха някаква смътна представа на какво прилича: приличаше на изправянето на Детритус с изкривената брадва на Къди в ръка.
	— … но дълбоко понякога — добави Ноби, като оглеждаше различните възможни пътища за бягство.
	Тролът се облещи срещу тълпата, сякаш се чудеше те пък какво правят тук. После, като люлееше ръце, той тръгна напред.
	— Действащ Полицай Детритус… ъ-ъ… тъй като ти беше… — осмели се да каже Колън.
	Детритус не му обърна внимание. Сега той се движеше доста бързо по измамния начин, по който го прави лавата.
	Той стигна до стената и я изби от пътя си.
	— Някой да му е давал сяра? — попита Ноби.
	Колън се огледа към стражите наоколо.
	— Волнонаемен Полицай Боксит! Волнонаемен Полицай Коулфейс! Задръжте Действащ Полицай Детритус!
	Двата трола погледнаха първо към отдалечаващата се фигура на Детритус, после се спогледаха и накрая се обърнаха към Сержант Колън.
	Боксит успя да отдаде чест.
	— Разрешение да напусна, за да присъствам на погребението на баба ми, сър?
	— Защо?
	— Или аз, или тя, сержант.
	— Ще ни ритат по гуухулуучните глави — каза Коулфейс, мислителят с по-малко заобикалки.


	Пламна огънче. В каналите долу, светлината му беше като зараждаща се звезда.
	Ваймс запали първо пурата си, а после и лампа.
	— Доктор Крусис? — каза той.
	Шефът на Убийците замръзна.
	— Ефрейтор Керът ей тук има и арбалет. Не съм сигурен дали ще го използва. Той е добър човек. Той мисли, че всички останали също са добри хора. Аз не съм. Аз съм долен, гаден и уморен. А сега, докторе, имахте време да помислите, вие сте интелигентен мъж… Какво правехте тук долу, моля? Не може да сте търсил тленните останки на младия Едуард, защото нашият Ефрейтор Нобс го изнесе в моргата на Стражата тази сутрин, най-вероятно, задигайки дребните лични бижута, които е имал по себе си, но Ноби така си прави. Той има престъпно съзнание, този наш Ноби. Но за него ще кажа още, че няма престъпна душа. Надявам се, че е избърсал клоунския грим от лицето на горкото момче. Божичко. Вие го използвахте, нали? Той уби горкия стар Бино, а после взе исчезналото и е бил там, когато то е убило Хемърхок, той дори е оставил малко от перуката на Бино по гредите. И точно когато някой добър съвет хубаво би му помогнал, като, например, да се предаде, вие сте го убил. Интересното е, че младият Едуард не би могъл да е мъжът на Кулата отпреди малко. Не и с прободната рана в сърцето и всичко останало. Аз знам, че да си умрял не винаги е пречка за кротко забавление в този град, но не мисля, че младият Едуард много-много е шавал. Парчето плат беше хубава идея. Но, да ви кажа, аз никога не съм вярвал на тези неща — следи от стъпки в цветната леха, издайнически копчета, такива ми ти неща. Хората си мислят, че това е да си полицай. Не е вярно. Полицайството е късмет и бъхтене повечето време. Но повечето хора биха повярвали. Искам да кажа, той е бил мъртъв… какво… няма два дни, а тук долу е хубаво и хладно… би могъл да го издърпаш, смея да кажа, че би могъл да заблудиш хората, които няма да се вглеждат много-много, след като той веднъж вече е върху плочите, и бихте имали човека, който е убил Патриция. Обърнете внимание, дотогава половината град вече ще се бие с другата, смея да твърдя. Ще се намесят и още няколко смърти. Чудя се дали това би ви интересувало. — Той спря. — Все още нищо не сте казал.
	— Ти не можеш да разбереш.
	— Да?
	— Д’Ийт беше прав. Той беше луд, но беше прав.
	— За какво, доктор Крусис?
	И тогава Убиецът изчезна, като се метна в някаква сянка.
	— О, не — каза Ваймс.
	Шепот отекна из пещерата, направена от човек.
	— Капитан Ваймс? Първото нещо, което добрият Убиец научава, е…
	Чу се оглушителна експлозия и лампата се разпадна на части.
	— … никога да не стои близо до светлината.
	Ваймс тупна на пода и се претърколи. Друг изстрел удари една стъпка встрани и той усети разплискването на студена вода.
	И под него имаше вода.
	Анкх се надигаше и в съгласие със закони, по-стари от тези на града, водата си проправяше пътя обратно нагоре по тунелите.
	— Керът — прошепна Ваймс.
	— Да? — Гласът дойде някъде откъм тъмната като в рог чернота отдясно.
	— Нищо не виждам. Изгубих си нощното зрение, като запалих онази проклета лампа.
	— Усещам водата да приижда.
	— Ние… — започна Ваймс, после спря, като си представи наум скрития Крусис, който се прицелва в мястото на звука.
	Трябваше да го застрелям първо, помисли си той. Той е Убиец!
	Наложи се лекичко да се повдигне, за да запази лицето си от надигащата се вода.
	После чу леко плискане. Крусис вървеше към тях.
	Чу се драскане, после светна. Крусис беше запалил факла и Ваймс погледна нагоре, за да види мършавата фигура на светлината. Другата му ръка крепеше исчезналото.
	Нещо, което Ваймс беше научил като млад страж, изплува в паметта му. Ако се налага да погледнеш по дължината на стрела от лошия й край, ако някой те държи изцяло в плен на волята си, тогава надявай се и се моли като луд да е зъл човек. Защото злите обичат властта над хората и искат да те видят уплашен. Те искат да знаеш, че ще умреш. За да могат да говорят. За да могат да злорадстват.
	Те ще те гледат как се гърчиш. Те ще отлагат мига на убийството, както друг човек ще протака хубавата пура.
	Така че надявай се като луд, екзекуторът ти да е зъл човек. Добрият човек ще те убие, без дори да каже и дума.
	После, за свой безкраен ужас, той чу как Керът се изправя.
	— Доктор Крусис, арестувам ви за убийството на Пр’роден Хемърхок, Едуард Д’Ийт, клоуна Бино, Летис Нибс и Действащ Полицай Къди от Градската Стража.
	— Божичко, всичките тези ли? Опасявам се, че Едуард уби Брат Бино. Това си беше негова собствена идея, на малкия глупак. Той каза, че не го е искал. И разбрах, че Хемърхок е бил убит случайно. Необикновен нещастен случай. Той е бърникал там и зарядът е гръмнал, куршумът отскочил от наковалнята му и го убил. Така каза Едуард. После дойде да ме види. Беше много разстроен. Направи пълни самопризнания за всичко, да знаете. Така че аз го убих. Е, какво друго можех да направя? Беше съвсем луд. Не можеш да се справиш с такъв човек. Мога ли да ви помоля да отстъпите назад, Сир? Бих предпочел да не ви застрелвам. Не! Освен ако не ми се наложи!
	На Ваймс му се стори, че Крусис спори със самия себе си. Исчезналото яростно се люлееше.
	— Той бръщолевеше — каза Крусис. — Каза, че исчезналото убило Хемърхок. Аз го попитах: нещастен случай ли беше? А той отвърна: не, не било нещастен случай, исчезналото убило Хемърхок.
	Керът направи още една стъпка напред. Крусис сега като че беше в своя си свят.
	— Не! Исчезналото уби и просякинчето. Не бях аз! Защо да правя нещо такова?
	Крусис направи крачка назад, но исчезналото се залюля нагоре към Керът. На Ваймс му се стори, че то се движи по своя воля, като животно, което души въздуха…
	— Залегни! — просъска Ваймс.
	Той се пресегна и се опита да си намери арбалета.
	— Той каза, че исчезналото ревнувало! Хемърхок иначе щял да направи още исчезнали! Стой, където си!
	Керът направи още една крачка.
	— Трябваше да убия Едуард! Той беше романтик, щеше да го направи не така, както трябва! Но Анкх-Морпорк има нужда от крал!
	Оръжието се дръпна рязко и стреля в същия миг, в който Керът отскочи настрани.

>
	Тунелите блестяха от миризми, най-вече парливото жълто и земното оранжево на древната канализация. И почти нямаше въздушни течения, за да обезпокояват нещата. Линията, която беше Крусис, се промъкна през тежкия въздух. Остана и миризмата на исчезналото, жива като рана.
	Подуших исчезналото в Гилдията, помисли си тя, точно след като Крусис мина покрай мен. И Гаспод каза, че в това нямало нищо особено, защото исчезналото си е било в Гилдията… но то не беше гръмнало в Гилдията. Подуших го, защото някой от хората там беше стрелял с нещото.
	Тя зашляпа през водата в голямата пещера и ги видя, с носа си, и тримата — неясната фигура, която миришеше на Ваймс, падащата фигура, която беше Керът, завиващата фигура с исчезналото…
	И тогава тя престана да мисли с главата си, остави се тялото й да вземе връх. Вълчите мускули я повлякоха напред и нагоре в скок, водни капчици се разлетяха от гривата й, а очите й — фиксирани върху врата на Крусис.
	Исчезналото гръмна четири пъти. Не пропусна нито веднъж.
	Тя тежко удари мъжа, като го събори назад.
	Ваймс се изправи в експлозия от пръски.
	— Шест изстрела! Това са шест изстрела, кучи сине! Сега те пипнах!
	Крусис се обърна, докато Ваймс газеше към него и се спусна към един тунел, като вдигна още пръски.
	Ваймс грабна арбалета от Керът, прицели се отчаяно и дръпна спусъка. Нищо не се случи.
	— Керът! Идиот такъв! Ти не си запънал проклетото нещо!
	Ваймс се обърна.
	— Хайде, човече! Не можем да го оставим да избяга!
	— Това е Ангуа, капитане.
	— Какво?
	— Тя е мъртва!
	— Керът! Слушай. Можеш ли да намериш изхода от тази гадост? Не! Идвай с мен!
	— Аз… не мога да я оставя тук. Аз…
	— Ефрейтор Керът! Последвай ме!
	Ваймс полупобягна, полузаджапа през надигащата се вода към тунела, който бе погълнал Крусис. Беше нагоре по наклон; той усещаше как водата спада, докато тича.
	Никога не оставяй време на жертвата да си почине. Беше научил това от първия си ден в Стражата. Ако трябва да преследваш, тогава не се отказвай. Дай време на преследвания да спре и да помисли, ще свиеш на ъгъла и ще откриеш някой чувал, пълен с пясък, да лети срещу теб.
	Стените и таванът се спускаха.
	Тук имаше други тунели. Керът се беше оказал прав. Стотици хора трябва да бяха работили с години, за да построят всичко. Това, върху което беше построен Анкх-Морпорк, беше пак Анкх-Морпорк.
	Ваймс спря.
	Не се чуваше плискане, а отвори на тунели зееха навсякъде наоколо.
	После просветна нагоре по един страничен тунел.
	Ваймс се покатери натам и видя чифт крака на сноп светлина от един отворен капак на тавана.
	Той се хвърли към тях и улови един ботуш, тъкмо когато той изчезваше в стаята отгоре. Ботушът го ритна, а той чу как Крусис падна на пода.
	Ваймс сграбчи края на люка и се промуши през него.
	Това не беше тунел. Приличаше на мазе. Той се плъзна върху кал и се удари о стена, хлъзгава от мръсотия. Върху какво е бил построен Анкх-Морпорк? Така…
	Крусис беше само на няколко крачки, катереше се и се плъзгаше по едно стълбище. Някога горе е имало врата, но тя отдавна беше изгнила.
	Имаше още стъпала и още стаи. Огън и наводнение, наводнение и ново строителство. Стаите се бяха превръщали в мазета, мазетата бяха ставали основи. Това не беше елегантно преследване; двамата мъже се плъзгаха и падаха, катереха се отново, пробиваха си път през висящите завеси от мръсотия. Крусис беше оставил свещи тук-там. Те хвърляха точно толкова светлина, че да накарат Ваймс да съжалява, че ги има.
	И после под краката им се появи сух камък — не беше врата, а дупка, избита през стена. И имаше варели, някой и друг стол, старинни неща, които са били заключени и забравени.
	Крусис лежеше на няколко стъпки оттам, останал без дъх, и набиваше нов пълнител в исчезналото. Ваймс успя да се привдигне на ръце и колене, после пое жадно дъх. В стената наблизо беше вклинена свещ.
	— Хванах… те — задъха се той.
	Крусис се опита да стане, все още стиснал здраво исчезналото.
	— Твърде си… стар… да избягаш — успя да каже Ваймс.
	Крусис успя да се изправи, после залитна. Ваймс помисли върху това. „Аз съм твърде стар да бягам“, добави той и скочи.
	Двамата мъже се изтърколиха в праха, изчезналото между тях. Много по-късно на Ваймс му хрумна, че последното нещо, което човек със здрав разум би направил, е да се бие с Убиец. Те имаха скрити оръжия навсякъде. Но Крусис нямаше намерение да пусне исчезналото. Държеше го неумолимо в две ръце, като се опитваше да удари Ваймс с цевта или с приклада.
	Много любопитно, но Убийците почти не учеха ръкопашен бой. По принцип те бяха много добри във въоръжен бой, да не дава бог! Изисканите господа носеха оръжие, само долните класи използваха ръцете си.
	— Хванах те — задъха се Ваймс. — Арестуван си. Стой арестуван, ясно?
	Но Крусис не искаше да пусне. Ваймс пък не смееше да пусне — исчезналото щеше да бъде измъкнато от хватката му. Дърпаха го назад-напред помежду си в отчаяно, сумтящо съсредоточение.
	Исчезналото избухна.
	Появи се език от червен пламък, миризма на фойерверки и дрънчащ шум от три стени. Нещо удари Ваймс по шлема и издрънча към тавана.
	Ваймс се вгледа в изкривените черти на Крусис. После той наведе глава и силно дръпна исчезналото.
	Убиецът изпищя и го пусна, стиснал носа си. Ваймс се претърколи назад, с исчезналото в двете му ръце.
	То мръдна. Внезапно прикладът беше на рамото му, а пръстът му на спусъка.
	Ти си мой.
	Той не ни е нужен повече.
	Шокът от гласа беше толкова голям, че той извика.
	По-късно Ваймс се кълнеше, че не е дръпнал спусъка. Той се мръдна по свое собствено желание, като дръпна пръста му със себе си. Исчезналото се блъсна в рамото му и една шестинчова дупка се появи в стената до главата на Убиеца, като го опръска с мазилка.
	Ваймс смътно си даваше сметка през червената мъгла, която се вдигаше пред погледа му, как Крусис се довлече до една врата и залитна през нея, затръшвайки я след себе си.
	Всичко, което ти мразиш, всичко, което не е добро — аз мога да го оправя.
	Ваймс стигна до вратата, после пробва дръжката. Беше заключена.
	Той вдигна исчезналото, без да мисли, и се остави спусъкът да дръпне отново пръста му. Голяма част от вратата и рамката се превърнаха в една обрамчена с трески дупка.
	Ваймс отстрани с крак останалата част от нея и последва исчезналото.
	Намираше се в коридор. Една дузина млади мъже го гледаха удивено от полуотворени врати. Всички носеха черно.
	Той беше в Гилдията на Убийците.
	Един стажант-Убиец погледна към Ваймс през ноздри.
	— Ти кой си, за бога?
	Исчезналото се завъртя срещу него. Ваймс успя да дръпне цевта нагоре, точно когато то гръмна, и изстрелът отнесе по-голямата част от тавана.
	— Законът, вие кучи синове такива! — изкрещя той.
	Те се облещиха срещу него.
	Застреляй ги всичките. Прочисти света.
	— Млъквай!
	Ваймс, едно кръвясало, покрито в прах, стичащо кал и слуз от себе си нещо, изникнало от земята, изгледа свирепо треперещия студент.
	— Къде отиде Крусис?
	Мъглата се кълбеше около главата му. Ръката му изскърца от усилието да не стреля.
	Младият мъж размаха припряно пръст към някакво стълбище. Беше стоял много наблизо, когато исчезналото стреля. Прах от мазилка го покриваше като дяволски пърхот.
	Исчезналото отново се втурна, като помъкна Ваймс покрай момчетата и нагоре по стълбите, където още се виждаше следа от черна кал. Там имаше друг коридор. Врати се отваряха. Врати се затваряха отново, след като исчезналото стреля отново, разбивайки полюлей.
	Коридорът свърши на широка площадка на върха на доста по-внушително стълбище и срещу голяма дъбова врата.
	Ваймс простреля ключалката, ритна вратата и после доста дълго се бори с исчезналото, за да го наведе. Една стрела от арбалет изсвистя над главата му и удари някого далече в дъното на коридора.
	Застреляй го! ЗАСТРЕЛЯЙ ГО!
	Крусис стоеше до бюрото си, като трескаво се опитваше да пъхне нова стрела…
	Ваймс се опита да смълчи пеенето в ушите си.
	Но… защо не? Защо да не стреля? Кой беше този човек? Винаги беше искал да направи града по-чисто място и защо да не започне оттук. И тогава хората щяха да открият какъв е законът…
	Прочисти света.
	Пладне започна.
	Пукнатата бронзова камбана в Гилдията на Учителите започна да бие и имаше дванайсетия час само за себе си за поне седем удара, преди часовникът от Гилдията на Пекарите с бързо темпо да я догони.
	Крусис се изправи, после започна да се промъква към заслона на една от каменните колони.
	— Не можеш да ме застреляш — каза той, наблюдавайки исчезналото. — Знам закона. Както и ти. Ти си страж. Не можеш хладнокръвно да ме застреляш.
	Ваймс примижа над цевта.
	Щеше да е толкова лесно. Спусъкът натягаше пръста му.
	Трета камбана започна да бие.
	— Не можеш просто да ме убиеш. Такъв е законът. А ти си страж — повтори доктор Крусис. Той облиза изсъхналите си устни.
	Цевта се наклони малко. Крусис почти си отдъхна.
	— Да. Аз съм страж.
	Цевта се вдигна отново, насочена към челото на Крусис.
	— Но когато камбаните спрат — каза Ваймс тихо, — аз повече няма да съм страж.
	Застреляй го! ЗАСТРЕЛЯЙ ГО!
	Ваймс намести приклада под мишницата си, така че едната му ръка беше свободна.
	— Ще го направим по правилата. По правилата. Трябва да го направим по правилата.
	Без да поглежда надолу, той дръпна значката от остатъците от сакото си. Дори и през калта, тя все още блестеше. Винаги я беше държал излъскана. Щом я завъртя веднъж-дваж като монета, медта улови светлината.
	Крусис я гледаше като котка.
	Камбаните отслабваха. Повечето от кулите бяха спрели. Сега се носеше само шумът от гонга на Храма на Малките Богове, както и камбаните от Гилдията на Убийците, които винаги модно закъсняваха.
	Гонгът спря.
	Доктор Крусис остави арбалета, елегантно и педантично, на бюрото до себе си.
	— Ето! Оставих го!
	— А… Но искам да съм сигурен, че няма да го вземеш отново.
	Черната камбана от Гилдията на Убийците заби пътя си към пладнето.
	И спря.
	Тишината се затръшна като гръм.
	Малкият метален звън, когато значката на Ваймс тупна на пода, я изпълни от край до край.
	Той вдигна исчезналото и леко остави напрежението да се отпусне от ръката му.
	Заби камбана.
	Беше тенекиена, весела, лека мелодийка, едва чута изобщо, с изключение на тази дупка тишина…
	Бим, бам, бам, бом…
	… но много по-точна от пясъчни часовници, водни часовници и стенни часовници.
	— Остави исчезналото, капитане — каза Керът, като бавно се изкачваше по стълбите.
	Той държеше сабята си в едната ръка, а часовникът за подарък в другата.
	… бам, бам, бам, бим…
	Ваймс не помръдна.
	— Остави го. Остави го веднага, капитане.
	— Мога да изчакам още една камбана — каза Ваймс.
	… бам, бам…
	— Не мога да те оставя да направиш това, капитане. Ще бъде убийство.
	… бум, бам…
	— Ти ли ще ме спреш?
	— Да.
	… бам… бам…
	Ваймс леко обърна глава.
	— Той уби Ангуа. Това нищо ли не означава за теб?
	… бам… бам… бам… бам…
	Керът кимна.
	— Да. Но лично не е същото като важно.
	Ваймс погледна по продължение на ръката си. Лицето на доктор Крусис, устата, отворена от ужас, беше в центъра на цевта.
	… бам… бам… бам… бам… бам…
	— Капитан Ваймс?
	… бам.
	— Капитане? Значка 177, капитане. Никога не е имала нещо повече от мръсотия по нея.
	Блъскащият дух на исчезналото, който се вливаше по ръцете на Ваймс, срещна армиите на чистата твърдоглава същност на Ваймс, надигнала се в другата посока.
	— На твое място бих го свалил, капитане. Нямаш нужда от него — каза Керът, като че говореше на дете.
	Ваймс се вгледа в нещото в ръцете си. Пищенето сега беше притъпено.
	— Свали го, Страж! Това е заповед!
	Исчезналото издрънча на пода. Ваймс отдаде чест и тогава осъзна какво прави. Той примига срещу Керът.
	— Лично не е същото като важно?
	— Слушай — каза Крусис, — съжалявам за… момичето, това беше нещастен случай, но аз само исках… Има доказателство! Има…
	Крусис почти не обръщаше никакво внимание на стражите. Той измъкна една кожена чанта от масата и я размаха към тях.
	— Тук е! Всичкото, Сир! Доказателство! Едуард беше глупав, той си мислеше, че всичко опира до корони и церемонии, той и представа си нямаше какво е открил! И тогава, снощи, беше така сякаш…
	— Не ме интересува — промълви Ваймс.
	— Градът има нужда от крал!
	— Той няма нужда от убийци — каза Керът.
	— Но…
	И тогава Крусис се хвърли към исчезналото и го сграбчи.
	В един миг Ваймс се опитваше да събере отново мислите си, а в следващия те бягаха в далечните краища на съзнанието му. Той гледаше в устата на исчезналото. То му се хилеше.
	Крусис се отпусна до колоната, но исчезналото остана неподвижно, насочило се срещу Ваймс.
	— Всичко е там, Сир — каза Убиецът. — Всичко е записано. Цялото нещо. Белези по рождение и пророчества, и генеалогия и всичко. Дори и сабята ти. Това е сабята!
	— Наистина ли? — промълви Керът. — Мога ли да видя?
	Керът свали сабята, за ужас на Ваймс се приближи до масата и дръпна свитъка документи от чантата. Крусис кимна одобрително, сякаш награждаваше добро момче.
	Керът прочете страница, после обърна на следващата.
	— Това е интересно.
	— Точно така. Но сега трябва да отстраним този досаден полицай.
	Ваймс усети как вижда целия път по цевта, чак до малкия метален куршум, който скоро щеше да се стрелне към него…
	— Срамота — каза Крусис, — само ако ти имаше…
	Керът излезе пред исчезналото. Движението на ръката му дори не се видя. Почти не се чу звук.
	Моли се никога да не се изпречиш пред добър човек, помисли си Ваймс. Ще те убие без дори и дума.
	Крусис погледна надолу. По ризата му имаше кръв. Той вдигна ръка към дръжката на сабята, щръкнала от гърдите му, после се взря в очите на Керът.
	— Но защо? Ти можеше да бъдеш…
	И умря. Исчсзналото падна от ръцете му и гръмна на пода.
	Настъпи тишина.
	Ваймс се облегна на масата и се помъчи да си върне дъха.
	— По дяволите… неговата… кожа.
	— Сър?
	— Той… той те нарече Сир. Какво искаше да каже с това…
	— Закъсня, капитане — каза Керът.
	— Закъснял съм? Закъснял съм? Какво искаш да кажеш?
	Ваймс се помъчи да попречи на мозъка си да се раздели с действителността.
	— Трябваше да си се оженил… — Керът погледна часовника, после го затвори и го подаде на Ваймс. — … преди две минути.
	— Да, да. Но той те нарече Сир, чух го…
	— Само номер на ехото, предполагам, господин Ваймс.
	Една мисъл си проби път през вниманието на Ваймс. Сабята на Керът беше дълга няколко стъпки. Беше я забил в Крусис до дръжката. Но Убиецът бе стоял с гръб към…
	Ваймс погледна към колоната. Беше от гранит и дебела една стъпка. Нямаше пропукване. Само една дупка с формата на острие и отпред, и отзад.
	— Керът… — започна той.
	— Изглеждате ужасно, сър. Трябва да ви поизчистим.
	Керът дръпна кожената чанта към себе си и я преметна през рамо.
	— Керът…
	— Сър?
	— Заповядвам ти да дадеш…
	— Не, сър. Не можете да ми заповядате. Защото сега вече сте, без да искам да ви обидя, цивилен. Това е нов живот.
	— Цивилен?
	Ваймс разтърка чело. Сега всичко се блъскаше в мозъка му — исчезналото, клоаките, Керът и фактът, че действаше на чист адреналин, който много скоро си представя сметката и не ти отпуска кредити. Той се отпусна.
	— Но това е моят живот. Керът! Това ми е работата.
	— Гореща вана и нещо за пийване, сър. От това имаш нужда. Ще ти е от огромна полза. Да вървим.
	Погледът на Ваймс обгърна падналото тяло на Крусис, после исчезналото. Той отиде да го вдигне, после се спря тъкмо навреме.
	Даже и магьосниците нямаха нещо такова. Едно избухване на жезъл и те трябваше да бягат и да залягат.
	Нищо чудно, че никой не го беше унищожил. Не можеше да се унищожи нещо толкова съвършено. То извикваше нещо дълбоко в душата. Хвани го в ръка и ти притежаваш силата. Повече сила от който и да е лък или копие — те просто събираха силата на собствените ти мускули, като се замислеше човек. Но исчезналото ти даваше сила отвън. Не ти използваше него, а то използваше теб. Крусис вероятно е бил добър човек. Той вероятно много любезно е изслушал Едуард, после с взел изчезналото, то е овладяло и него.
	— Капитан Ваймс? Мисля, че най-добре да изнесем това оттук — каза Керът, като посегна надолу.
	— Каквото и да правиш, не го докосвай! — предупреди Ваймс.
	— Защо не? Това е само едно устройство.
	Керът вдигна исчезналото за цевта, разгледа го един миг и после го разби в стената. Парчета метал се разхвърчаха в кръг наоколо.
	— Единствено по рода си — каза той. — Да си единствено по рода си винаги е много специално, казваше баща ми. Да тръгваме.
	Той отвори вратата.
	Той затвори вратата.
	— Под стълбището има около стотина Убийци.
	— Колко стрели имаш за лъка си? — попита Ваймс. Той още се беше втренчил в обезобразеното оръжие.
	— Една.
	— Тогава е хубаво, че поне няма да имаш никакъв шанс да презареждаш отново.
	На вратата се почука учтиво.
	Керът погледна към Ваймс, който сви рамене, и отвори вратата.
	Беше Дауни. Той вдигна празна ръка.
	— Можете да свалите оръжието. Уверявам ви, че няма да ви е необходимо. Къде е Доктор Крусис?
	Керът посочи.
	— Ах! — Той вдигна поглед към двамата Стражи.
	— Бихте ли оставили тялото му на нас, ако обичате? Ние ще го погребем в нашата гробница.
	Ваймс посочи към тялото.
	— Той уби…
	— А сега е мъртъв. И трябва да ви помоля да напуснете.
	Дауни отвори вратата. Убийци бяха наредени отстрани по широкото стълбище. Не се виждаше никакво оръжие. Но при Убийците нямаше нужда от това.
	На дъното лежеше тялото на Ангуа. Стражите бавно слязоха долу, после Керът коленичи и го вдигна.
	Той кимна към Дауни.
	— Скоро ще изпратим някой да прибере тялото на доктор Крусис.
	— Но аз си мислех, че сме се разбрали, че…
	— Не. Трябва да се види, че той е мъртъв. Нещата трябва да се виждат. Нещата не трябва да стават на тъмно или зад затворени врати.
	— Опасявам се, че не мога да отстъпя пред молбата ви — твърдо каза Убиецът.
	— Това не беше молба, сър.
	Десетки Убийци ги гледаха, докато минаваха през вътрешния двор.
	Черните порти бяха затворени.
	Никой като че нямаше намерение да ги отвори.
	— Съгласен съм с теб, но може би трябваше да го кажеш по друг начин — каза Ваймс. — Те изобщо не изглеждат щастливи…
	Вратите се разбиха. Една дълга шест стъпки желязна стрела подмина Керът и Ваймс и отстрани голяма част от стената в отсрещния край на двора.
	Два удара отстраниха остатъка от портите и Детритус прекрачи вътре. Той огледа събраните Убийци, а в очите му светеше червен огън. И изръмжа.
	По-умните Убийци ги осени мисълта, че във въоръжението им няма нищо, което би могло да убие трол. Те имаха чудесни малки ками, но се нуждаеха от тежки ковашки чукове. Имаха къси копия, намазани с изтънчени отрови, нито една от които не действаше върху трол. Никой от тях никога не беше си и помислял, че троловете са достатъчно важни, че да биват убивани по поръчка. Внезапно Детритус се оказа много важен. В едната му ръка беше брадвата на Къди, а в другата — могъщият му арбалет.
	Някои от по-умните Убийци се обърнаха и си плюха на петите. Други не бяха толкова досетливи. Няколко стрели рикошираха от Детритус. Притежателите им видяха лицето му, когато той се обърна към тях, и пуснаха лъковете си.
	Детритус вдигна бухалката си.
	— Действащ Полицай Детритус!
	Думите прокънтяха в двора.
	— Действащ Полицай Детритус! Мир-рно!
	Детритус много бавно вдигна ръка.
	Дрън.
	— Чуй ме, Действащ Полицай Детритус — каза Керът. — Ако има рай за Стражите, и в името на всички богове, надявам се, че има, то Действащ Полицай Къди е там, пиян като дива маймуна, с плъх в едната ръка и халба от най-доброто на Беърхагър в другата, и точно сега е вдигнал поглед към нас* и казва: моят приятел Действащ Полицай Детритус няма да забрави, че е Страж. Не и Детритус.
	[* За троловете раят е отдолу.]
	Последва дълъг, опасен миг, чу се още едно „дрън“.
	— Благодаря ти. Действаш Полицай. Ти ще ескортираш господин Ваймс до Университета. — Керът огледа Убийците наоколо. — Приятен ден, господа. Ние може да се върнем.
	Тримата Стражи прекрачиха развалините.
	Ваймс не каза нищо, докато напълно не бяха излезли на улицата, и после се обърна към Керът.
	— Той защо те нарече…
	— Моля да ме извините, ще я занеса обратно в Наблюдателницата.
	Ваймс погледна към трупа на Ангуа и усети как влакът на мисълта дерайлира. Някои неща бяха твърде трудни, за да мисли за тях. Искаше един хубав, спокоен час някъде, където да събере всичко. Лично не е същото като важно. Що за човек можеше да мисли така? И го осени мисълта, че докато Анкх в миналото си беше имал своя дял от зли управници или просто лоши управници, още никога не беше попадал под ботуша на добър управник. Това можеше да бъде най-ужасяващата перспектива от всички.
	— Сър? — учтиво каза Керът.
	— Хм. Ще я погребем при Малките Богове, какво ще кажеш? — предложи Ваймс. — Това е един вид традиция на Стражите…
	— Да, сър. Вие вървете с Детритус. С него няма проблеми, когато му давате заповеди. Ако нямате нищо против, мисля, че няма да присъствам на сватбата. Знаете как е…
	— Да. Да, разбира се. Хм. Керът? — Ваймс примижа, за да отблъсне подозренията, които крещяха за внимание. — Ние не трябва да съдим твърде строго Крусис. Аз го мразех, кучия му син, като луд, така че искам да съм справедлив с него. Знам какво прави исчезналото на хората. Ние всичките сме еднакви за него. И аз щях да съм същият на неговото място.
	— Не, капитане. Ти го остави.
	Ваймс се усмихна изнурено.
	— Сега ме наричат господин Ваймс.


	Керът се върна в Наблюдателницата и положи тялото на Ангуа върху плочата на импровизираната морга. Трупът вече започваше да се вкочанява.
	Той донесе малко вода и почисти козината й колкото можа по-добре.
	Това, което направи после, би изненадало, да речем, някой трол или джудже или някой, който не знае за реакцията на човешкото съзнание при стресови ситуации.
	Той си написа рапорта. Изми пода на основната стая; бяха си направили разписание на дежурствата, и сега беше негов ред. Изми се. Смени си ризата и превърза раната на рамото си, почисти си бронята, като търка с телена четка и редуващи се парцали, докато най-накрая отново видя лицето си в нея.
	Чу, от много далече, Фонделсоновия „Сватбен Марш“, оркестриран за чудовищен орган под акомпанимента на Безразборни Земеделски Звуци. Измъкна половин бутилка ром от това, което Сержант Колън си мислеше, че е сигурното му скривалище, отсипа си съвсем малко, и отпи наздравица с думите: „За господин Ваймс и Лейди Рамкин!“ с ясен, откровен глас, който жестоко би притеснил всеки, който го чуеше.
	По вратата се чу дращене. Той пусна Гаспод да влезе. Малкото куче се пъхна под масата, без да каже нищо.
	После Керът се качи в стаята си, седна на стола и се загледа навън през прозореца.
	Следобедът течеше бавно. Дъждът спря някъде около следобедния чай.
	Появиха се светлини, из целия град.
	Скоро след това изгря луна.
	Вратата се отвори. Ангуа влезе с лека стъпка.
	Керът се обърна и се усмихна.
	— Не бях сигурен. Но си помислих, ами, не беше ли само сребро, дето може да ги убие? Оставаше ми само да се надявам.


	Беше два дена по-късно. Дъждът беше започнал. Не се изливаше, той се влачеше бавно от сивите облаци, като се стичаше на струйки през калта. Изпълваше Анкх, която още веднъж се процеждаше през подземното си царство. Изливаше се от устата на водоливниците. Удряше се в земята толкова силно, че се появяваше един вид мъгла от рикошетите.
	Барабанеше по надгробните плочи в гробището зад Храма на Малките Богове, както и в малката яма, изкопана за Действащ Полицай Къди.
	Винаги имаше само стражи на погребенията на стражи, помисли си Ваймс. О, понякога имаше роднини, като Лейди Рамкин и Ръби — приятелката на Детритус, но никога нямаше тълпи. Може би Керът беше прав. Когато човек станеше страж, преставаше да бъде каквото и да е друго.
	Макар че днес имаше и други хора, застанали мълчаливо на перилата покрай гробището. Те не бяха на погребението, но го наблюдаваха.
	Имаше един малък свещеник, който изнесе общата „попълнете името на починалия тук“ служба, предназначена да е неопределено задоволителна за каквито и богове да я слушаха. После Детритус положи ковчега в гроба, а свещеникът хвърли церемониална шепа върху ковчега, само дето вместо тропането на пръст се чу едно много окончателно „пльос“.
	И Керът, за изненада на Ваймс, изнесе реч. Тя отекна над наквасената земя чак до дърветата, от които капеше дъжд. Тя наистина се основаваше на единствения текст, който можеше да се използва в този случай: той беше мой приятел, той беше един от нас, той беше добър полицай.
	Той беше добър полицай. Това се казваше на всяко погребение на страж, на което Ваймс бе присъствал. То вероятно щеше да се каже дори и на погребението на Ефрейтор Нобс, макар че всеки щеше да се скръсти пръсти зад гърба си. Това трябваше да се каже.
	Ваймс се вгледа в ковчега. И тогава го полази едно странно усещане, толкова коварно, колкото и дъждът, който се процеждаше във врата му. Не беше точно подозрение. Ако останеше достатъчно дълго в главата му, щеше да е подозрение, но точно сега то беше само лек сърбеж на недоверие.
	Трябваше да попита. Никога нямаше да спре да мисли за това, ако поне не попиташе.
	И докато се отдалечаваха от гроба, той каза:
	— Ефрейтор?
	— Дасър.
	— Значи никой не е намерил исчезналото?
	— Не, сър.
	— Някой каза, че ти си го държал последен.
	— Трябва да съм го оставил някъде. Знаете колко напечено беше всичко.
	— Да. О, да. Съвсем сигурен съм, че те видях да изнасяш повечето от него от Гилдията…
	— Сигурно, сър.
	— Да. Ъ-ъ… Надявам се, че си го сложил някъде на сигурно място, значи. Мислиш ли, ъ-ъ… мислиш ли, че си го оставил на сигурно място?
	Зад тях гробарят започна да зарива мократа, лепкава глина на Анкх-Морпорк в дупката.
	— Мисля, че така направих, сър. А вие? Както виждам, май никой не го е намерил. Искам да кажа, много скоро ще узнаем, ако някой го е намерил!
	— Може би всичко е за добро, Ефрейтор Керът.
	— Определено се надявам да е така.
	— Той беше добър полицай.
	— Да, сър.
	Ваймс реши да рискува.
	— Ами… стори ми се, докато носехме този малък ковчег… че е малко по-тежък?…
	— Наистина ли, сър? Не мога да кажа, че забелязах.
	— Но поне му направихме погребение, каквото подобава на джудже.
	— О, да. Постарах се за това, сър.

>
	Дъждът клокочеше по покривите на Двореца. Водоливниците бяха заели местата си на всеки ъгъл, като пропускаха удавени буболечки през ушите си.
	Ефрейтор Керът отърси капките от кожената си дъждовна пелерина и размени поздрав с трола на пост. Той мина през чиновниците във външните стаи и почтително почука на вратата на Продълговатия Кабинет.
	— Влез.
	Керът влезе, приближи се до писалището, отдаде чест и застана свободно.
	Лорд Ветинари се напрегна едва забележимо.
	— О, да. Ефрейтор Керът. Очаквах… нещо такова. Сигурен съм, че си дошъл да ме помолиш за… нещо?
	Керът разгъна парче мърлява хартия, после прочисти гърлото си.
	— Ами, сър… бихме искали нова дъска за стрелички. Сещате се — когато не сме на дежурство?
	Патрицият примига. Не му се случваше често да примигва.
	— Моля?
	— Нова дъска, сър. Помага на момчетата да си почиват след смяната, сър.
	Ветинари се окопити малко.
	— Пак ли? Но вие миналата година получихте една!
	— Заради Библиотекаря е, сър. Ноби му разрешава да играе и той просто се навежда леко и забива стреличките с юмрук. Това разваля дъската. Както и да е, Детритус хвърли една през нея. И през стената отзад.
	— Много добре. И?
	— Ами… Действащ Полицай Детритус трябва да бъде освободен от плащането на пет дупки в бронята му.
	— Дадено. Кажи му да не го прави отново.
	— Да, сър. Ами мисля, че това е всичко. Като изключим един нов чайник.
	Ръката на Патриция се придвижи пред устните му. Той се опитваше да не се усмихне.
	— Божичко. И нов чайник? Какво стана със стария?
	— О, още го използваме сър, още го използваме. Но ще ни е необходим и друг, заради новите разпоредби.
	— Съжалявам? Какви нови разпоредби?
	Керът разгъна втори и доста по-голям лист хартия.
	— Стражата да бъде разгърната до численост от петдесет и шест човека. Старите Наблюдателници при Речната Порта, Деозиловата Порта и Портата към Центъра да бъдат отворени отново и да бъдат поставени хора на тях на двайсет и четири часов режим…
	Усмивката на Патриция остана, но лицето му сякаш се оттегли от нея, оставяйки я заседнала и сам-сама на света.
	— … отделение за, ами, още нямаме име за него, но за наблюдение на улики и неща като мъртви тела, т.е. колко време са били мъртви, и като за начало, ще имаме нужда от един алхимик и може би таласъм, само ако обещаят да не си носят нищо вкъщи да го ядат. Специална част, използваща кучета, която може да бъде много полезна, а Волнонаемен Полицай Ангуа може да се справи с това, тъй като тя може, хм, да си е и сама дресьор доста от времето. Една молба от Ефрейтор Нобс тук — на Стражите да им бъде разрешено да носят всички оръжия, които могат, макар че бих ви бил задължен, ако му откажете, ъ-ъ…
	Лорд Ветинари махна с ръка.
	— Добре, добре. Виждам накъде върви. А ако предположим, че кажа не?
	Последва още една от онези дълги, дълги паузи, в които могат да се видят възможностите за няколко варианта на бъдещето.
	— Знаете ли, сър, аз никога дори не съм си помислял, че може да кажете не?
	— Не си ли?
	— Не, сър.
	— Заинтригуван съм. Защо не?
	— Всичко е за доброто на града, сър. Знаете ли откъде идва думата „полицай“? Означава „човек на града“, сър. От старата дума „полис“.
	— Да. Знам.
	Патрицият погледна към Керът и като че разбъркваше бъдещи възможности в главата си. После:
	— Да. Съгласен съм за всички молби, с изключение на онази, която се отнася до Ефрейтор Нобс. А ти, струва ми се, трябва да бъдеш повишен в Капитан.
	— Да-а-а. Съгласен съм, сър. Това ще бъде хубаво за Анкх-Морпорк. Но аз няма да командвам Стражата, ако това имате предвид.
	— Защо не?
	— Защото аз бих могъл да командвам Стражата. Защото… хората трябва да правят нещата, които им казва офицер. Те не трябва да ги правят защото Ефрейтор Керът казва така. Просто защото Ефрейтор Керът е… добър в това да кара да му се подчиняват. — Лицето на Керът беше внимателно безизразно.
	— Интересен довод.
	— Но някога е имало чин, в стари времена. Командир на Стражата. Предлагам Самюел Ваймс.
	Патрицият се облегна назад.
	— О, да. Командир на Стражата. Разбира се, това се беше превърнало в доста непопулярна работа след цялата онази разправия с Лоренцо Любезния. Някой си Ваймс е заемал поста в онези дни. Никога не съм искал да го попитам дали не му е потомък.
	— Потомък е, сър. Направих справка.
	— Той би ли приел?
	— Висшият Свещеник Офлианец ли е? Експлодират ли дракони в гората?
	Патрицият събра пръсти на колибка и погледна Керът над върховете им. Това беше маниер, който обезсърчаваше мнозина.
	— Но, нали разбирате, капитане, проблемът със Сам Ваймс е, че той разстройва много важни хора. А аз мисля, че един Командир на Стражата ще трябва да се движи в много високопоставени кръгове, да присъства на мероприятия на Гилдиите…
	Те си размениха погледи. Патрицият беше в по-изгодна позиция, понеже лицето на Керът беше по-голямо. И двамата се опитваха да не се ухилят.
	— Отличен избор, всъщност.
	— Проявих волността, сър, да нахвърлям едно писмо до кап… до господин Ваймс от ваше име. Само за да спестя главоболие, сър. Може би ще пожелаете да му хвърлите един поглед?
	— Ти мислиш за всичко, нали?
	— Надявам се, сър.
	Лорд Ветинари прочете писмото. Той се усмихна веднъж-два пъти. После взе писалката си, подписа се отдолу и го върна.
	— И това последното от иска… молбите ти ли е?
	Керът се почеса по ухото.
	— Всъщност, остава едно. Нужен ми е дом за едно малко куче. Трябва да има голяма градина, топло място до огъня и Щастливи, смеещи се деца.
	— Божичко. Наистина ли? Е, предполагам, че ще можем да намерим.
	— Благодаря ви, сър. Това е всичко, струва ми се.
	Патрицият се изправи и докуцука до прозореца. Беше здрач. Светлини започваха да греят из целия град.
	С гръб към Керът той каза:
	— Кажете ми, капитане… онази работа, че съществувал наследник на трона… Какво мислите за нея?
	— Не мисля за нея, сър. Това всичкото са глупости за саби в камъни. Кралете не идват от нищото, като размахват сабя и оправят всичко. Всички го знаят.
	— Но приказваха нещо за… доказателство?
	— Никой май не знае къде е то, сър.
	— Когато говорих с Капитан… с Командир Ваймс, той каза, че вие го имате.
	— Тогава трябва да съм го оставил някъде. Сигурен съм, че не бих могъл да кажа къде, сър.
	— Божичко, надявам се, че вие разсеяно сте го оставил някъде на сигурно място.
	— Сигурен съм, че то… добре се пази, сър.
	— Мисля, че сте научили много от Кап… Командир Ваймс, капитане.
	— Сър. Баща ми винаги казваше, че бързо схващам, сър.
	— Може би градът наистина се нуждае от крал, обаче. Мислил ли си върху това?
	— Както рибата се нуждае от… ъ-ъ… нещо, което не работи под водата, сър.
	— И все пак един крал може да се обръща към емоциите на своите поданици, капитане. По… почти същия начин, както ти направи неотдавна, доколкото разбирам.
	— Да, сър. Но какво ще направи той след това? Не можеш да се отнасяш с хората като с марионетки. Не, сър. Господин Ваймс винаги казва, че човек трябва да си знае границите. Ако имаше крал, тогава най-доброто, което той би могъл да направи, е да си намери почтена работа…
	— Наистина.
	— Но ако има някаква неотложна нужда… тогава вероятно той би си помислил отново. — Керът се оживи. — То е малко като да си страж, наистина. Когато имате нужда от нас, вие наистина имате нужда от нас. А когато нямате… ами, най-добре да си обикаляме кротко из улиците и да викаме „Всичко е Наред“. Ако всичко е наред, разбира се.
	— Капитан Керът — каза Лорд Ветинари, — ние се разбираме толкова добре един друг… че има нещо, което искам да ти покажа. Ела насам.
	Той поведе пътя към тронната зала, която беше празна по това време на деня. Докато накуцваше по широкия под, той посочи напред.
	— Предполагам, че знаете какво е това, капитане?
	— О, да. Златният трон на Анкх-Морпорк.
	— И никой не е сядал на него от много стотици години. Чудил ли си се някога за това?
	— Какво точно имате предвид, сър?
	— Толкова много злато, когато дори месингът е откъртен от Месинговия Мост? Погледни зад трона, искаш ли?
	Керът се изкачи по стъпалата.
	— Божичко!
	Патрицият надникна през рамото му.
	— Това е просто златно фолио върху дърво…
	— Точно така.
	То дори вече не беше дърво. Гниенето и червеите се бяха борили до точка на застой за последната биодеградивна частичка. Керът го побутна със сабя и част от него се срути леко в облаче прах.
	— Какво мислите за това, капитане?
	Керът се изправи.
	— Като цяло, сър, може би е по-добре, че хората не знаят.
	— И аз винаги така съм си мислил. Е, няма да те задържам. Сигурен съм, че имаш много неща да организираш.
	Керът отдаде чест.
	— Благодаря ви, сър.
	— Чувам, че ти и, ъ-ъ… Полицай Ангуа се разбирате добре?
	— Имаме много добро Разбирателство, сър. Е, ще има някои дребни проблеми, но да погледнем откъм положителната страна — и през трудните дни ще има с кого да се разходя из града.
	Керът вече беше сложил ръка на дръжката на вратата, когато Лорд Ветинари го извика.
	— Да, сър?
	Керът погледна назад към високия, слаб мъж, застанал в голямата празна зала до златния трон, изпълнен с развала.
	— Ти си човек, който се интересува от думите, капитане. Просто бих те поканил да помислиш върху нещо, което предшественикът ти така и проумя докрай.
	— Сър?
	— Замислял ли си се някога откъде идва думата „политик“? — каза Патрицият.


	— И значи остава комитетът на Слънчевата Обител — каза Лейди Рамкин от нейната страна на масата за ядене. — Трябва да те включим в това. Както и Асоциацията на Провинциалните Земевладелци. И Лигата на Дружелюбните Огнехвъргачи. Поободри се. Ще откриеш как времето ти ще се изпълни като на никой друг.
	— Да, скъпа — каза Ваймс.
	Дните се простираха пред него, изпълвайки се като на никой друг с комитети и добри начинания и… с никаква работа. Може би беше по-добре от това да ходи по улиците. Лейди Сибил и господин Ваймс.
	Той въздъхна.
	Сибил Ваймс, по баща Рамкин, го погледна с изражение на лека загриженост. Защото откакто го познаваше, Сам Ваймс беше трептял от вътрешния гняв на човек, който иска да арестува боговете, защото не го правят както трябва, а после си беше сдал значката и беше вече… ами, не точно Сам Ваймс.
	Часовникът в ъгъла удари осем часа. Ваймс си извади часовника — подарък и го отвори.
	— Този часовник избързва с пет минути — каза той през звънтящите удари. Затръшна капака, после отново прочете думите върху него: „Да те Държи на Стража от, Старите ти Другари в Нощната Стража.“
	Керът е бил в основата на това, съвсем сигурно. Ваймс се беше научил да познава този произволен избор на главни и малки букви, както и тази необуздана жестокост към обикновената запетайка.
	Те ти казаха сбогом, извадиха те от мярката на дните ти и ти дадоха часовник…
	— Извинете ме, милейди?
	— Да, Уиликинс?
	— Има един Страж на вратата, милейди. На входа за търговците.
	— Изпратил си Страж на входа за търговците? — каза Лейди Сибил.
	— Не, милейди. Той дойде там. Капитан Керът е.
	Ваймс закри очи с ръка.
	— Направиха го капитан, а той идва на задната врата. Това е той Керът, такъв е. Доведи го вътре.
	Почти не се забеляза, като изключим Ваймс, но прислужникът хвърли бърз поглед към Лейди Рамкин за одобрението й.
	— Направи, както казва господарят ти — каза тя галантно.
	— Аз не съм ничий госпо… — започна Ваймс.
	— Стига, Сам.
	— Е, не съм — намусено каза Ваймс.
	Керът влезе с отмерена стъпка и застана мирно. Както обикновено, стаята незабележимо се превърна просто в негов фон.
	— Всичко е наред, момче — каза Ваймс, колкото можа по-мило. — Ти няма защо да отдаваш чест.
	— Има, сър — каза Керът.
	Той подаде плик на Ваймс. На него беше печатът на Патриция.
	Ваймс взе нож и разчупи печата.
	— Вероятно ме глобява пет долара за ненужно износване на ризницата.
	Устните му мърдаха, докато четеше.
	— Господи! — изохка накрая. — Петдесет и шест?
	— Да, сър. Детритус очаква с нетърпение да ги обучи.
	— Включително и неумрели? Тука пише отворена за всички, независимо от вида или жизнения статут…
	— Да, сър — отвърна Керът твърдо. — Всички са граждани.
	— Искаш да кажеш, че ще има вампири в Стражата?
	— Много са добри на нощно дежурство, сър. И при въздушно наблюдение.
	— И винаги от полза, ако се нуждаеш от безжизнени чучела за оградата.
	— Да, сър?
	Ваймс гледаше как немощният опит за шега минава право през главата на Керът, без да задвижи мозъка му. Той се върна обратно на хартията.
	— Хмм. Пенсии за вдовиците, разбирам.
	— Дасър.
	— Отваряне наново на Наблюдателниците?
	— Така казва той, сър.
	Ваймс продължи да чете:
C>
	Ние считаме Особено, че тази уголемена Стража ще има нужда от опитен ръководител, който е Ценен от всички Части на обществото и, ние сме убедени, че вие трябва да изпълнявате тази Роля. Следователно, вие ще Поемете вашите Задължения незабавно Като, Командир на Анкх-Морпоркската Градска Стража. Този пост традиционно носи със себе си званието Кавалер, което, ние имаме намерение да възобновим По този случай.
	С надежда, че това ви Заварва В добро здраве, искрено Ваш
@	Хавлок Ветинари (Патриций)
C$
	Ваймс го прочете отново.
	Той забарабани с пръсти по масата. Нямаше никакво съмнение, че подписът е истински. Но…
	— Ефр… Капитан Керът?
	— Шефе!
	Керът гледаше право пред себе си с лъснатото изражение на някой, който се пръска от задължение и изпълнителност, и абсолютна решимост да отбягва и да се крие от всякакви неудобни въпроси, отправени към него.
	— Аз… — Ваймс отново взе листа, остави го, взе го и тогава го подаде на Сибил.
	— Господи! — каза тя. — Кавалерство? И тъкмо в подходящия момент!
	— О, не! Не и аз! Знаеш какво мисля за така наречените аристократи в този град, като изключим теб, Сибил, разбира се.
	— Може би тъкмо сега е моментът общият състав да се подобри.
	— Негова светлост каза — обади се Керът, — че отделните части не могат да се оспорват, сър. Искам да кажа, всичко или нищо, ако ме разбирате.
	— Всичко…
	— Дасър.
	— … или нищо.
	— Дасър.
	Ваймс барабанеше с пръсти по масата.
	— Ти спечели, нали? — каза той. — Ти спечели.
	— Сър? Не разбирам, сър.
	От Керът струеше честно невежество.
	Настъпи нова опасна тишина.
	— Но, разбира се — каза Ваймс, — абсолютно невъзможно е аз да ръководя такова нещо.
	— Какво имате предвид, сър? — попита Керът.
	Ваймс дръпна големия свещник към себе си и тупна хартията с пръст.
	— Ами виж какво пише тук. Искам да кажа, отваряне на онези стари Наблюдателници? На портите? Какъв е смисълът на това? Точно там на края?
	— О, сигурен съм, че нещата от организационно естество могат да бъдат променени, сър.
	— Да се държи обикновена стража, да, но ако ще искаш изобщо да държиш някакъв пръст върху пулса на… виж, ще ти е нужен един пост някъде по Брястова Улица, близо до „Сенките“ и пристанището, и още един по средата на Късата Улица, и може би един по-малък на Кралския път. Някъде там, във всеки случай. Ще трябва да помислиш за центровете на население. Колко човека на Наблюдателница?
	— Мислех си по десет, сър. Включително и смени.
	— Не, не можеш да направиш това. Използвай максимум шест. Един ефрейтор, да кажем, и още един на смяна. Останалите ще ги движиш наоколо по, ох!, по месечен график. Искаш да държиш всички нащрек, нали? И по този начин всеки извървява всяка улица. Това е много важно. И… де да имах карта тук… о!… благодаря ти, скъпа. Така. Сега, виж тук. Имаш численост петдесет и шест, чисто, така ли е? Но поемаш и Дневната Стража, плюс това, трябва да предвидиш и почивните дни, по две погребения на баби годишно на човек — боговете само знаят как твоите неумрели ще се оправят с това, може би те ще получават почивки, за да идат на собствените си погребения, и остават, значи, болестите и т.н. Така че… искаме четири смени, разположени из града. Имаш ли огънче? Благодаря. Не искаме цялата стража да си сменя наведнъж смените. От друга страна, трябва да позволиш на офицера от всяка Наблюдателница известна инициатива. Но трябва да поддържаме специален отряд в Двора на Псевдополис за непредвидени случаи… Виж, дай ми онзи молив. Сега ми подай онази тетрадка. Така…
	Дим от пури изпълваше стаята. Малкият часовник — подарък свиреше на всеки четвърт час, съвършено незабелязан.
	Лейди Сибил се усмихна, затвори вратата след себе си, и отиде да храни драконите.


C>
	Скъпи ми мамо и тате,
	Е, имам Удивителни Новини защото, аз вече Съм Капитан!! Беше много заета и разнообразена Седмица навсякъде наоколо Както, аз сега ще ви преповторя…
C$


	И само още нещо…
	В един от по-хубавите райони на Анкх имаше голяма къща, с просторна градина с детска дървена колибка в нея и, доста вероятно, топло местенце до огъня.
	И един прозорец, който тъкмо се счупи…
	Гаспод се приземи на моравата, после побягна като луд към оградата. Мехурчета с дъх на цветя се спускаха по козината му. Той носеше лента с фльонга на нея, а в устата си купичка с етикет „Г-Н ГУШЧО“.
	Той яростно закопа надолу под оградата и се провря на пътя.
	Прясна купчина от конски фъшкии се погрижи за цветния аромат, а пет минути чесане свалиха и фльонгата.
	— Нито една скапана бълха не остана — простена той, като изпусна купичката. — А си имах почти пълния комплект! Яхууу! Освободих се от това. Ха!
	Гаспод се поразвесели. Беше вторник. Това означаваше пържола и пай с подозрителни органи в Гилдията на Крадците, а главният готвач там беше известен, че е възприемчив към тупаща опашка и пронизващ поглед. А да държиш празна паничка в уста и да гледаш жално беше безпогрешна победна тактика, ако Гаспод можеше да прецени изобщо нещо. Нямаше да му отнеме прекалено дълго, докато откъсне с нокти и „Г-Н ГУШЧО“.
	Може би не трябваше да е така. Но така беше.
	Общо взето, помисли си той, можеше да е много по-зле.
