P>
				На бесилката саката
				скачат, скачат: не един
				паладин на Сатаната,
				скелет сух на Саладин.

	Монсеньор Велзевул дърпа мрачен конците,
	наредил свойте куклички черни навън
	и ги удря с подметка без жал по очите —
	да танцуват под белия Коледен звън.

	И преплитат ръце, някой весело пляска,
	като органи черни те свирят с гърди
	и се търкат — безкрайна отблъскваща ласка, —
	а притискаха прелестни дами преди.

	Веселяци танцьори — ура! — без търбуси,
	всеки скача, оркестъра чул-недочул.
	Бесен танц! Или вече са в бой помежду си?
	На цигулка им стърже вбесен Велзевул.

	Като ризи и черните кожи съдрали —
	от какво да се пазят или пък свенят? —
	нямат скъсване техните груби сандали;
	бял калпак е нахлузил на всички снегът.

	И ветреят се черни плюмажи на врани.
	Плът прогнила тресе се по всички бради —
	ще речеш, че в картонени брони навряни,
	шепа рицари слепи се блъскат с гърди.

	Като орган железен проскърцват гредите!
	Ура! Вихърът свири на бала зловещ!
	Вият вълци в лилави мъгли сред горите —
	хоризонтът пламти като зейнала пещ.

	Ей, стреснете ги! Кой все така ще ги гледа:
	нима всеки — вдървен — ще премята безспир
	броеница — гръбначния стълб на съседа?
	Мъртъвци, да не ви е това манастир!

	От хорото изрипнал с увереност дръзка —
	както конят се вдига на задни крака, —
	буен скелет в небето червено се блъска,
	но усеща въжето — корава яка;

	впива пръсти в пищяла си — пискаща свирка,
	и се киска, а може би вие от жал,
	и внезапно — тъй фокусник скрива се в цирка —
	пак изчезва с подскоци в кошмарния бал.

				На бесилката саката
				скачат, скачат: не един
				паладин на Сатаната,
				скелет сух на Саладин.
P$
