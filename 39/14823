P>
D>
	На Нея
D$

	Ще тръгнем през зимата в розов уютен вагон
		с възглавнички сини.
	В гнездото на луди целувки най-нежният стон
		дано укроти ни.

	Очи ще притвориш — зад потните тъмни стъкла
		сред сенки вечерни
	ще скачат и демони черни с космати тела,
		и глутници черни.

	Но аз ще те сепна с целувка, искряща от хлад,
	и тя като паяче нежно по голия врат
		ще хукне веднага…

	Коси ще разпуснеш, „Търси го“ — ще кажеш със смях —
	и дълго ще търсим това животинче сред тях,
		и все ще ни бяга.

@@	Във вагона, 7 октомври 70
P$
