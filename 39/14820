P>
#	I

	На седемнайсет кой не е безумно-млад.
	Веднъж — по дявола бокали, лимонада
	и ярки светлини на шумния площад!
	Под старите липи излизаш на прохлада.

	О, юнски вечери! О, дъх на липов мед!
	И лепнат клепките, дъха в гръдта ти спира.
	Ветрец повява и долита глъч отвред,
	и мирис на лозя се смесва с дъх на бира.

#	II

	А ето там над теб — и мъничък парцал
	от мръсен здрач, обшит от клонче изтъняло,
	в средата със звезда — игла с фалшив кристал,
	трептяща сладостно и с малко бледо тяло.

	На седемнайсет! Нощ. И юни. И лози.
	Като шампанско е дъхът им — губиш сила…
	Ти скиташ; чувстваш как по устните пълзи
	целувката — или калинка лекокрила.

#	III

	О, Робинзоне луд, в романи скита ти!
	Край слабия фенер — едва земята кваси —
	една госпожица с пленителни черти
	минава — в сянка от яката на баща си.

	Отгатнала — уви! — че си наивник млад,
	с ботинките си тя ситни, ала на мира
	така ли се стои — и фръцва се назад…
	И твойто „тра-ла-ла“ на устните замира.

#	IV

	Ти влюбен си. Летиш. И тъй до август чак.
	Ти влюбен си. Чете тя смешните сонети.
	Приятелите — днес за тях си пръв глупак.
	Но изведнъж… и тя ти пише. Как се сети?

	И тая вечер… сам на светлия площад,
	пак влизаш в кафене — бокали с лимонада…
	На седемнайсет кой не е безумно-млад,
	когато мамят вън липите — на прохлада.

@@	3 септември 70
P$
