P>
	В градинката, която започва от площада,
	фризирана прилежно до крайната черта,
	с пъхтене буржоата в четвъртък вечерта
	ревнивата си глупост извеждат на прохлада.

	Военният оркестър с извивките на валса
	и киверите клати, ей тъй — насам-натам;
	контетата пред всички като защи`тен вал са,
	нотариусът — на ланец обесил се е сам.

	Ревниво рентиерът във валса търси грешки;
	помъкнал тежка дама, чиновник запотен
	напредва след водача на слонове, с купешки
	волани и дантели — същински манекен.

	Скамейките са пълни. Бакали-пенсионери
	по пясъка чертаят с бастун или пък с крак,
	в подробности обсъждат заглъхнали афери,
	в пари обръщат всичко, но сепват се: — Все пак…

	На пейката търговец се мъчи да намести
	корема си фламандски на свойте колена,
	лула блажено вади и в пръстите му месести
	тютюнът контрабанден увисва на влакна.

	Безделници пресичат през равните морави;
	разнежил се от валса и дъхавия цвят,
	пред младата слугиня — дано й се понрави —
	с детето си играе ефрейтор простоват.

	Като студент минавам с движения нехайни,
	девойчета сред парка, облъхнат от нощта,
	с престорен смях ме стрелват — те знаят всички тайни! —
	и в погледа им виждам влудяващи неща.

	Окото ми разгръща — без думичка да кажа —
	дантелите от къдри и блясва бяла плът,
	в миг смъквам труфилата и разкопчал корсажа,
	съзирам как изпъква божествено гърбът.

	Събул съм вече ловко ботинката, чорапа…
	Пак в сладка треска милвам най-дивните места.
	Те шушнат си и всяка насмешливо ме зяпа…
	И рой целувки трепкат по моята уста.
P$
