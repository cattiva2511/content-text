P>
	Над стадото противно на плъпналата гмеж
	понякога изскачат разчорлените гриви
	на божеците, дето света кръстосват пеш.

	А прашен вятър стряска хоругви парцаливи,
	божествено издул ги — като че морски вал,
	изрил следи кървящи из пущинаци диви.

	С глава сред бури, всеки тук Ада е презрял!
	Пътуват те — без къшей, без сопа, без кратуна,
	в уста с лимона кисел на своя идеал.

	Душа берат мнозина сред урви в нощ безлунна,
	доволни, че в кръвта си ще потопят лице.
	Нали челата мрачни Смъртта с любов целуна.

	Тях ангел победи ги — със святкащ меч в ръце,
	с меч, който хоризонта зловещо озарява.
	И пръсва се от гордост доволното сърце.

	Те сучат Скръб горчива, по-силна от Забрава,
	и както къпят в сълзи блажения си лик,
	народът коленичи и майката изгрява.

	Утеха има всеки, че вече е велик!
	Но колко техни братя — за смях — пълзят в краката,
	тъй жалки мъченици на жребия двулик.

	И често с мръсни сълзи, разяждащи лицата,
	праха те жадно гълтат, по бузите навян;
	но, смешна и вулгарна, измъчва ги Съдбата.

	Те могат тъй да сторят, че с бой на барабан
	от хорската надменност да пада милостиня,
	на Прометей подобни — от жажда изтерзан.

	Не! Те, макар и стари, в безводната пустиня
	вървят и чуват скелет как с бич плющи над тях —
	Несретата, с усмивка озъбила мнозина.

	Тя яхва ги и дълго ги язди в кал и прах,
	но ето ручей — в локва все някой се събаря
	и величав плувец е — изкалян, луд, за смях.

	На нея се осланя тръбачът, пълен с вяра.
	Посрещаме с насмешка хлапаците навред,
	когато свиват шепи и правят си фанфара.

	На нея се осланя, щом с гръд разбита, блед
	бере цветя, огрели смрадта на нищетата:
	о, жалък, олигавен от охлюви букет.

	И този дребен скелет, под мишница с вълмата
	от червейчета-косми, с коси от пух сплъстен,
	за тях е вече краен предел в горчивината.

	А щом го предизвикат — мръсникът извратен! —
	той с лунен лъч кръстосва дрънчащата си шпага,
	с лъча, пробол го — скелет, зловещо оскрежен.

	Нещастници, без гордост в несретата, веднага
	да отмъстят готови — за своите тегла,
	омразата ги тласка, злорадството разлага.

	Денгуба за гуслари е пасмината зла —
	жени, деца бездомни, от вихъра подети,
	и дрипльовци-танцьори с пресъхнали гърла.

	Към мъст, към мъст подтикват ги ситите поети,
	слабаци, малоумни наричат ги без жал,
	без болката да чувстват в несретниците клети.

	Те могат, без да спират дъха си натежал,
	тъй както в буря диша стар бивол и се влачи,
	от свежестта всевечна да вкусят своя дял.

	Елей ще леем щедро пред Силните — водачи
	на тези серафими на Злото! С интерес
	край шутовете пъстри стълпяват се зяпачи.

	Когато всеки храчи по тях — сами, без чест,
	нищожни, жадни всичко от гръм да потрепера,
	те — Хамлетовци, пили безгрижна скръб до днес —

	отиват и с насмешка увисват на фенера.
P$
