P>
#	1
	На философите не станах мил,
	но види бог дали съм съгрешил.
	Да, нищо съм и нищо днес не ми е ясно,
	дори не знам защо съм се родил!

#	2
	О, колко мъдреци поглеждаха с печал
	към тоз и онзи свят; и що? — Без жал
	отнесе ги смъртта; безсмислени пророци —
	днес тяхната уста е пълна с кал.

#	3
	Ще дойде краят, но кога — кой знае?
	Да пием вино — истината май в това е.
	Не си лоза, глупако: от пръстта —
	едва ли някой ще те откопае!

#	4
	И все пак истина е, вдъхновено
	в ума ми всичко беше прояснено,
	но въпреки това ще ви повторя аз:
	от виното не срещнах по-блажено.

#	5
	През младостта се спусках неумел
	към разни философи — и без цел
	им вярвах… Но през същата врата
	излязох, през която бях дошел.

#	6
	Тревата виж, изгряла в пролетта,
	над нея полегни с виновността:
	защото — знаеш ли из чии красиви
	любими устни расне бавно тя?

#	7
	Не трябва, не мисли за утрешния час:
	приятелю, живей под слънчевата власт.
	Когато ний умрем, веднага ще догоним
	избягалите векове пред нас.

#	8
	От мисли, полусънни обкръжен,
	аз чашата разбих опиянен;
	а тя прошепна: „Бях аз като тебе
	и ти ще станеш глина като мен.“

#	9
	Какво сме ние? На земята през май най-хубавия цвят,
	връх и долина необятна, на рая — рай, на ада — ад.
	чрез нас се просветлява бавно дълбокото око на свода,
	ако светът е пръстен — ний сме над златото му скъп ахат.

#	10
	Ако съм сигурен, че утре вода и хляб ще имам пак,
	ако над моя поглед грее светото слънце като мак,
	тогава просто няма смисъл, мигар съм длъжен да слугувам
	на този, дето е от мене три пъти по-голям глупак.

#	11
	И за какво? Кой тук пристига? Кой там отвъд си заминава?
	Една загадка притаена за всички мъдреци остава.
	В кръга началото къде е? Къде е тънкия му край?
	Ако отнякъде сме спрели, къде ще отшумим тогава?

#	12
	Ще си заминем с поглед плах — но за света какво е?
	И няма път, и няма смях — но за света какво е?
	Ний си отидохме — а той е бил и винаги ще бъде.
	От нас дори не виждам прах — но за света какво е?

#	13
	Върти безкрайно колелото развеселеният грънчар.
	В грънчарницата, край вратата, застанал сам по навик стар,
	с изкусни пръсти той извайва глиноразцъфналите чаши
	от глезена на някой беден, от черепа на някой цар.

#	14
	Сприятелиш ли се с глупака, не ще се отървеш от срам,
	и затова сега послушай съвета мъдър на Хайям:
	отрова приеми, но нека да е приета от мъдрец,
	а от ръката на глупака не вземай ти дори балсам.

#	15
	Трезв ли съм — не зная радост, ставам тъжно мълчалив
	А пиян — светът за мен е като винен свят мъглив.
	Ала някъде в средата, имам малък светъл миг,
	дето просто го обичам, че съм в него още жив.

#	16
	Съборил ни е на земята, като из блюдо, този свод
	и ни залива със неволи, и ни полива с глад и пот.
	На каната и твойта чаша единствено се довери,
	че между тях тече пенливо кръвта на нашия живот.

#	17
	Освен грънчарския чекрък бих разменил изцяло
	за чаша вино моя плащ, чалмата си и шала.
	Как ще живея утре? Всичко на виночерпеца ще дам.
	Нали това светата майка не ми го е тъкала!

#	18
	Залъгват ни: ще има в рая небесно хубави жени.
	И много вино ще се лее сред вечерните механи.
	Жени и вино! Но защо ли това неизмеримо благо —
	кой и защо, тук на земята, за нас жестоко забрани!?

#	19
	От всички, дето по реда си приеха кротко свойта смърт,
	поне един дали намери спасение, обратен път?
	Живей, целувай, пий до дъно в минутата на кръстопътя,
	че няма връщане и няма ей тези радости отвъд.

#	20
	Египет, Рим, Китай далечен — владей с жестока мъст!
	Бъди ти вечен самодържец — света разпни на кръст!
	Със нищо по-различен няма да бъде твоят край:
	три лакти бяло покривало и пет аршина пръст.

#	21
	Веднъж пред кръчмата видях един пиян, поспрял за кратко,
	през рамото с молитвен плащ — той чашата държеше сладко;
	в миг забелязал моя взор, отвърна стареца печално:
	„Смъртта ни чака там, отвъд, и затова — да пием, братко!“

#	22
	И нека да си изживял без мъка свойте дни — а после?
	Да се завърже твоя кръг сред песни и жени — а после?
	Бъди от щастие блажен над сто примамливи години
	и още толкова по сто под свода премини — а после?

#	23
	Къс минало — небитието — в зародиша си пазя сух.
	С жаравата на черна мъка е пълен моя мрачен дух.
	Подобно вятър из пустиня, от бряг до бряг, от свят до свят,
	се нося: прах бил вчера, Хайям — пък днес, а утре — пух.

#	24
	Не се привързвай! Нека никой да не познае твоя кръг,
	по-настрана, сега е време да бъдеш хладен като сняг.
	Открий очите си и взри се в най-близкия за теб човек —
	и ще се ужасиш, намерил най-непознатия си враг.

#	25
	В света — пристанище случайно, развяло моя флаг сребрист —
	се вглеждах дълго и те търсех под свода опнат като лист,
	и що? Лице аз не намерих, по-слънчево от твоя лик,
	и тяло на жена, по-стройна от твойто тяло-кипарис.

#	26
	Върти ни тоя свят на смени, гнети ни в кръг ожесточен,
	до невъзможност пълен с мъки, от светли радости лишен.
	Блажен е гостът, бил за кратко сред него и поел на път,
	а недошлият на земята е още много по-блажен.

#	27
	Горчив или пък сладък — кратък за нас остава тоя свят.
	Умреш ли — няма капка смисъл, че бил си в Балх или в Багдад.
	Пий вино, че след теб и мен безкрайно сърпа на луната
	ще мре и пак ще се възражда по своя вечен кръговрат.

#	28
	Е, стига, не мисли иапразно, че нито миг не си щастлив.
	И нужно ли е все да тичаш сред радостите мълчалив!
	Налей ми чашата! По-скоро, винопродавецо, не знам
	ей този въздух, дето вдъхвам, дали ще го издъхна жив.

#	29
	Откак Венера мълчаливо в нощта земята озарява,
	кой знае по-изящен блясък от непостигнатата слава
	на виното! Сега ви питам: какво винарят ще си купи
	по-драгоценно от рубина, дето във чашите продава?

#	30
	За виното съм туй, което върбата е за ручей чист —
	и дълго пие моя корен от скъпия поток златист.
	Тъй бог е наредил. Навярно той нещо имал е пред вид,
	и спрял да пия — ще узнае какъв съм глупав атеист.

#	31
	В развалините на двореца, потънал целия сред прах,
	случайно вчера черен гарван със череп в ноктите видях.
	Стоеше той необяснимо. И грачеше: „Тръбите где са?
	Тръбете отсега нататък за славата на моя шах!“

#	32
	Светът, от край до край изпитан, дъска шахматна е за мен.
	А ний сме пешки по квадрата, намерили ту нощ, ту ден.
	Повдигат ни, притискат, блъскат — и паднем ли във някой бой,
	спокойно в тъмната кутия ни слагат, с поглед примирен.

#	33
	Играчът топката търкаля върху зелената трева.
	По неговата воля само тя се премята презглава.
	И никой не ни пита: Колко? Защо? Къде? И докога?
	Едничка истината знае безоблачната синева.

#	34
	С магарето бъди магаре, недей оголва своя лик!
	Попиташ ли го, то ще каже: „Кой — аз ли, да, аз съм велик!“
	Но щом на някое магаре му липсват клепнали уши,
	то за магаретата умни ще бъде явен еретик.

#	35
	И нека сто години да горя сред грях,
	не ме е страх от ада, мъките презрях;
	но по ме плаши мене хорът на глупците.
	От смърт е по-ужасен разговора с тях.

#	36
	Без страх — на времето сред шумния порой,
	ще засияе някой ден над мъките покой.
	Мигът, на всички даден, изживей до дъно,
	за миналото не плачи, от бъдещето се не бой.

#	37
	Несъвместими и съвместни гърдите ни разкъсват рани:
	край нас отляво — теменужки, от дясната страна — корани.
	И ето, тъй живеем ние, разхвърляни върху земята:
	полубезбожници случайни, случайни полумюсюлмани.

#	38
	Небе, измъчен съм до болка от твоя кръговрат весден,
	към теб без отзвук се издига скръбта на моя стон смутен.
	Остава господ милосърден, само към воя на глупците:
	та вече нито аз съм… мъдър, нито пък в нещо просветен.

#	39
	Животът сътворил, след него ти си измисли и смъртта,
	виси над твоите създания на неотменност участта,
	слепил си глината ти лошо, но кой е за това виновен,
	а щом е хубаво, защо ли ги връщаш счупени в пръстта?

#	40
	Непогрешим и непокварен не можеш да намериш ти —
	не съществува, забранен е, път безпогрешен не блести
	пред нас и ти със ярост си отмъщаваш за това,
	макар че между нас и тебе не виждам разлика почти.

#	41
	Луната като с нож разряза воала здрачен на нощта.
	Пий! Няма час по благодатен за твоя ритъм на кръвта.
	Бъди безгрижен и усмихнат, защото милион години
	над гроба ни изстинал нощем ще свети мълчаливо тя.

#	42
	На мъдростта палатка денем и много нощи шил безброй,
	Хайям изпепелен намери в пещта на мъките покой.
	На дните нишката се скъса и неусетно пепелта
	надеждата, търговка стара, продаде даром, боже мой.

#	43
	Ти истината търсиш? Тогава остави
	жена, деца и близки, приятели, уви!
	Разкъсай всичко, дето ще ти тежи из път,
	без тежките окови по-леко се върви.

#	44
	Щом розата разцъфне в пролетта,
	налей ми вино, дай ми песента.
	Какво ли значи ада или рая —
	измислици са туй на глупостта.

#	45
	Въртят се в полунощни орбити над мен студените звезди.
	Мъдрец подир мъдрец унесено в безбройни нишки ги реди.
	На мисълта хвани конеца той точно ще те заведе,
	където пак глави замислено стоят над някакви следи.

#	46
	Веднъж и сводът натъжено прошепна тайно: „О, човек,
	аз съм осъден от съдбата да бързам вечно в път пелек.
	Да имах власт над гневната съдба, отдавна
	това въртение безцелно бих прекратил навек!“

#	47
	Знай, всякаква прашинка, спряла върху земята като птица,
	е образ скъп, туптял горещо с дъха на цвят и на девица.
	От милите коси със нежност свали прашинката, която
	била е някога навярно от къдри прелестни частица.

#	48
	Какво е мака? Малка капка, разхубавена от кръвта
	на някой стар султан, намерил най-после слава сред пръстта
	А над зюмбюла, през земята пробил неудържим и горд,
	отново пламнала къдрица трепти смутепо в пролетта.

#	49
	И помисли: какво и колко на този свят донесох аз?
	Какво ще отнеса, когато настане моя сетен час?
	О, пий! Смъртта към всички е справедлива — над пияни
	и трезви — има все еднаква, неотменима тежка власт.

#	50
	Добро и зло враждуват; светът е в съсипни.
	За кой блести небето? Небето е встрани.
	Проклятия и химни, и радости, и гняв
	не падат пак от тези небесни висини.

#	51
	Притворен робски дух се крие в светилищата; в Каабе.
	Звънът камбанен е сигнала за кротост под това небе.
	И черна робска скръб се носи сред послушание и срам
	над кръстове и броеници и над черковното кубе.

#	52
	Напълнил със зърна безсмъртни ловджийското си ласо, бог
	го хвърли и безброен дивеч се спря сред възела жесток.
	Той хора го кръсти, стоварил връз тях безкрайната вина
	на злото, дето безочливо твори под свода синеок.

#	53
	Небе! Защо към подлеците е щедра твоята ръка:
	за тях — и мелници, и бани, чист извор в пролетна лъка;
	а който е с душа пречиста, за него само хляб корав?
	Небе такова — пфу — не струва дори и плюнката сега.

#	54
	Кой казва, че бил бог неумолим!
	Той е добър, а ние май грешим.
	Ти в кръчмата умри сега от вино —
	ще те приеме той невъзмутим.

#	55
	Стои между звездите като клас
	един потир за всекиго от нас.
	И затова безропотно и тихо
	го целуни, щом дойде твоят час.

#	56
	За теб — познал света — урок аз знам:
	сред простите бъди мъдрец голям!
	С език, уши и поглед да останеш —
	прави се пак на сляп, на глух и ням.

#	57
	О, ако имахме весден по къшей хляб в сърцето,
	над нашата глава покров и скромен кът, където
	на никого не си владика, на никого не си ти роб —
	тогава бихме ние с радост благодарили на небето.

#	58
	Без тръпна мъка няма обич, без огън — плам неугасим.
	Над мокри вършини се вие едничък само черен дим.
	Разжарен огън любовта е, искрящ безсънно сред нощта,
	а влюбеният вехне с рана, от лекари неизцерим.

#	59
	О, мъка, мъка във сърцето, останало за миг без страст,
	без пламенна любовна болка, без щастие, без весел час!
	Ден без любов е като облак, разсеян в кръглото небе,
	безплоден, замъглен и мрачен, неспуснал капка дъжд над нас.

#	60
	За мен — цветята на смеха или със вино пълна кана!
	Не искам друга вяра аз, ни песен на камбана.
	Веднъж съдбата спрях с въпрос: „Кажи ми свойта мисъл!“
	А тя отвърна в миг: „Душа, със радост увенчана.“

#	61
	Един Телец между звездите се носи мълчалив и плах,
	а друг на своя гръб поддържа земята, да не стане прах.
	А между тези две телета — под облаци и под звезди —
	безброй магарета смирени пасе замислено Аллах!

#	62
	Тоя стар дворец отдавна до небето стигал чак.
	Много царски устни помнел беломраморният праг.
	Но сега в развалините кукувица долетя.
	И закука: ку-ку — ку-ку… где е, где е, где е пак?

#	63
	Затова, че не говоря, нямам никаква вина.
	Аз съм длъжен да запазя свойта истинска цена:
	знам достатъчно и точно на тълпата същността,
	та пред нея да разкрия цялата си светлина.

#	64
	Пред глупци и пред невежи — нито смях и ни сълзи,
	бисерът на твойта мисъл нека нищо не грози,
	скъп на думите и често — със мълчание богат:
	през мечтите влез, но тихо ключовете запази!

#	65
	Спри пред моите заслуги, всичко точно пресметни;
	но, за бога, греховете мимоходом пропусни —
	вятърът им да раздуха огъня на ада чер,
	за праха там на пророка — по-добре си отмини.

#	66
	Миг на вино и на песни сит — ми е безкрайно драг,
	звук на арфа, над тъгата свит — ми е е безкрайно драг,
	лицемер, непил до дъно от червената утеха,
	някъде зад планините скрит — ми е безкрайно драг.

#	67
	И отляво, и отдясно ми шептят: не пий, Хайям!
	Сокът лозов е отрова, виното е враг голям.
	Виното е враг… Тогава на лозата пий кръвта,
	вража кръв да пием учи тъй самият наш Ислям.

#	68
	Влизам в тъмната джамия. Полунощ, е. Нито звук.
	Не от жажда, не от чудо, не с молба пристигнах тук…
	Някога килим от нея като богомолец свих,
	ала извехтя килима — и ми трябва вече друг.

#	69
	И предразсъдъци. И догми. А нашият живот е прост:
	защо ли искат да поставят земята върху мъртва ос!
	Творци на вкаменени норми… Ти пий до дъно, а на тях,
	там, за безплодните им мисли, дай сухия и кисел грозд.

#	70
	И ето чашата! Едва ли съм срещал нейде съд по-драг.
	По кръглите й устни мами неотразим съдбовен знак
	Но хвърлена върху земята в миг от небесния грънчар,
	създал я някога — горката, ще се превърне в глина пак.

#	71
	Не се заричай да не пиеш карминения гроздов сок.
	С това ще се смириш ненужно, че жребият ти е жесток.
	Ридаят славеи далече, разцъфват розите в нощта…
	Дали сега е най-уместно да се кълнем в самия бог?

#	72
	Отлитат час след час, след пролет — пролетта.
	Не се разделяй ти за миг със песента
	и виното! Нали по-висше благо няма —
	докрай раздухай сам на огъня жарта.

#	73
	О, боже, ти си милосърден и милостта ти е отрада,
	ала защо ли ти накара край рая дявола да страда?
	Великодушен си към мен, покорния. Но е излишно.
	Такъв ще си, когато имаш към непокорния пощада.

#	74
	На битието колелото върти изкусният грънчар,
	дълбоко съхранил за всички неповторимия си дар:
	щом в своите ръце усети калта на бъдешата чаша —
	запалва в нея на сърцето неугасимия пожар.

#	75
	Дошли сме — откъде? И накъде вървим?
	Чий разум ни държи? — За нас недостижим.
	Безброй души кристални под обръча на свода
	изгарят в пепел, в прах, а где се вие дим?

#	76
	Отиде си денят като ветрец ухаен
	от нашия живот, премина в друг — безкраен.
	Но докато съм жив, не ще се разтревожа
	за миналия ден, за утрешния — таен.

#	77
	Омръзнаха ми хитреците, непоносимо ми тежи!
	О, виночерпецо, наливай! И ако можеш — заложи
	пред чекмеджето на кръчмаря молитвения ми килим;
	не само на слова аз мразя дълбоко — святите лъжи.

#	78
	Благоговейно и смирено прелистват по света корана,
	но как се той чете? Случайно и не със радост замечтана.
	А теб, мой стих, узрял лукаво по устните на тази чаша —
	през вечерите препрочитат, четат през дните — сутрин рано.

#	79
	Пий! Мъката на твоя ден навред е вездесъща.
	Върти се шеметен светът по орбита могъща.
	Все някога прахът ни свят ще се превърне в тухли
	и някой сиромах от тях ще си направи къща.

#	80
	От виното да се откажа, боже мой,
	та туй е все едно да се предам без бой.
	Как мога да се кланям на исляма —
	щом най-прекрасното ми забранява той?

#	81
	С приятели се радвай, докато си млад;
	изпий, изпий до дъно чашата си, брат!
	Ако земята е била с вода залята,
	защо да не потънем в този винен свят?

#	82
	Мой винен съд, аз знам — и теб е гряла нощем любовта.
	И теб, както и мен, е мамел на къдри вечерни цвета.
	А тази дръжка като гривна, до гърлото стаила дъх,
	е твоята ръка, обвита на милата върху гръдта.

#	83
	Грънчарю, ти ме удивляваш с това, че имаш дух
	да месиш глината жестоко, към мъките й глух —
	нали ей тази кал трептяща — плът ненаситна е била.
	догдето жизнения огън не я е смлял на прах и пух.

#	84
	Уви, не е безкрайно дълго на дните бялото платно,
	да преживееш без любима и вино — грях е страшен, но
	защо ли за света да мислим дали е стар, или е млад:
	щом трябва да умрем — не е ли за всички всичко все едно.

#	85
	Живей — в ръцете си с цветя и чаша вдъхновена:
	пий в любовта и забрави за цялата вселена,
	додето вихърът свиреп не те за миг прекърши,
	като листенцата на гюл, за ден наметка тленна.

#	86
	С въпроси пълен е светът — но кой ще отговори?
	През младостта не се мъчи със фауни и флори.
	Тук с виното си сътвори сам рая, че в небето —
	я спреш пред него, я не спреш — но кой ще ти отвори!

#	87
	О, ако можеше да взема… с мен моя стих неназован,
	една със вино пълна кана и хляб — във топлата си длан,
	така бих поживял със тебе, далеч в пустинните земи,
	че може би ще ни завиди дори най-ситият султан.

#	88
	Любима, тъй те е изваял небесноръкият грънчар,
	че ако я сравня със тебе, луната няма капка чар.
	И нека други да се кичат за своя мимолетен празник,
	със себе си да украсяваш, ти притежаваш чуден дар.

#	89
	Любимата — любов и мъка, от страстите прекършен дъб!
	сама въвлечена сред тези сърдечни пламъци и скръб.
	Уви, дали да се надявам на близък смях и изцеление,
	когато боледува тежко моя единствен лекар скъп.

#	90
	Без виночерпец и без вино денят двояк е пуст.
	Без твоите звънливи флейти мигът, Ирак, е пуст;
	и тъй година след година, разбирам тъжно-мълчалив,
	че всеки дух несгрят с усмивка и поглед драг — е пуст.

#	91
	Към празнословието свято не се стреми от суета,
	целувай и не отминавай уханието на плътта.
	Додето твойта кръв гореща не е пролята от съдбата —
	наливай в чашата си тихо на гроздовия сок кръвта.

#	92
	Помилуй, господи, сърцето изпепелено в любовта,
	и този огън неугаснал в развалиннте на гръдта,
	и моите нозе, които към кръчмата ме носят пак,
	и моите ръце, що търсят на чашата ми сладостта.

#	93
	Приятели, ей тази чаша е извор на течащ рубин,
	а силата му е сърдечен и неотменен властелин.
	И виното искри в кристала на радостта като сълзи,
	пролени някога от мъка, сред спомена на мрака син.

#	94
	Да се поддаваш на тъгата си — е грях. Не влизай в тази пустош,
	додето не прелистиш книгата на всички погледи и устни.
	Живей сред радостта и влюбено наливай пламналата чаша:
	преди мига да хванеш здравата — мисли го вече за изпуснат.

#	95
	За влюбените, пълен с рози, блести светът полуокръжен
	и лее в пролетното утро — де цветове, де мирис ръжен.
	Сега е чуден ден. Наливай! Да пием пак. А твойте думи
	за идващия студ не казвай: ще ме направят страшно тъжен.

#	96
	Попитах мойта чаша, във нея впил уста:
	„Какво ще стане с мене, щом спре при мен смъртта?“
	И устни в устни впили, така ми отговори:
	„Пий! Няма да се върнеш отново на света!“

#	97
	Не ще попаднем ний отново в тоя свят,
	навек не ще ни радва ни чаша, нито брат.
	Старай се да живееш в мига летящ така, че
	да не изпиташ мъка, обърнал се назад.

#	98
	Дори китайската принцеса стои пред теб на колене;
	ти си по-нежна от жасмина, по-хубава не знам: поне
	да не погледна вчера с трепет на Вавилон горкия шах,
	че грабна, сякаш за минута, и цар, и пешки, и коне.

#	99
	Защо ли трябва да се плаша? Когато дойде моят час,
	смъртта в лицето ще погледна само за миг, а после — мраз.
	И струва ли си да се жали, че някакъв си куп месо
	и кръв, и кости — са отплували на дните с краткия талаз.

#	100
	Закон: да се не пие вино, ако се пие — ред най-строг:
	кога, с кого и колко чаши, богат ли си или убог.
	Щом съществуват всички тези закономъдри уговорки,
	да пием — просто значи мъдрост, а не, че си роден с порок.

#	101
	С жени красиви само можеш да кажеш, че живееш в рай,
	и чаша пурпурна когато пред устните ти засияй.
	Жени и вино! Мигар трябва, ако поне си с малко ум,
	от тях да бягаш и да чакаш единствения земен край?

#	102
	Не говорете: „След смъртта си ще видиш най-голям разкош,
	жени и вино, мед ухаен и извор, бликащ ден и нощ.“
	Прекрасно! Но сега налейте глиноизваяната чаша,
	че е по-скъп от всеки кредит дори последния ми грош.

#	103
	В часа, когато теменужна край теб земята разцъфти
	и вятър утринен внезапно сред пролетния кът влети,
	блажен е този, който пие от виното на любовта
	и после чашата разбие до нежнодишащи гърди.

#	104
	Пиянски глас в съня си чух да пее:
	„Безпътни влюбени, станете, слънце грее!
	По-скоро напълнете мойта чаша,
	че чашата на дните ще прелее.“

#	105
	Ах, колко пъти, ставайки от сън,
	край виното минавах като звън,
	но, господи, сега не давам клетва,
	когато пролетта цъфти навън.

#	106
	„По-малко вино пий — дочувам глас греховен, —
	затуй, че пиеш ти, какво съм аз виновен?“
	Виновно е лицето на моята любима:
	без вино как да спра пред взора й чаровен!

#	107
	Как радва любовта, по-хубав лик не знам,
	и колко бих шептял, но сякаш че съм ням!
	О, боже, що сторих? От жажда аз се мъча,
	а покрай мен тече сребрист поток голям.

#	108
	И докога ще бъдем на дните сред пелина?
	Кой господ ни отрежда миг… или година?
	Момче, тогава бързо наливай мойта чаша,
	додето не си станал в грънчарницата глина!

#	109
	Наливай ти, макар че изглеждаш уморен, но
	в една-едничка чаша лежи светът блажено.
	Наливай, братко, бързо! Измислица е всичко,
	и твоят дял, и моето сърце опечалено.

#	110
	Пий, нищо, че и тебе ще сложат в гроба тесен.
	Без близък ще е дълъг сънят ти поднебесен.
	Две думи само искам сега да ти пошепна:
	„Цъфтялото напролет не цъфва пак наесен.“

#	111
	Бъди Джемхур! И бог! Най-силният човек!
	И Аристотел ти бъди на своя век!
	Все по-редовно пий! Един е краят — гроба, —
	където сам Бахрам затрупан спи навек.

#	112
	И всички, дето бяха спрели тук,
	на господ и на мъките напук —
	до чашите допряха жадни устни
	и някъде потънаха без звук.

#	113
	Сърнета тичат и лъвица дреме там,
	където нощем е гулял с жени Бахрам —
	велик ловец, в степта убивал зверовете,
	той мирно спи сега, от смърт настигнат сам.

#	114
	Човече, ти позна света, но тоя свят зелен е нищо.
	Това, което знаеш ти или дочу смутен, е нищо.
	И равносметката — живял цял век сред родната си къща
	или пък цялата земя видял блажен, е нищо.

#	115
	Дори да преживееш три века на света,
	все пак настъпва ден — да легнеш във пръстта.
	Бъди ти падишах или пък сиромах —
	цената е еднаква: не знае сан смъртта.

#	116
	От този миг, когато беше конят небесен оседлан,
	а горе пламнаха звездите над синята среднощна длан —
	бе всичко, всичко предрешено в съдилището там предвечно
	и няма за какво да бъдем виновни в своя миг желан.

#	117
	Не знаем ний до днес защита от смъртта:
	към беден и богат е безразлична тя.
	Да имаш радост ти, пий радостта в живота,
	останалото, брат, е просто суета.

#	118
	Ти пиещите не кори! Такъв е пая,
	от господ предрешен за нас в кервансарая.
	Злорадо хич не се хвали „не пия капка“ —
	къде по-глупави неща за тебе зная.

#	119
	Искри препълнената кана със виното, за мен отрада;
	не се нуждае тя от книги свещени, за да е с наслада:
	от виното съм цял просмукан, а сух остава лицемера,
	но не за мене, а за него е страшен пламъка на ада.

#	120
	Аз не познах покой в най-радостния кът.
	От стонове и скръб слабее мойта гръд.
	Защо дойдох в света — без мене ли, със мен ли
	все тъй се движи той по своя таен път.

#	121
	За своето пиянство няма да съм съден:
	тъй господ е решил за моя свят оскъден.
	Ако ли спра да пия, навярно много мъка
	ще види той от мене — и трезв, и безразсъден.

#	122
	Продума шейха на безпътната: „И през нощта,
	и през деня си ти отдадена на любовта!“
	На туй: „Да, прав си ти, но ти такъв ли си,
	какъвто си пред хората?“ — отвърна тя.

#	123
	Аз пия, но ни ден не съм във тежест ваша;
	жадувам — за какво? За винената чаша!
	Да, ще почитам виното до свойта смърт,
	за жалките си дни да мисли богаташа.

#	124
	От пролетния дъжд не стана по-студено;
	градината изгря и славеят смутено
	зашепна доверчиво на розата безцветна:
	„Красавице, докрай пий виното червено!“

#	125
	За това, че пием денонощно и звъни щастливият ни глас,
	за това, че с най-голяма почит вземаме ний чашата-елмаз,
	ти не ни кори, хитрец притворен: виното е нашата любов
	и две устни като два рубина падат неусетно върху нас.

#	126
	Ти си тъжен? От хашиша запали, ще бъде в ред;
	каната изпий додъно — миг ти пяма да си клет.
	Но, уви, суфи ти стана! Нито вино, ни хашиш.
	Погризи чакъл тогава — ето ти от мен съвет.

#	127
	Уви, от мъдреци аз не познах облага
	и само пред глупци съдбата радост слага.
	По-ласкава да е към мен, сипи догоре
	на гроздовия сок живителната влага!

#	128
	Превъртат ни годините на шиш:
	повеселиш се миг и трябва да вървиш
	към края, затова, приятелю, ни дума —
	дай виното, и пак в очите й се виж!

#	129
	Опиянен и млад, пред поглед мил, възвишен,
	под ласки на ръце върви по път всевишен!
	Със кана подир кана, велик или пък нищ,
	пожара си гаси, дори шейсетгодишен.

#	130
	Молитва ли? Избрах си друга страст,
	потънал съм в безпътната й власт.
	И като глинен съд протегнал шия,
	сам шията на каната прегръщам аз.

#	131
	Пари, високи служби… грижи, боже мой,
	не знае смях и радост хорският безброй.
	А кой би предположил колко злоба крие
	към този, който няма нито камък свой!

#	132
	Ах, умните доят овена — не знам измислица по-лоша,
	а скудоумните живеят сред блясъците на разкоша,
	сред блясъците… тези, дето са празни като мойта чаша —
	и тъй, поне за малко мъдрост, не дават даже два-три гроша.

#	133
	О, син на четири стихии, необясним и плах,
	пристигай като кръв, изчезвай като прах!
	Ти си човек и звяр, бял ангел и зъл дух;
	май всичко във тесто, замесено със страх.

#	134
	С молитва, с пост си мислех горд, че може
	към теб да се намери пътя, боже.
	Но някакъв бедняк, решил да се пречисти,
	потегли с чаша към светото ложе.

#	135
	Макар че бог да пием забрани,
	не се минава ден без вино и жени;
	излей върху пръстта една червена капка,
	а чашата след туй горещо целуни!

#	136
	И нека съм за теб пияница най-черен,
	аз зная, че не съм съвсем закономерен —
	ах, истина, лъжа — каква е тук цената,
	щом всеки ден и нощ на себе си съм верен.

#	137
	Ще се опия тъй, че мойта пръст
	на вино ще дъхти околовръст.
	И ако някой правоверен мине,
	ще види закъснялата ми мъст.

#	138
	Предайте на Хайям привет от мен
	и тъй кажете, ако е смутен:
	„Не съм отричал виното, та кой ли
	умник ще се преструва на овен!“

#	139
	За вечност и за тлен дочувам шепот в хор,
	един се е родил, а друг е вече тор.
	Но кой със виното ще се сравни случайно
	пред неговия цвят затихва всеки спор.

#	140
	Аз знам, че в тоя свят добро и зло,
	и чудното грънчарско колело
	в забрава ще потънат… Но тогава
	що значат скръб, и радост, и тегло?

#	141
	Не се страхувай миг, Хайям, че ще заслужиш лоша слава,
	че само пъкления ад за твоето сърце остава.
	Тоз, който не е съгрешил, едва ли ще дочака прошка!
	На грешниците само, знай, понякога им се прощава.

#	142
	Ние пием не затуй, че често под свода звездосин тъжим,
	дори на нощите елея за нас остана като дим.
	Ний само искаме за малко от кожата си да излезем
	и затова към механата с такава жажда се стремим.

#	143
	Към мен се втурна ти, понесен с урагана, боже,
	и виното разля, събори мойта кана, боже!
	Аз пия ден и нощ, а ти твориш безчинства!
	Срази ме с гръм, ако не си с душа пияна, боже!

#	144
	Стани! Разсъмна утрото навън, Саки!
	Наливай пурпурния сок без сън, Саки!
	Додето черепа ми не е станал чаша,
	да пее мойта чаша като звън, Саки!

#	145
	Мета с мустаците си механата — безбожен еретик,
	единствено на себе си душата остава май длъжник.
	Светът да рухне, във съня си опиянен ще промърморя:
	„Търкулнало се е по небесата зърно ечемик…“

#	146
	Светът, във който ти живееш, е само някакъв мираж:
	та струва ли си да очакваш на дните сивия пейзаж!
	Свикни със болката, не викай срещу съдбата и смъртта:
	кой може кръста да изтрие? — тук всеки идва по веднъж!

#	147
	Не се страхувай, искай още, търси безсмъртната магия
	на виното, на веселбата, на ласкавата гръд и тия
	очи бездънни… Аз забравих неизлечимата си болка,
	която много пъти в мене се впиваше — защото пия.

#	148
	О, сърце, и твойта участ е с години да не спиш
	и на земните си мъки чашата да пресушиш.
	Ти защо, душа, намери в мойто тяло небосклон,
	та нали от него трябва някога да отлетиш?

#	149
	Знаеш ли ти колко тъжен, колко жалък е човек,
	колко бързо отшумява неговият път нелек?
	Сътворен от черна глина, от страдания и само
	две-три крачки пропътувал, става глина пак навек.

#	150
	Бъди между скалите огън свят,
	вълните на смъртта ще те превърнат в ад.
	Не е ли прах света? Не млъквай, моя песен!
	Не е ли дим плътта? Налей ми радост, брат!

#	151
	За мене чашата е винаги желана
	и нежна флейта — над душевна рана.
	Щом падна във ръцете на грънчаря като глина —
	да е за вино само изваяната кана!

#	152
	Уви, не са далеч последните врати,
	часът предсмъртен като фенер блести.
	Не се бави, по-бързо от виното наливай,
	че може утре с него да ме прелееш ти.

#	153
	По-малко се мъчи за злата участ наша,
	от сутрин до среднощ прекарай с пълна чаша,
	седни на лозето до дъщерята… — тя
	с червените си устни не е за богаташа.

#	154
	Кажи, димът на огненото лято — де е?
	И лихвата на скъпото ни злато — де е?
	Присмиват ми се, че живях сред кръчма —
	но де е тя, и бъчвата със вино — де е?

#	155
	И сякаш през завеса отдалеч
	със „ти“ и „аз“ долита кратка реч.
	Но пада леко тънката завеса:
	и „ти“ и „аз“ не се дочува веч.

#	156
	Богатството, нали, съвсем не значи ум,
	но бедността боли, като живот без друм.
	Виж, теменужката трепти, а пухкавата роза
	се смее, пълна с радост, злато, пчелен шум.

#	157
	Познавам този вид магарета сановни:
	крещят, реват, навред е празното им слово!
	Сами без име — търсят опора в имената,
	а да пълзят пред теб, са винаги готови.

#	158
	За да живееш мъдро — закони има много,
	но само два от тях зачитай ти най-строго:
	ти по-добре гладувай, но глупости не яж,
	и по-добре самин, но не с глупак, ей богу.

#	159
	Ще те науча аз да си на всички с нрава,
	усмихвай се навред, бъди с душа лукава:
	евреи, мюсюлмани, безбожници хвали —
	и ще спечелнш ти най-хубавата слава.

#	160
	Да бях творецът аз на туй небе жестоко,
	за миг го бих разбил и вдигнал по-високо
	лазура на небе такова, под което
	човекът би живял не тъжно и безоко.

#	161
	За щастие — до дъно! Наливай с порив скъп!
	Презри деня суетен! Живей без страх и скръб.
	И тежките вериги на твоя глупав разум,
	затворник временен, снеми от своя гръб!

#	162
	Без ропот приеми съдбата, било във дъжд или във пек,
	от болката не се оплаквай — това е най-добрия лек.
	И по-богат да станеш, трябва за всичко да благодариш,
	изпитано от теб случайно в шума на този звезден ек.

#	163
	Какво навред желая? — Смехът на веселбата!
	А друга странна вяра за мен е непозната.
	Веднъж попитах свода: „Кого обичаш ти?“
	Отвърна той: „Сърцето, де пее радост свята!“

#	164
	Не знам растения до днес със същност по-велика
	от кипариса черносмол и лилията бледолика.
	Той, надарен със сто ръце, не ги размахва гордо:
	тя нито дума не шепти, макар — със сто езика.

#	165
	Да, утрешният ден лежи в мъглите коси
	и ни разкъсват пак съдбовните въпросн.
	Вземи на всеки миг упойката! Кой знае
	дали сълзите на скръбта за теб не носи!

#	166
	О, никой не прие света като награда;
	поне един дали си е дошел от ада на
	глината… Но пак надеждите безплътни
	са извора ни свят, едничката отрада.

#	167
	Ти знаеш ли защо в предутринния час
	петелът през сълзи ридае с тъжен глас?
	В стъклото на зората той е съгледал вече,
	че пак и тази нощ се е простила с нас.

#	168
	Където и да си, край теб стои сурова
	съдбата — за живот или за смърт готова;
	макар че може тя да ти предложи мед,
	не бързай да ядеш — примесен е с отрова.

#	169
	Върти се колелото. И няма път по-лек.
	И колко много рани забива в теб човек!
	И колко много устни и пухкави къдрици
	дълбоко под земята прибира Той навек.

#	170
	Дойдох, но що ли взе за мен светът в замяна?
	Ще се стопя? А той дали ще сети рана?
	О, ако можеш ти да обясниш, защо,
	от прах изваян сам, отново прах ще стана?

#	171
	Под този небосвод — светът е скръб и мъка.
	Ще се смили ли Той? — Щом легнем във сандъка!
	О, неродени! Вие, да знаехте скръбта ни,
	едва ли бихте спрели на раждането в лъка!

#	172
	О, този кръговрат, без жалост и покой!
	Неразрешени дни стоят пред нас безброй:
	но някому в сърцето едва отворил рана,
	и вече нова рана за него готви Той.

#	173
	Да бях свободен аз до своито дъно чак
	и власт да имах аз над този звезден мрак —
	не щях да се родя ей тука, на земята,
	та после сред прахта да се завръщам пак.

#	174
	И бог, и аз — с едни желания несходни.
	Ах, моите мечти не са богоугодни.
	Макар да е добър, от грехове не може
	да ме запази той — усилия безплодни!

#	175
	По-сърдечно сипвай, орис, ти мой винораздавач!
	Без лъжи, без скръб и завист някъде ще падна в здрач
	Не разливай покрай мене, аз самия съм готов
	да отлея част от моя, част от твоя горък плач.

#	176
	Да би зависело от нас, едва ли бихме спрели тук.
	А щом сме спрели, то кога ще отзвъним като капчук?
	Навярно беше по-добре да не познавахме земята?
	И да не стенеше от нас поне един-едничък звук.

#	177
	Вина за туй, че ти не знаеш миг покой,
	че мъките над теб се сипят като зной —
	безпомощен и слаб — ти не търси във свода:
	дори от теб е по-безсилен той.

#	178
	И този свод е гръб предвечен на живота,
	Джейхун — безброй сълзи пролени под хомота,
	Ад-искри от главня на безизходна мъка,
	Рай-радост — миг към нашата голгота!

#	179
	Макар че тази страст е забранил корана,
	макар че тя горчи в разцъфналата кана —
	с любимата да съм! Не току-тъй се казва:
	„Стреми се към това, което е в забрана.“

#	180
	От рая ли съм аз, или съм целия от ада —
	не мисли за това душата ми нерада.
	Любимата е с мен и песенното вино,
	а туй за теб е, знам — задгробната награда.

#	181
	Тревата, погледни, разкъсала калта
	край ручея звънлив — каква е красота!
	По-леко стъпвай ти, че може да расте
	на много хубавици от прахта.

#	182
	Наливай вино, брат! Пулсира силна гръд;
	минават ден и нощ, но близък е върхът
	на щастието. Дай! Не е ли миг случаен
	това, което ти наричаш земен път?

#	183
	А вчера вечер, сякаш по неволя,
	в грънчарницата стъпих в странна роля.
	„Кой тук е купувачът? — викна глинен съд —
	Кой — продавачът, кой — грънчарят, моля?“

#	184
	Когато отзвъни последният ми час,
	когато като стон замлъкне моят глас,
	от мойта пепел да изваят чаша —
	напълнена докрай, — ще оживея аз.

#	185
	И все пак с тоя свят човек ще се прости,
	а за какво тогаз скръбта да ни гнети!
	Пий! Твойте дни, понесени към края,
	не е ли по-добре да пропилееш ти?

#	186
	Без вино и любов не мога… да преживея нито ден,
	да знаеш колко ми е трудно, ако не съм опиянен!
	Но близък е денят, когато аз няма да намеря сили
	да вдигна чашата червена, сърдечно сложена пред мен.

#	187
	Не трябва, не тъжи, не падай в остра злост ти!
	На тоя свят не сме дошли на гости.
	Дори луната, виж, е станала по-бледа
	от тези гладни дни, от тези дълги пости.

#	188
	Какво е твойта плът, Хайям? В степта опъната палатка,
	където като шах духът е влязъл за почивка кратка.
	Той утре ще потегли пак необясним и сам по пътя
	и злият стар слуга — смъртта, ще срине твоя дом-загадка.

#	189
	Изстива мойта кръв, със смях или със злоба,
	към своя край върви на много устни роба!
	Отишлият далеч — не знае път назад,
	тъй както аз не знам къде ме чака гроба.

#	190
	На този свят съм в плен — това за мен е ясно:
	и всичко към пръстта ме тласка всекичасно.
	Ни друг, ни този свят не съумях да видя —
	а толкоз своя ум напрягах, все напразно.

#	191
	Зелен и слънчев рай, додето поглед стига:
	довчерашният ад високо се издига.
	На райската трева до теб от край до край
	чети на устните разтворената книга.

#	192
	Където розов цвят изгаря в светлина,
	попили са в пръстта безбройни имена;
	а всеки син листец на нежна темеиуга
	в ония дни е бил луничка на жена.

#	193
	Когато бях младеж, твърдях, че всички тайни
	на дните съм разкрил. Ах, глупости безкрайни!
	Сега разбирам аз, че нищо не разбирам,
	че моя път бе пуст като среднощни чайни.

#	194
	Унило върху нас се спуска есента
	и литнаха на път узрелите листа.
	Пий! Някога за туй един мъдрец е казал,
	че само с вино можем да победим скръбта.

#	195
	Съмнение-змия разкъсва мойта гръд,
	но, мили мой, до мен бъди дори отвъд!
	На дъното остана от вчерашното вино,
	а колко дни напред остана моя път?

#	196
	Чак до Сатурн успях да долетя,
	отворих с мъка не една врата
	и разгадах аз всичките загадки
	освен една — защо съм на света!

#	197
	Дойде часът. Сега склопи очи —
	и нека твойта арфа зазвучи
	над други чаши и над други устни,
	от чийто мед се сам отдалечи.

#	198
	На младини, под пламналия шатър,
	аз знанията трупах като злато
	и що накрая тъжен проумях?
	Пристигнах като прах, отлитам като вятър.

#	199
	Кълни в небитието моят глас,
	в скръбта душата ми бе само с власт.
	Днес вятър питам: „Де е по земята
	прахът, във който се превърнах аз?“

#	200
	Джамшидовата чаша по света
	с години търсех сам… Преди смъртта
	един мъдрец ми каза, че напразно
	съм се трудил — в душата ми е тя.

#	201
	Дойде и моят разярен порой;
	загивам сред вълните, боже мой?
	Вълшебна чаша бях, но тя се счупи;
	бях факел аз, но в миг угасна той.

#	202
	Приятели, когато с весел смях
	приседнете край масата без страх,
	спомнете си за мен и обърнете чаша
	на мястото, където аз седях.

#	203
	Но где сте вий? Къде са ваште дни?
	Защо под свода вече не звъни
	гласът на вашата любима песен:
	жени и вино, вино и жени!

#	204
	Дочетена е, свърши вече на дните книгата комай!
	Смехът на виното угасна, тъй както гасне месец май.
	О, птица-младост, за какво ли от нас отлитна толкоз бързо,
	навела поглед към цветята, към мойто щастие… И — край.

#	205
	За сбогом искам само чаша — от близки или от врази!
	С рубина си тя ще обагри пролените от мен сълзи.
	Щом аз умра, с червено вино измийте мъртвото ми тяло
	и го сложете сред ковчега на ароматните лози.

#	206
	И още: моята могила сравнете до земята чак —
	на простата човешка скромност да бъде тя безсмъртен знак.
	А във грънчарницата после от моя прах, замесен с вино,
	за каната винопитейна измайсторете похлупак.

#	207
	А ако някой пожелае на дните в хаоса голям
	да ме прелее с чаша вино, да постои до гроба ням,
	сред гробници и пантеони да ме не търси натъжено —
	край прага на самата кръчма лежи безпаметен Хайям.
P$
