P>
	Луната тъжна е. И ангели в сълзи
	в покоя от цветя, сред който дим пълзи,
	бленуват с мъртъв лък в ръка и вопли бели
	летят, лазура на цветчетата облели.
	Часът благословен на първата ни страст.
	Но моят Унес — тъй щастлив, че страдам аз! —
	опива се с дъха замайващ на тъгата,
	без угризения останал след благата
	на Блян, отдавна от сърцето ми обран…
	Навел очи, без цел се скитах и — о, Блян! —
	внезапно зърнах те на улицата, в здрача,
	със слънце в къдрите, помислил, че изскача,
	щастлива, феята на детските ми дни
	и пак през моя сън, обляна в светлини,
	върви, оставила — в ръце с букети бели —
	снегът от дъхави звездички да се стели.
P$
