P>
	Какво са за нас, о, сърце, и кръвта,
	и огънят, жертвите, дивият стон,
	и бясът, и адът, свалил в пропастта
	порядъка; прах, съсипни, Аквилон;

	и цялата мъст? Нищо! Нищо! Но страст
	ни мъчи! Магнати, князе, политици —
	край! Долу история, истини, власт!
	Тъй трябва! Кръв! Огън със златни езици…

	Напред — на война! И на мъст! И терор!
	Извий се ухапан, мой дух! О, под строй,
	Републики! Ти, Императоре горд,
	и армии, роби, човечество — стой!

	И кой друг пожара раздухал би? — Ние
	и всички, които ни смятат за братя.
	За нас — романтици — мечта е борбата.
	Защо да се трудим в пламтящи вълни?

	Европа, Америка, Азия — смърт!
	Поели за мъст, ще превземем земи,
	села, градове — под юмрука ни твърд!
	Вулканите — взрив. Океанът гърми.

	Приятели! Те, о, сърце, са ми братя.
	Незнайни и черни, напред! Все напред!
	О, ужас! Аз тръпна. Ще глътне земята
	и мене, и вас, а и всички — наред!

	Но нищо. Аз жив съм. Завинаги жив…
P$
