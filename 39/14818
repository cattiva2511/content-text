P>
	Тя се събличаше пред мене,
	а наглите дървета вън
	чела в стъклата замъглени
	допираха със звън, със звън.

	Удобно седна, полугола,
	ръце преплете след това
	и виждам как кракът от стола
	люлее се едва-едва.

	И виждам аз как лъч витае,
	прозирен, восъчно налят,
	край устните й, над гръдта й —
	пчела над нежен розов цвят.

	Целунах нежния й глезен.
	И ето — рязко прозвънтял,
	отрони се смехът й глезен,
	смехът й чист като кристал.

	Крака под дългата си риза
	подгъна: „Колко си припрян!“
	И в миг смехът й ме прониза
	и сепна дръзкия ми план.

	Устата в дързост мимолетна
	до клепките да се допре
	успя. И тя глава отметна
	назад: „О, тъй е по-добре!…

	Но искам две-три думи… Нека…“
	Аз я целунах по гръдта,
	а тя усмихна се полека —
	тъй даде ми награда тя…

	Тя се събличаше пред мене.
	А наглите дървета вън
	чела в стъклата замъглени
	допираха със звън, със звън.
P$
