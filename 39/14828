P>
	И който казва „Баста!“, и който вика „Бре!“ —
	моряци, войни, гмеж след рухналата Слава
	са нищо, нищо пред Граничната Застава,
	успяла и лазура на две да раздере.

	С лула и с нож на кръста, кой може да ги спре!
	Мъглата почне да лигави като крава
	горичката — и те със своя дог тогава,
	на страшен пир поели, се чувстват най-добре.

	Дори за Нимфите валиден е законът!
	Фра Дяволо ще спрат и Фауст ще подгонят:
	„Не мърдай, старче! Бързо торбата разтвори!“

	А щом красавица на тясно те прикарат,
	и прелестите скрити ще проверят дори!
	За Нарушителя жив ад е Митничарят!
P$
