P>
	Далече от стада, от птици, от жътварки
	аз пиех, паднал сред тревата на колене,
	от лешниците нежни заобиколен
	сред марната мъгла от зной и здрач зелен.

	Какво от младата Оаза в дните жарки —
	лещак без глас, трева без цвят под свода замъглен —
	с кратунка проста пих сред летния пожар?
	Златист, горещ ликьор, избликнал в пот по мене.

	Тъй бил съм фирмата на някой хан крайпътен.
	Но буря подмени небето, скри го в прах.
	Върлини, черен край, блата с отблясък мътен
	и колонади — гара — в мрака син съзрях.

	Водите в девствения пясък се преляха.
	И вятър, лед замеряха потока с тътен…
	И аз — ловец на злато и на раковини —
	не се и сещах аз, че жаден бях!

@@	май, 1872
P$
