P>
	Ей, пъзльовци, ето го! Тътнещи гари.
	Тук Варвари минаха в кървав парад,
	но слънцето с огнен дроб всичко обжари.
	Пак свети на запад свещеният Град!

	Елате! Пожарът е в отлив. Отново
	се лее лазур над мостове, трева,
	над сгради, дървета — тук, дето олово
	червено, раздрано в нощта зарева.

	Дворците си мъртви укрийте в ковчези!
	Разведря очите ви старият Страх.
	Пак стадото рижи кобили се глези —
	от страст полудейте, станете за смях!

	Разгонени кучки се джафкат за дрипава
	превръзка, локалите кряскат: — Ела,
	пий, плюскай. Нощта там се гърчи и рипва
	навън. О, пияници с мрачни чела,

	лочете! Лъчите щом бликнат — боли ги! —
	фалшивия блясък да смъкнат от вас,
	ще стискате чаши, прелели от лиги,
	загледани в утрото — тъпо, без глас.

	Но в чест на Кралицата — с дирник тестен е! —
	преяждайте. Слушайте като слепци
	как хълца в горещите нощи, как стене
	гмежта от доносници, старци, крадци.

	О, мръсни сърца! О, разпенени устни!
	По-живо дъвчете, прогнили зъби.
	Шампанско за вас, Победители гнусни!
	Позорът в търбуха ви бодро тръби…

	Издувайте ноздри в надменност проклета.
	А жилите — пъпли отрова по тях.
	С ръце върху вашите детски вратлета,
	Поетът шепти: „Полудейте от страх —

	дори и Жената, в чиято утроба
	се ровите в спазми, о, сластни души,
	ви стряска със стона си — как ли от злоба
	в съдбовна прегръдка не ви удуши?“

	Крадци, сутеньори, смешници, тирани,
	какво ще му сторите днес — на Париж! —
	с душите, с плътта си, с отрови и рани?
	Ще смъкне той дрипите — свъсен и нищ!

	И щом с изтърбушен корем запълзите
	в парите си вкопчили пръсти до кръв,
	развратница рижава, с бомба в гърдите,
	ще вдигне юмруци, пияна от стръв!

	Когато в танц яростен тръпнат краката,
	Париж, о, когато с нож в свойте ребра,
	когато спотайваш в очи светлината
	на дивата пролет — за всички добра —

	о, град полумъртъв, о, град на покруса,
	с гърди устремил се към Бъдния ден,
	стотици врати да разтваряш след труса;
	от мрачното Минало благословен,

	ти — труп вцепенил се от мъки свещени,
	пак пиеш от ужаса, вдъхнал живот
	на сините червеи в празните вени,
	пак твоята обич е в ледена пот!

	И не е зле! Червеи, червеи сини,
	но нищо Възхода не ще угаси,
	тъй Кариатидите и след години
	ще ронят по стълбите звездни сълзи.

	Макар че градът покъртителна сцена
	остава; макар че с вонята, с кръвта
	е рана в Природата вечно зелена,
	Поетът му шепне: „Каква красота!“

	С Поезия къпа те бурята свята!
	Възвръщаш си силите, Град величав;
	смъртта пак ръмжи, но ти вдигай тръбата,
	натъпкал в сърцето й екот и гняв.

	Поетът поема безчестната слава,
	плача на подлеца и дните на гнет,
	и с бич от любовни лъчи изтезава
	жените, и хвърля стиха си: „Напред,

	бандити!“ Пак оргии, пак от елит е
	претъпкан бардака на стария ден.
	А газът огрява кръвта по стените
	и блика зловещ към лазура студен.

@@	май, 1871
P$
