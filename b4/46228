P>
	Не съм циник аз, мухтасиб, това разбира бог.
	Без вино и жени? — За мен — пишете некролог.

	Наричайте ме лицемер, ако поне за миг
	погледна прашния коран под свода синеок.

	Ваше сиятелство, от вас пари не искам аз,
	макар че винаги съм бил и беден, и убог.

	Пред мойта стара дреха що е всеки царски дар.
	Небе, какво ще ми дадеш — пак жребий ли жесток?

	Да, нищ съм — но със огън свой. Да ослепея в миг,
	ако със чужда светлина блестя в света широк.

	На дъното е любовта. Сред вино, смях и шум
	аз плувам в моя океан — един зимник дълбок.

	Когато моята звезда ме изгори докрай —
	не ще си спомня за Ковсар пред този сладък сок

	на виното… И мигар аз — днес не с един балсам —
	ще вярвам в утрешния рай на слепия пророк?

	И как да вярвам, че над мен ще падне радостта,
	тъй, даром… Но до моя гроб — наздраве, винен рог!

	Да съм бездомник — то не е по моята душа,
	но в този път ли съм, встрани не ще направя скок.

	С полуусмивка ме дари вълшебният рубин
	на устните й… О, Мула, как може да си строг?

	На веждите й сводът чер е моят дом и щит.
	Под него, както и Меджнун, само един урок

	ще слушам аз за любовта сред рози и без пост:
	във виното и във страстта намерил ранг висок.

	Сред пролетния аромат, Хафез, не говори
	светата клетва: „От зъл дух да ни опази бог!“
P$
