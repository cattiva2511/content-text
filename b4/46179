P>
	Дали от нея да заплача, или да й благодаря?
	Тоз, който вече е обичал, познава странната игра,

	наречена любов… Аз исках до гроба да й бъда роб.
	О, боже, колко е жестока неблагодарната искра

	на щастието! Сред бедата водица кой ще ми даде?
	Не виждам праведни край мене! Навред — гранитна канара!

	Но потърпи, ще се разкъса на къдрите й злия кръг!
	Убитите невинни хора не мога в брой да събера.

	Ти с таен поглед ме подведе и ме захвърли в пропастта.
	От твоята душа жестока ни капка милост не изгря.

	И в свечерената пустиня изгубих своя беден път.
	О, пътеводен знак, къде си? Блесни пред мен като зора!

	В степта безлюдна аз се скитах, на гръб понесъл своя страх
	от тишината на сърцето, от неизбродните ребра

	на пясъците, дето няма какво да търсиш и зовеш!
	Над мен изгрей и в твойта сянка ме приюти като сестра.

	Но до целта не ще достигна и — виждам: пътя няма край.
	Стотици спирки аз съм минал, ала пред мен стои гора

	от нови… И макар обиден, не ще напусна твоя праг.
	Аз знам, че твоята обида от чужди гняв е по-добра.

	Като Хафез и ти ще викаш във бедствието любовта
	и в своите слова ще вникнеш, тъй както в бисерни недра.
P$
