P>
	Хубавице, с лека стъпка, с грация, със поглед смел —
	влюбените имат нужда от безсмъртния модел

	на красивото ти тяло, на изящния ти ръст,
	взел цветята на атлаза като пъстър акварел.

	Всеки, който иска страстно на косите ти дъха —
	нека сам да си направи между мъките тунел.

	Стойността на мойто злато няма да се промени,
	ако злобният ме вкара в най-горещия котел.

	Този огън, дето свети, е на твоя дух свещта
	и сред него се изгуби пеперудата без цел.

	Твоят бял квартал е вече мойта свята Кааба,
	моята свещена Мека, моя черноок предел.

	И защо, кажи, да плача — щом не ме разбират тук,
	без да види никой свода с твоя образ звездочел.

	Нашият суфи, заречен снощи да не пие пак —
	кръчмата видял, забрави за какво се беше клел.

	И Хафез отново чаша покрай бъчвата прие,
	че по устните й тънки беше вчера дълго чел.
P$
