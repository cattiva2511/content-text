	Едно време на моя съученик Антон му предричаха необикновено бъдеще. Цингова, по география, го заричаше да иде в Америка и там да стане милионер; Пеев, „Пеенката“, му разправяше да отвори търговия с тиквено семе, а бай Зари, класният, злорадстваше: „Не ти мърда Софийският централен затвор!“.
	Защо това добро, малко смотано момче беше все в устата на нашите учители? Защо и ние го разнасяхме по махали и кръстопътища, а на обяд, вместо да ядем, ръкомахахме като бай Зари и приказвахме изниско като Антон?
	Защото Антон лъжеше смайващо: като милионер, като семкаджия, като закоравял пандизчия. Гледа те кротко, слуша внимателно, говори бавно и лъже. Очите му, и те едни големи, леко изпъкнали, с широки зеници и гъсти вежди, никога не мигат. Сякаш от него беше тръгнала думата: лъже и окото му не мига! Застане пред бай Зари, класния, нисичък, с мъх по бузите, с дебели устни, и додето онзи вика, заплашва, хваща си главата и едва не си скубе косата, Антон отговаря бавно, убедено и искрено: нарежда лъжи.
	Всяка събота си отиваше на село и всеки понеделник го нямаше. Идваше във вторник или сряда, втория или третия час. И започваше разправията с бай Зари: къде беше, що те нямаше, пак ли ще ме лъжеш!
	— Ти сега ли идеш, бре! Що те нямаше вчера, сега ли ги измисляш?
	— Стана пожар и къщата ни изгоре.
	— Какво станало? — смайваше се бай Зари.
	— Рекох, случи се да изгори къщата ни на село, запалена от огън.
	— Тъй — изгоре!… Ами предната неделя нали рече, че я отнесло наводнението!
	— Пък сеги изгоре…
	— А по-напред, когато имаше земетресение, рече, че я съборило!
	— То беше, преди да я отнесе.
	— И кога за първи път стана туй събаряне на къщата ви?
	— Когито стоеше. Тогива я събори.
	— И после я отнесе!…
	— Преди да изгори.
	— А бре, хайванино, може ли отнесеното нещо да изгори? Как тъй нищото се запали!… Отговаряй!
	— Ми какво да го правя?
	— „Ми“, ама ти утре ще речеш, че нещо го изяло!
	— Изяде го.
	— Кой, бре, кога, какво?…
	— Тати речи: „Изядох се!“.
	— Бре, как тъй всяка неделя у вас стават тия големи работи? Другата какво ще се състои?… А?
	— Нищо… Получи се съобщение от общината, че ще я събарят за площад.
	— Млък!…
	— Баба рече: „Отрових се!“.
	— Отде се взе баба ти, шарлатанино? Тя нали умря един понеделник, кога те нямаше?
	— Тя другата. На тази може утре да й бие камбаната.
	— Що, тя от какво е болна? Как ще я умориш?…
	— Не може да ходи. Рече: „Не мога отиди до гробищата!“.
	— И като не може, как ще иде?
	— Требе да я носим.
	— Ми умрял човек се носи!
	— Ми тя е още жива.
	— Ми нали рече, че ще умре?
	— Ми тя не ще. Аз й рекох, пък тя рече аз да съм умрял.
	— Ти ли?… И като умреш, какво, мислиш, толкоз ще стане?
	— Нищо. Няма да дода на училище.
	— Кога пак няма да додеш? Всеки ден не идеш, всяка неделя те няма!…
	— Днеска додох.
	— Доде, ама закъсня!
	— Щото стана пожар. Къщата ни изгоре.
	— Дето я отнесе наводнението ли?…
	— Пък по-напред я събори земетресение.
	— Пък още по-напред „стоеши“. Пък сеги ще я събарят за площад! Пък баща ти се изяде, баба ти се отрови, кокошките ги хвана пипката!… Друго?
	— Кравата и тя умърлушена…
	— Млък!… Ще те убия!… Почни за прабаба си!
	— Мама каза, че нямало да умре.
	— Дай боже да е жива и здрава сто години!
	— Тя е на сто и две.
	— Ох!… И нея ли имаш в запас? Нея кога ще я умориш?
	— Първо требе да закъснея…
	— Мълчи! Млък! Първо требе да умре, да я изяде, да я отнесе, да изгори, да се изпари и тогава!…
	— Ама не иде аз първо, че тя тогаз…
	— Какво? Какво „тогаз“, какво „сега“, какво „утре“?… Отговаряй!…
	— Утре ли?… Ако утре се случи нещо с вас, всички ще отсъстваме…
	И тогава бай Зари го погваше из стаята, обикаляха редиците, а ние викахме и скандирахме — едни за бай Зари, други за Антон.
