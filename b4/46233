	Преводите в тази книга са направени по иранските издания на Саид Халхали (1927), Тазамони Елми (1947), Джавадам Елми (1964–1966), и са сравнени с английското издание на Т. Н. Фаулис — „Хафез — Принцът на персийската лирика“ — и руското издание на Държавно издателство за художествена литература от 1963 година.
	Из стотиците Хафезови газели (особен вид древноперсийски стихотворения с философско или дидактично съдържание) са избрани ония, които според съставителя и преводача най-ярко и цялостно представят поета: като първият им вид (когато се римуват първите два стиха и след това със същата рима — четвъртият, шестият, осмият, десетият и т.н.) е запазен напълно, а при втория им вид (когато римуването е същото, само че след римите има още една повтаряща се дума или израз, т.е. — двойни вътрешни и външни рими) в някои от газелите нарочно е изпусната вътрешната рима, с цел да се запази съдържанието, смисълът на поезията, а не техническата плетеница.
	Липсата на родова разлика в персийския език създава допълнителна трудност за превода. Този виночерпец, за когото постоянно става дума, може да бъде мъж, може да бъде и жена, но взети заедно, те изразяват не обикновени винораздавачи или подносачи, слуги в механата, сервитьори, а трябва да се разбират в смисъл на приятел, събеседник, духовен наставник, бог. Българският език не разполага с такава дума, която да съедини ведно всичките тези лица, съществували в персийската поезия алегорично.
	По-долу следват кратки обяснения на непознати имена и думи по реда на стиховете:

	_Юсуф_ — библейският Йосиф Прекрасни.
	_Кааба_ — храм в Мека, считан за мюсюлманска светиня.
	_Рокнабад_ — извор в покрайнините на Шираз, край който са се събирали за веселие суфите.
	_Зюлейха_ — жена на египетски велможа. Според легендата тя се е опитала да съблазни Юсуф (Йосиф Прекрасни).
	_Суфи_ — последовател на суфизма, мистико-пантеистично учение, възникнало през IX век.
	_Джамшид_ — полумитичен персийски цар, символ на могъщество. Той е притежавал вълшебната чаша, в която се е отразявал целия свят.
	_Мог_ — жрец у Хафез — наставник по пътя на любовта и предаността към любимата и виното; поклонник на огъня; продавач на вино.
	_Парвиз_ — Хосров Парвиз, персийски цар.
	_Ширин_ — легендарна красавица, любима на персийския цар Хосров Парвиз.
	_Ковсарско вино_ — става дума за _Ковсар_, извор в мюсюлманския „рай“.
	_Арас_ — река между СССР и Иран.
	_Рубаб_ — музикален инструмент.
	_Саба_ — вятър; носител на новини.
	_Харабат_ — развалини в покрайнините на града, затънтено място, където друговерците търгуват със забраненото за мюсюлманите вино. В Харабат обикновено живеят суфите и дервишите.
	_Намаз_ — мюсюлманска молитва.
	_Шабан_ — мюсюлмански месец.
	_Байрам_ — тържествен мюсюлмански празник след постите (рамазана).
	_Джам Велики_ — Джамшид.
	_Бахман_ — легендарен персийски цар. Името му е станало символ на могъщество и великолепие.
	_Кей-Кубад, Кей-Кавус_ — легендарни и могъщи царе на Персия. (Кей — титла на цар.)
	_Фархад_ — легендарен художник и каменоделец, влюбен в красавицата Ширин — любима на персийския цар Хосров Парвиз.
	_Чанг_ — (лира); старинен струнен музикален инструмент в Персия.
	_Суруш_ — ангел вестител.
	_Зухра_ — земна жена, превърната според преданието от влюбен в нея ангел в безсмъртна; олицетворение на планетата Венера; съпровождала е със свирене на музикални инструменти ангелския хор; в поезията Зухра е символ на музиканта, притежаващ таланта на вълшебното свирене.
	_Бат_ — старинен музикален инструмент.
	_Асаф_ — мъдър везир на цар Сюлейман (библейският Соломон).
	_Адрапсан_ — скъпоценен камък.
	_Таригат_ — висша степен на мистическо познание и служене на бога; възприема се съответно като преклонение пред любимата и виното.
	_Диван_ — сборник от стихове у източните народи; съвет на старейшините, велможите, мъдреците.
	_Мухтасиб_ — надзирател за спазване на ислямските закони и поведението на гражданите.
	_Новруз_ — нов ден; персийската нова година настъпва през март.
	_Есфахан_ — град, недалеч от Шираз, известен със старите си дворци и минералните извори.
	_Меджнун_ — герой от източните легенди. Лейли и Меджнун са източните Ромео и Жулиета.
	_Далг_ — съд от индийски орех, в който дервишите събират пари; връхна дреха на дервишите.
	_Мула_ — название, което в мюсюлманските страни се дава на учени богослови, учители, законоведи; европейците обикновено наричат така всяко мюсюлманско духовно лице.
