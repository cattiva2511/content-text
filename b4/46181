P>
	Напиши ми — твоят почерк ще изгрее като цвят,
	дал на робите надежда, на сърцата — аромат.

	И кога, богиньо наша, ще дочакам твоя зов?
	Нека той да чуе лично мъката ми като брат!

	Ах, поне една минута моя дух възстанови
	и за своя жест ще имаш радостта на този свят.

	Ти, Създателю премъдър, тихо на Хосров внуши:
	че Ширин е хубавица, но е прав и горд Фархад.

	По-велик от вековете си остава оня час,
	в който добрината слага върху мъката печат.

	Зърнах твоята усмивка: мир спокоен, отсега
	ти за мен оставаш вече нещо някъде назад…

	Мой кумир с природа чиста — няма нужда от хвалби, —
	как, кажи, с очи да стигна твоя рай и твоя ад?

	Във Шираз, Хафезе, няма, няма щастие за теб.
	Да е свят денят, във който ще заминеш за Багдад.
P$
