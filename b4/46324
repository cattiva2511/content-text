P>
	От далече дойдоха — пастири
	запалиха големи огньове по българско.
	Искрите стигнаха звездите
	   и останаха там.
	Заранта се нахвърлиха на стадата,
	цял ден ги свиваха в кръг,
	по залез отлъчиха агнетата от майките.
	   Стадата страшно заблеяха.
	И тръгнаха кандилата по селските пътища,
	кучетата не знаеха де да се дянат,
	конете удряха копита в земята,
	клепалото на манастира се спука,
	а един кладенец си загуби водата.
P$
