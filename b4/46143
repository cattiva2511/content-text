P>
	В съюз със своята съдба — и повече не трябва.
	Повей, ширазки скъп ветрец — и повече не трябва!

	Дервиш, навеки остани сред огъня сърдечен.
	Ти имаш тих килиен кът — и повече не трябва!

	При виночерпеца иди, тъй както при светиня:
	скръбта ти той ще изцери — и повече не трябва!

	На място почетно и пак — в ръката с пълна чаша:
	така ще станеш най-богат — и повече не трябва!

	Потир с багреновидна кръв и блян луноподобен —
	без дар е другото за нас — и повече не трябва!

	Браздите на страстта горят в безплътността на мрака.
	Грехът ти е, че имаш ум — и повече не трябва!

	Бъди на старата любов родолюбиво верен,
	далечни стъпки не търси — и повече не трябва!

	Не вярвай в думите край теб, когато те ласкаят:
	съдник да ти е само бог — и повече не трябва!

	Хафез, не искаш нищо ти: в нощта молитва страстна
	и сладък утринен урок — и повече не трябва!
P$
