P>
	Освен при теб в друг край за мен по-светло място няма. Няма.
	Освен за твоя дом — за друг не ще си дам главата. Няма.

	На север, изток или юг стои една и съща клопка.
	Освен зад твоите коси, за мен защита друга няма.

	И за какво от Харабат аз трябва сам да се откажа —
	по-хубав кът за мен в света, по-хубав път аз вярвам — няма.

	Аз станах роб, аз съм слуга на тази хубавица стройна,
	която в свойта гръд за друг свободно място няма. Няма.

	Ако пък моята съдба запали снопа на живота ми —
	то нека изгоря, че тя за моята любов кълн няма.

	И нека моят враг със нож да ме срази, ще хвърля щита,
	че по-добра отбрана, знам, от мойта мъка няма. Няма.

	А шахът пак на своя кон минава гордо през страната,
	но никой не намира там, че справедливост няма. Няма.

	Орелът на жестокостта крилете си е вдигнал хищно,
	ала лъкът на бедността във моите ръце го няма.

	Каквото искаш, направи, но само не бъди тиранин,
	че по-голям позор от туй във вярата ми няма. Няма.

	Но бисерът на свойта гръд, Хафез, не сменяй безвъзвратно
	за бенки или за коси — от него по-красиво няма.
P$
