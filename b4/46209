P>
	От стъпките й прах целебен, ширазки ветре, донеси!
	Поне едничка вест със радост за мойта мъка донеси!

	Чул животворния й говор, пил черносмолия й взор —
	едно писмо като надежда от пръстите й донеси.

	Опиянен от аромата, развеселен от пролетта —
	от въздуха й само глътка през някой ден ми донеси!

	Ако е пътят й безпрашен, изчезнала ли е далеч —
	от други пътища прашинка — от нея — пак ми донеси!

	Сърцето ми забрави всички лица на пориви и страст.
	Оная чаша — огледало — за мен, танцьорко, донеси!

	За моите сълзи, за края на мъките, за завистта —
	дори от нейните познати прашинка малка донеси!

	С вериги не успях да вържа това разтупкано сърце —
	на нейните къдрици черни веригата ми донеси!

	Ненавистта не е способна на саможертва и борба.
	Известие от тази хитра моя любима донеси!

	Да кажем с благодарност: „Птицо в градината на радостта,
	за тези, дето са в кафеза, от песните си донеси!“

	От чакане сред самотата вгорчи се моята душа.
	От устните й като захар най-сладка ласка донеси!

	Защо ли този далг е празен? Хафез, със вино го налей!
	И от пазара пъстрошумен ти весело го донеси!
P$
