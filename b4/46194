P>
	О, боже, ти ми даде роза,
		но ще я върна аз назад —
	затуй, че виждам как ме гледат
		безбройните цветя със яд.
	Макар че моята любима
		от обичта ми е далеч,
	да са далеч от нея, нека,
		тъга и мъка, дъжд и град.

	Когато ти над нея минеш
		със трепет, пролетен ветрец,
	надявам се, ще й прошепнеш,
		че чакам лунния й свят,
	за да му служа вечно; грубо
		косите й да не смутиш,
	че те са мигли на сърцето,
		че те са пълни с аромат.

	Душата ми — кажи й нежно —
		да бъде твоя се закле
	и нека в твоите къдрици
		да проживее като в ад.
	В градината, където пият
		за здраве устните-рубин,
	презрян е този, който търси
		не тях, не пролетния цвят.

	Когато слизаш в механата,
		ти за печалба не мисли:
	тоз, който знае що е обич —
		не иска да е по-богат.
	С пета да ни сломят или пък —
		целувка да ни разрешат,
	само за нищите душици
		е този смисъл непознат.

	Познали истината, браво
		за стиховете на Хафез.
	За светлия му дух и мисли
		навред ще му благодарят!
P$
