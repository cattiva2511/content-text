P>
	Вест щастлива от нея, ветре скъп, донеси ми!
	И покой — аз съм болен — като лек донеси ми!

	За сърцето безплодно имай милост накрая,
	прах от нейните стъпки в някой ден донеси ми!

	Сам на себе си шепна: лък от нейните вежди
	и стрелите-ресници пак на мен донеси ми!

	По чужбина, в разлъка остарях аз от мъка:
	мойта младост, скъп ветре, с виното донеси ми!

	Почерпи покрай тебе всички с вино червено,
	ако те се откажат, ти на мен донеси ми!

	Виночерпецо, стига с тази мисъл за утре —
	за съдбата, за края — поне ред донеси ми!

	Тъжно снощи ми стана, чул Хафез да се моли:
	„Вест щастлива от нея, ветре скъп, донеси ми!“
P$
