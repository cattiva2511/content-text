P>
	Защо се чудите, защо, на нашия любовен мир?
	Не крия нищо и сред вас ще мина като сред шпалир.

	Разумните сърца за мен са оня център на кръга,
	във който влюбените пак се скитат с мъката безспир.

	От прилепа не скривай ти безсмъртната й красота —
	ще се огледа в нея, знам, спокойно целият всемир.

	И само Мог да разбере какво си мислим ние днес —
	ни власеница ще заложим сега за пълния потир.

	Да се оплачеш от скръбта, да се похвалиш със любов,
	е глупаво, че и без тях ще се намериш най-подир.

	Лицето, нейните очи не са единствени за мен:
	и в слънчевата светлина ми свети същият сапфир.

	Навярно твоя нежен взор ми каза следния урок:
	не всеки може в скромността да има вино за кумир.

	Да любим сладки устни, ний успяхме с помощта на бог —
	слуги сме всички, само той раздава своя еликсир.

	Готов съм всичко да отдам за този весел райски кът,
	за твоя нежен аромат, пристигнал с тихия зефир.

	Макар и бедни — в нас гори на виното смехът, страстта.
	Ах, само расото ни за това да не изчезне в този пир.

	Аскетът да се весели като Хафез, то не е грях!
	Избяга дяволът от тези, коранът взели за хаир.
P$
