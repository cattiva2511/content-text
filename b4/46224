P>
	Любима, докога ще плача? Ще се засрамиш ли най-после?
	Заспи с очите ми, додето усетя любовта най-после.

	И вижте: туй съм аз, целуван от слънцето на свойта обич.
	Предутринната ми молитва намери отзвук тих най-после.

	Ще продължаваш ли да грабиш от снопите на подлеците,
	или с великодушно семе ще се посееш сам най-после?

	Не знам. Но бог ме чу и скоро ми подари и двата свята —
	наместо здрач поех косите на моята любов най-после.

	Китайската картинна зала, аз знам, едва ли ще те вземе,
	но с черните коси изваяй за мен един ескиз най-после.

	Любима, ако чакаш нощем, ако от мъките не бягаш —
	от край далечен ще получиш и вест за радости най-после.

	Красавица като луната на колене ми дава вино,
	а ти, Хафез, мъдруваш дълго! Ще се засрамиш ли най-после?
P$
