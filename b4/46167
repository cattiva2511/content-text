P>
	Разказа снощи свойта тайна един приятел откровен
	и ме помоли да не крия от виночерпеца край мен.

	Той ми прошепна: „От живота приемай всичко с лекота,
	че истината е жестока, а твоя жребий — предрешен!“

	А след това ми даде чаша. И сякаш в звездното небе
	Зухра започна да танцува и пее с бат одушевен.

	Додето с нас не станеш близък, ти няма нищо да прозреш,
	че непознатият за думи апостолски не е роден.

	Когато любовта говори, не говори след нея ти,
	във зрение и слух превърнат, бъди сред чувствата стаен.

	Сред умни хора не е леко да се покажеш, че си с ум.
	Не можеш ли? Тогава слушай от мислите им покорен.

	Засмей се като чаша вино, макар гръдта ти да е в кръв,
	но ако някой те обиди, ще станеш като чанг смутен.

	О, юноша, помни съвета: не се ядосвай за света —
	урокът ми е като бисер, бъди от него озарен!

	И пак ми дай безсмъртна чаша, макар че мъдрият Асаф
	узна — Хафез все пие вино и с гуляйджийте е сроден.
P$
