P>
	Вест дойде, че на дните скръбта — не е вечна.
	Всичко бързо лети. Пролетта — не е вечна.

	Станах вече презрян аз от нея, но мисля:
	и съперникът мой в любовта — не е вечен.

	Щом евнухът със меч се развихри в харема,
	ще узнае за миг: и страстта — не е вечна.

	Сребролюбецо, сгрей на бедняка сърцето,
	че на твоето злато нощта — не е вечна.

	Свещ безмълвна, блести! Пеперудата малка
	тихо пак приласкай, че нощта — не е вечна.

	Върху синия свод са написали с вино:
	„Освен нашия труд, друго в света — не е вечно.“

	Казват, че на Джамшид са му пеели вечер:
	„Чаша вино ми дай… И властта — не е вечна.“

	За какво да скърбим? За какво да се хвалим —
	щом ще легнем в пръстта? И кръвта — не е вечна.

	Вярвай в чувствата ти, бъди искрен, Хафезе,
	че на всяко тиранство скръбта — не е вечна!
P$
