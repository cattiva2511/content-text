P>
	Благословена тишина. От друго — няма нужда.
	Приятелски очи и дом. От друго — няма нужда.

	Измъчена от скръб душа, ти, както имаш нужда
	от бог — кога ще промълвиш: „Вий нямате ли нужда?“

	Хей, ангел бял на хубостта, за бога, изгоряхме —
	ти спри поне един бедняк: „Вий нямате ли нужда?“

	Над нуждите си аз стоя без никакви въпроси —
	великодушният човек от милост — няма нужда.

	Говори близкото сърце като свещена чаша,
	не го измъчвай с празна реч, от думи — няма нужда!

	И с благодарност взел в ръка най-драгоценен бисер,
	защо в морето ще седиш? От него — няма нужда.

	Надменник ли си, замини! И повече не идвай.
	Само приятели са тук, от други — няма нужда.

	О, няма нужда от война — душата ни щом искаш.
	Щом дрехите връз теб са твои — да молиш — няма нужда!

	Примамен пак от любовта, край животворни устни
	вървя и пламенен ответ да моля — няма нужда.

	Поспри, Хафез, че всеки дар сам себе си разкрива.
	С надменниците не спори, не трябва — няма нужда.
P$
