P>
	На зазоряване, под червеното небе,
	от гората излязоха напети мъже:
	силни, мълчаливи, брулени от
	ветровете,
	шибани от клони, драскани от тръни,
	хапани от зверове,
	облечени в дрехи хайдушки…
	Един по един след тях надойдоха
	по-малките и по-големите братя,
	обути в цървули,
	с подигнати върхове.
	Няколко остарели бащи,
	поп Минчо
	и един луд.

	Мъжете заловиха хоро —
	без гайда и тъпан,
	без булка и кум;
	пояс за пояс,
	рамо до рамо,
	навой до навой.
	Това дълго, повито мъжко хоро!
	Тези яки,
	корави ръце!
	Как ще ги пожали
	тръпната онемяла земя!?
P$
