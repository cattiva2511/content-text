P>
	Не ще те спра, ако над мен
		издигнеш меч с ръка корава.
	Метни стрела към мен — смъртта
		аз ще приема като слава.
	О, нека ме срази лъкът
		на твоите извити вежди
	и нека да умра — но туй
		ще бъде гибел величава.

	Когато този свят лукав
		ме преизпълни с черна мъка,
	освен във виното, в какво
		ще търся своята забрава!
	Хей, слънце утринно, над мен
		изгрей като надежда свята,
	че моето сърце във плен
		в ръцете на нощта остава.

	Аз съм оная птица, знам,
		в раздялата която тъжно
	от покривите на света
		във мойта песен се явява.
	Ти, виночерпец, в Харабат
		със пълна чаша помогни ми,
	върни ми с глътка младостта,
		спаси ме в старостта дребнава.

	Аз помня: снощи се заклех
		във твоите коси разкошни,
	че всеки път на колене
		ще бъда в твоята поява.
	Та докога като деца
		ще ни залъгваш, проповедник,
	със ябълкови чудеса,
		с реки от мляко, с празна врява

	Хвърли сред огъня, Хафез,
		в миг своето лукаво расо,
	а мене остави, макар
		да съм потънал цял сред лава.
P$
