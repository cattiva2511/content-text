	— Обвиняемий Лука Матеев Марков! Вие се намирате пред следователя. Така. Име, презиме и фамилно име?
	— Лука Матеев Марков, другарю следовател.
	— Гражданино следовател! Така. Разкажете сега, кога, къде, как, защо, колко, с чия помощ и какви видове обувки откраднахте. Самопризнанието има значение на смекчаващо вината обстоятелство. Така. Започнете!
	— Такова…
	— Без такова-онакова! Започнете!
	— Ами беше вторник…
	— Почни от понеделник и не изпускай нищо! Аз зная всичко!
	— В понеделник отидох на работа. Камионът не щеше да пали, ама къде ще иде, запали. Ходих в Пловдив, макар че не ми се ходеше, ама къде ще идеш, пращат те и заминавай. Викам си, довечера пак ще закъснея и жената пак ще ми се кара. И наистина закъснях, прибрах се по тъмно и жената ми се кара: къде ходиш, по кое време се връщаш, аман от твойте пътувания…
	— Така. После?
	— Легнах да спя.
	— Нещо друго да си правил?
	— Какво? Да не намеквате…
	— Обвиняемий Лука Матеев Марков! Вие се намирате пред следователя! Разкажете как откраднахте обувките, имахте ли съучастници и при какви обстоятелства извършихте деянието. Намирате се в съда! Аз съм съдебен следовател!
	— На другия ден се шлях из града. Мотахме се с дреболии, туй-онуй, колата работеше идеално. След работа срещнах Рачо. Рачо Самораслото. Извинявайте, така му е прякора. Той ми вика: ела да сръбнем по чашка. Викам му, що да не сръбнем! Сръбнахме и по две. Да не кажа по три. После аз го изпратих, после той ме изпрати, после пак се върнахме, щото приказката, нали, тръгна, после той пак…
	— Без разтакаване! После?
	— Прибрах се и жената ми се кара, че съм пил. Аман, вика, една вечер не си се прибрал, разтакаваш се по цял ден с камиона, че и вечер! А аз изобщо не съм се разтакавал, бяхме в кръчмата с Рачо.
	— Кога извършихте кражбата, обвиняеми?
	— На другия ден пак срещам Рачо. Голям саморасляк, другарю следовател! Извинявайте — гражданино следовател. Ела, вика, да се почерпим. Жената, викам, пак ще се кара. Ти, вика, една жена ли ще слушаш! Прав си, викам, няма да я слушам. Влизаме в кръчмата, а там един мъж с мустаци, ама хубави, мексикански, малко приличат на вашите, другарю следовател.
	— Без илюзии, обвиняеми! Така.
	— Рачо ме води при него. Бием ръка, а онзи: о, ти не беше ли син на Луката, дето беше кантарджия в „Топливо“? Бях, викам. А дядо ти не беше ли едно време джамджия тука, през две улици? Беше, викам. А ти не беше ли преди няколко години пощаджия на жълтата кола? Бях, викам. Е, познавам ли те? — вика. — От мъничек те зная, добро момче беше, идвал съм у вас, дърпал съм ти ушите. Брей, вика, какви умни очи имаше, с един откровен поглед…
	— Обвиняемий!…
	— Така вика, другарю следовател, аз какво съм виновен, не съм го карал! Ако дойде, и на тебе ще каже същото… Та той ни вика: ще пиете ли по едно от мене? Ще пием, викаме. Пихме. После Рачо вика: сега по едно от мене? Готово! Пихме. После онзи с мустаците: още по едно от мене! Няма да се караме, пихме. После пак дойде моя ред, но Рачо почна отначало и пак я завъртяхме. Добре, но онзи иска да бъде последен, вика, последното е у мене…
	— И какво стана последно?
	— Напихме се. То туй и трябваше да се очаква, другарю следовател.
	— Така, правилно. И след това?
	— После ли?
	— След това, казах!
	— След това не помня.
	— А, ще си спомниш!
	— Аха, спомних си! После се прибрах, ама късно, и едната ми обувка я нямаше. Нищо чудно да е останала под масата, щото имам навик да се събувам. И изчезнала. Може някой да я е свил.
	— Обвиняемий Лука Матеев Марков! Разкажете как откраднахте обувките! Така!
	— На другия ден прекарвах обувки за търговските складове. Така.
	— Браво! После?…
	— Цял ден прекарвах, не ми е за пръв път. Аман от обувки, сънувам ги, повдига ми се от миризмата им! Но не съм пипнал нито една! Как тъй ще посегна, другарю следовател, то е държавно, народно. Има и милиция, следователи. Че аз, както ги прекарвам всяка седмица, ако река да заделям за мене, трябва да отворя магазин! Пък и какво да ти намаже окото, правят ги едни уж модни, а не можеш да си пъхнеш крака. Тесни — имам мазоли от тях!
	— Обвиняемий Лука Марков Матеев!
	— Лука Матеев Марков, другарю следовател.
	— Гражданино следовател!
	— Извинявай, другарю следовател, навик. Толкоз години и не мога да свикна. Имам колеги, с първото влизане и направо: „гражданино следовател“.
	— Не ме прекъсвай! Разкажи, как открадна обувките!
	— На другия ден…
	— Тогава ли стана?
	— На другия ден гресирах колата, мих я и въобще не съм помислял за обувки.
	— Кога извършихте кражбата, Лука Марков Матеев!
	— Лука Матеев Марков…
	— Млъкни! Чух! Все от евангелието сте! Ти си призна още в началото как се казваш. Веднага започни за обувките: кога, как, защо, колко, с чия помощ и при какви обстоятелства! Така, почни!
	— На другия ден…
	— Само да не е било този ден!
	— Не съм ходил на работа, другарю следовател. Водих жената на доктор. Нищо й нямаше, а изведнъж: свят ми се вие! Тя има ниско кръвно…
	— Кога откраднахте обувките, обвиняемий? Кога?
	— На другия ден…
	— Какво пак „на другия ден“! Цяла седмица мина!
	— На другия ден беше неделя, другарю следовател.
	— Какво като е било неделя? Да не си светия, че не работиш в празник! Да не ти е почивен ден в занаята?…
	— Почивен ден, другарю следовател. Почивах, като всички хора. Но понеже бяхме…
	— Не срещна ли случайно Самораслото?
	— Случайно не съм го срещал.
	— Признай! Вие сте се търсили непрекъснато!
	— Не го срещнах случайно, той дойде у дома с бутилката.
	— Защо не призна веднага!
	— Ама нали питаш…
	— Млък! Пак ли почваш! С кого крадохте обувки? Сам не си бил, двама сте били!
	— С него пихме, другарю следовател.
	— Тогава с кого крадохте обувките?
	— Кои обувки?
	— Дето ги крадохте! Никога ли не си крал обувки? Няколко чифта само, бре! Толкова ли си некадърен, едни обувки да не можеш да откраднеш! Казвай!
	— Неделята не съм крал обувки, другарю следовател. Давам ти честна дума!
	— Обвиняемий, за последен път те питам: крадохте ли обувки?
	— Ама кога, другарю следовател?
	— Когато и да е! Където и да е! Колкото и да са! Няма значение дали е понеделник, вторник или сряда, сутрин рано или през нощта, зиме, лете, делник, празник, тесни, широки, шити, лепени, с гьон, с мукава, с връзки, без връзки… Признай!
	— Ама чакай, другарю следовател! Що викаш толкоз? И защо се нервираш за едни прости обувки? Те половината не струват!… Ще ти кажа… Крадох, кой казва, че не съм. Ама не беше в неделята. Кой краде в неделя държавно! И не бях със Самораслото. Той е некадърен човек, дай му да се напие и да почне да те прегръща…
	— Престани! Кога беше, колко, къде? И не започвай пак!
	— Ама ти питаш за тази седмица и аз ти обяснявам за нея. А тая седмица нищо не е имало. То да не е тъй: дай една бира и подир нея още една. А ти, йок, тази седмица! На следния ден, ама нищо няма на следния ден!
	— Кога тогава? Кога?
	— То беше миналата година, само че нас ни съдиха. Бяхме с Тенчо Джоба. И хем не си признахме, хем ни осъдиха. Ама адвокатът каза, че като не признаем, по-малко ще ни осъдят. Ами! Лепнаха ни по година и половина, добре че горе намалиха с шест месеца и с работата, излязохме за…
	— Обвиняемий Матей Луканов Матеев! Разкажи за кражбата тази година! Тази година! Тази година!…
	— Ама, гражданино следовател…
	— Викай ми „другарю следовател“… Викай ми другарю Пеев, Маринчо, каквото щеш ми викай, само признай! Признай!… И не започвай от понеделник, почни от вторник!… Моля ти се!… На колене ти се моля!… Почни от самото начало! От понеделник!…
