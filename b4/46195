P>
	Ветре, в своя път сърната като птица догони
	и кажи й, че за нея тичаме по планини.

	И защо пък дълголетен да е този продавач,
	щом на папагала захар той не дава вече с дни.

	Гордостта ли ти попречи, цвете, да не промълвиш
	славеят защо е весел, славеят защо звъни

	с песента си. Само с благост можеш да спечелиш ти
	хората… А колко птици крият мрачните стени.

	Стройни, стройни, чернооки, лунообразни — защо
	няма обич във сърцата, пълни със горчивини?

	Седнеш ли сред кръг приятен, вдигнеш ли приятен тост —
	за най-близките си хора със любов си припомни!

	Повече от туй не може да говори зле за теб:
	липсва бенката за вярност върху твоите страни!

	И не се чуди, в небето ако с нрава на Хафез
	весело Зухра танцува с ангелите отстрани.
P$
