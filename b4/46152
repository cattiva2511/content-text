P>
	По-хубаво от радостта, от пролетта, кажи — какво е?
	Кой тук е винораздавач? Това отсъствие — какво е?

	Приемай слънчевия лъч с душа открита под небето!
	Не знае никой в този свят началния му път — какво е?

	На дните връзката трепти, подобно на опънат косъм.
	Мисли за себе си тогаз — да мислиш за света — какво е?

	Аз знам: безсмъртната вода на пъкъла или на рая
	е виното. А онова, край бреговете ни — какво е?

	Пияният и любовта са от едно и също племе.
	Ако сме влюбени сега — учудването ви — какво е?

	Зад плътните завеси тук се крие тайната ни. Тихо!
	Ти, самохвалецо, сред нас дърдоренето ти — какво е?

	Греша ли и като вина ме чака моята присъда —
	тогава всяка мисъл в мен за милост божия — какво е?

	Ковсарско вино за Хафез и пълна чаша за аскета!
	А на безсмъртния творец — желанието какво е?
P$
