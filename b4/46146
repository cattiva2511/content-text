P>
	Аз съм в този град известен с любовта си и с това,
	че на никого не стори лошо моята глава.

	Да търпим! Да бъдем верни! Весело да е край нас!
	И навред да се изливат често нашите слова.

	С виното в съюз се свързах, аз затуй безкрайно пих —
	свойта алчност да погубя, да си потуша гнева.

	„Виночерпецо — попитах, — има ли надежден път?“
	Той отпи и каза: „Има… във човешките права!“

	Щом е тъй, сред механата да извием весел кръг!
	Думи струват ли без дело, празници — без тържества?

	Но защо гръдта ми иска сякаш да сбере света?
	Близки хора са до мене, а зад мен е синева.

	Вярвам в твоите къдрици, иначе едва ли щях
	всеки ден да ги целувам, всеки ден да ги зова.

	От любимата си зная чарът благ на хубостта
	и е хубаво да любиш хубавици… Затова

	освен устни две и чаша руйно вино за Хафез!
	Ще е грешка, ако всичко отлети като мълва.
P$
