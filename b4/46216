P>
	Ако към мен, подобно ласо, ти метнеш своята къдрица
	и ме сразиш със поглед — няма от мен да върнеш и частица.

	Гърмът на чувствата запали сред път набожната ми дреха
	и падишах срази дервиша, тъй както ястреб — малка птица.

	Но ти, сърце, тупти сурово, носи на свойта страст съдбата!
	Възмездие за всяка грешка над теб гори като зорница.

	Ако със две очи присвити като със меч си бил посечен —
	къде ще можеш да се скриеш, спасен от вечната тъмница?

	И кой е разделил с лъжата довчерашни другари верни?
	Кога ще ги съзреш отново в една приятелска редица?

	Не, не кори Хафез затуй, че ви е напуснал мълчаливо.
	Не може вихърът да стигнеш, не можеш да го спреш с ресница!
P$
