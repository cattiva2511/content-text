P>
	Виночерпец, с винен блясък чашата стопли за нас!
	В този свят, певицо нежна, всичко се твори от нас.

	Нямаш вест ти, малко радост има в този дълъг пир.
	Образът на всяка обич в чаша е видян от нас.

	Толкова тела красиви, толкоз устни… че не знам
	кипарис ли ще ни срещне, бор ли ще се спре пред нас.

	Няма гибел за душите живи зарад любовта.
	Във безсмъртността на дните някой е записал нас.

	И пиян да съм, любима, греят твоите очи
	и затуй е позволено виното да е сред нас.

	Страх ме е, че може спора между сока забранен
	и на шейха хляба — утре пак да бъде взет от нас.

	Ветре, минеш ли случайно някъде към младостта,
	виж се с нашите любими, скъп привет предай от нас.

	Ах, кажи, защо нарочно вчера ни забрави ти?
	Сам ще дойде този, дето си припомни пак за нас.

	Разцъфтя като лалето мойто чувство за любов,
	но не знам кога ще кацнеш, птицо малка, пак сред нас!

	О, Хафез, и като зърно да е твоята сълза,
	за да бъде тази птица тихо хваната от нас!
P$
