P>
	Беше твоят дом уютен светлоносен небосвод.
	А ела сега да видиш моя беден ветроход.

	Аз се кланях тих пред бога, сън не знаех в служба строга,
	но пристигна ти — от примки — няма изход, няма брод.

	Славей, пей в зората ранна, пей над розата уханна!
	Гъстите гори далече ти ще оплодиш с живот.

	Ти, красавице, с рубина на безценните си устни
	излекувай мойта болка, разкраси и моя свод.

	В този пир без теб да бъда, казва моята присъда…
	Но като вечерна сянка ще се спра пред твоя вход.

	Не, на мойта гръд копнежа няма да попадне в мрежа,
	към сърцето ми сама ти ще измислиш таен ход.

	И ще ме плениш с напитка. А развяла черна плитка —
	пред камшика й съдбата тича като пред деспот.

	Но във твоите усмивки има толкова извивки,
	че ще се препъне коня на сърцето ми във пот.

	Песента далеч се чува, цялото небе танцува
	на Хафез под този весел, този шумен хоровод.
P$
