P>
	Аз няма миг да се откажа
		от виното и любовта!
	Аз няма вече да се моля,
		каквото и да е в света!

	Най-скъп ми е прахът пред прага
		на луноликата жена,
	и злато, и дворци за него
		ще дам без сянка в съвестта.

	До гуша ми дойде от скрити
		слова, значения, игри.
	Ах, как аз вече ненавиждам
		на мъдреците мъдростта.

	Не, няма да узная нищо,
		що става в моята глава,
	додето в кръчмата не вляза,
		додето не съзра цвета

	на виното… А някой каза:
		„От себе си се откажи!“ —
	Не, братко мой, ще бъда верен
		на себе си и на страстта.

	Това ми стига, че сред храма
		господен не целувам аз,
	а повече набожност, боже,
		е просто само суета.

	Стремя се с цялата си участ
		към виночерпеца, Хафез,
	да преклоня глава пред него —
		едва ли ще е грях в нощта!
P$
