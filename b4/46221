P>
	На влюбените влюбен давам
		от моя огън като свещ.
	През глупостта, в нощта сурова,
		в страстта сияя като свещ.
	Не знаят що е сън целебен
		измъчените ми очи,
	в раздялата проливам сълзи
		и в тях изгарям като свещ.

	На мойта мъка ножа остър
		ще среже тънкия конец
	на вярата ми. И ще свърша
		в мълчанието като свещ.
	Не мислех, че така ще плача
		с горещи, кървави сълзи,
	че ще разкрия свойта тайна
		и свойта болка — като свещ.

	Ах, моето сърце ранено
		стои сред огън и вода
	от теб погълнато: аз гасна,
		скърбя, умирам като свещ.
	Да литне пеперуда малка
		към мен като посредник твой
	или във огъня ще хвърля
		земята цяла, като свещ!

	По-тъмен от нощта денят е
		за мен, когато съм без теб,
	изчезвам като сняг от ревност
		и се стопявам като свещ.
	В ръцете на скръбта ти стана
		един къс восък. И затуй —
	аз само плача, само плача
		и се вълнувам като свещ.

	Един миг имам — да те гледам
		и да живея зарад теб —
	ела, любима, за да видиш
		страстта гореща, като свещ.
	Красавице, една нощ само
		със свиждане ме награди,
	огряла моя дом и чувство
		изпепелено, като свещ.

	Учудил всички с любовта си,
		към теб е устремен Хафез.
	А аз кога ли ще заплача
		за свойта обич — като свещ!
P$
