P>
	Разказвал съм и пак ще кажа:
		аз съм отчаян горд човек.
	Не е виновен никой, никой.
		Сам тръгнах в тоя път нелек.
	Повтарял съм и ще повторя,
		дори наричан папагал,
	това, което бог е казвал
		от вчера и от памтивек.

	Ще бъда трън, ако си цвете;
		ако си лък — ще съм стрела.
	И ще раста върху ръцете,
		отгледали ме в студ и пек.
	Приятели, о, нека упрек
		не чуя никога от вас.
	Една безценна перла имам,
		за вас — звезда, за мене — лек.

	Аз знам: с дервишката си дреха
		да пееш, е позор и срам.
	Ах, тя ръждивостта ми даде
		на вагабонтин в моя век.
	На друго място са сълзите
		и песните на любовта.
	А аз в нощта със радост свиря,
		а после плача тих и лек.

	Хафез, ти вчера ме зарече
		от вино… Не бъди дребнав!
	Аз търся механата вече
		и мирис сладостен и мек.
P$
