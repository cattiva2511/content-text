P>
	Внимание без да получа,
		вървях след нея упорит.
	Сто благосклонности положих,
		не спря тя поглед жаловит
	на мен… И приливът безценен
		на мойте сълзи не изми
	ненавистта й, че е нищо
	дъждът за твърдия гранит.

	О, боже, оня храбър момък
		пази от гневната стрела
	на изолираните хора,
		от присмеха им ядовит.
	От непрестанните ми мъки
		не спяха птиците в нощта.
	Оная птица гледай, дето
		спи още в своя сън открит.

	А как желаех там по нея
		да изгоря подобно свещ!
	Но не дойде тя в моя порив,
		тъй както идва вятър скрит.
	Любима, мигар ще намеря
		из пътя каменно сърце,
	което няма да направи
		пред острата ти сабя щит.

		Хафез, стихът на твойта обич
		е привлекателен… Но тя
	не го научи пак, макар че
		ти я въздигна като мит.
P$
