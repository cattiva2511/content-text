P>
	Изгорях в страстта. Но ти си мой единствен властелин.
	Любовта е тежка мъка, ала мъка с поглед син.

	Да се види красотата, трябва две зеници ясни
	и душа, която знае що е мед и що — пелин.

	От Хафезовите сълзи и лицата лунолики
	на любимите му — свети всичко като цъфнал крин.

	От мигът, във който тихо чух да ми шептят за обич —
	аз политнах като птица чак до свода звездосин.

	На похвали хорски сит е в щастието си дервиша.
	Боже! Дай ми друга радост, други хора и друг чин.

	И с какво ще ме изплашиш? Във гръдта ми освен мъка
	има хиляди богатства с цвят вълшебен на кармин.

	Боже, сам или с верига Кааба дали ще стигна?
	Пътят й не се простира под прохладен балдахин.

	Стига си ни пял, Хафезе, за Парвизовата слава.
	Сам нали си вдигнал чаша в чест на твоята Ширин.
P$
