P>
	Сърцето ми докрай, любима, по теб от мъка изгоря.
	Гореше в огън тази къща. И тя от него изгоря.

	От непрогледната раздяла, от твоята далечина —
	и моята душа смутена, и мойто тяло изгоря.

	Свещта среднощна на сърцето, свещта среднощна на скръбта
	като априлска пеперуда от слънцето ти изгоря.

	От пости или от молитви строши се моята душа
	и моя черен дроб без вино като лале там изгоря.

	Не беше ти за мене чужда. И чужда не си и до днес.
	Но чужди щом ме съжалиха, в мен сякаш нещо изгоря.

	О, моите дервишки дрехи взе виното на Харабат,
	а къщата на моя разум сред механата изгоря.

	Хафез, но стига вече думи! Пийни за малко, че свещта,
	догдето през нощта ми шепна, край нас безмълвно изгоря.
P$
