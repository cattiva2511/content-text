P>
	Вземи сърцето ми смутено, девойко нежна от Шираз —
	и Самарканд, и Бухара ще дам за бенката ти аз.

	Сипи ми пак безсмъртно вино! Ах, няма в бъдещия рай
	брегът на Рокнабад да видя, цветята в утринния час.

	Тъй както свойта плячка тайно разграбват турците в нощта:
	така сърцата ни вземаха певици с черноока страст.

	На моята любов сърдечна й стига само красота.
	Лицето й щом е красиво — защо е бенката тогаз?

	Привлечена, опиянена от красотата на Юсуф,
	захвърли своя свян Зюлейха от себе си като атлаз.

	Ругай ме или ме проклинай — пред теб ще спра на колена:
	нектар от устните ти капе — ще взема сладостта за нас!

	Приятелю мой, слушай точно: за теб е краткия съвет.
	Не току-тъй гори мъдреца и шепне неговия глас.

	Пиян от песни и от вино, за всичко друго забрави,
	че си остава като тайна безкрайната природна власт!

	Аз като бисери нанизах стих след стих. Чети, Хафез —
	в нощта отплата ще получиш от не една звезда — елмаз.
P$
