P>
	Неопознал добре нещата — в учението пръв бъди!
	След дълъг път, след опит верен — водач на другите бъди!

	В училището на живота, в учебника на любовта
	старай се всичко да узнаеш, баща на истини бъди!

	Бъди готов на саможертва! Бъди като мъжете в път!
	С алхимията на сърцето на златото плътта бъди!

	И ядене, и сън спокоен — раздалечи от любовта —
	тогава ще намериш верен приятел, верен му бъди!

	Ако в сърцето ти дълбоко изгрее справедливостта,
	дори от слънцето по-светъл ще се усетиш ти. Бъди!

	И бавно цялото ти тяло с божествената светлина
	в божествения път ще свети. И ти божествен там бъди!

	Когато промениш из корен жизнеността на своя ден,
	не се вълнувай, а спокоен пред неизвестността бъди!

	О, ако искаш да постигнеш съвета мъдър на Хафез —
	почитай искрено творците. Ти прах пред прага им бъди!

	Аз казах: „Разцъфтя у мен искреността да те целуна.“
	А тя отвърна: „Някой ден, щом искаш, целуни ме с унес.“

	Аз казах: „Устните ти, ах, днес струват колкото Египет“
	А тя отвърна с весел смях: „Продажбата ти е разумна.“

	Аз казах: „Влюбена недей да превъзнасяш всеки образ!“
	А тя отвърна: „Всичко пей погалената с обич струна.“

	Аз казах: „Не по красота — по преданост цени жените.“
	А тя: „Все пак за любовта и най-ненужното е нужно.“

	Аз казах: „Тази механа пречиства мъките човешки.“
	А тя: „Падни на колена пред веселите хора шумни!“

	Аз казах: „Този винен сок и дрехите — не са от бога.“
	А тя отвърна: „Нека Мог ни води в своята лагуна!“

	Аз казах: „Ако ти си стар, защо ти са рубини-устни?“
	А тя: „От техния нектар ще станем млади и безумни!“

	Аз казах: „Младият жених кога при булката ще иде?“
	А тя: „Когато с трепет тих Юпитер влезе в сърпа лунен!“

	Аз казах: „Винаги Хафез пред теб безпаметно се моли.“
	„Не той, а ангелите низ — отвърна тя — се молят с думи.“
P$
