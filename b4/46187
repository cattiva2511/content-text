P>
	Набожен лицемер, отгде ли ще проумееш радостта ни,
	издигнал в глупави догадки лъжливите си черни длани.

	Към истината на нещата един е пътят за човека,
	а той се е прострял направо през планини и океани.

	В света, щом аз съм пешеходец, по своя път пеша ще мина.
	А пешка ли съм — не съм длъжен в играта точно цар да стана.

	Нима ти знаеш що се крие във сейфа на света околен?
	А аз не знам. И мъдреците едва ли с туй са увенчани.

	О, боже, аз ще те забравя! Или е вече предрешено,
	че нямам право на забрави, че нямам право на измяни!

	Във нашия Диван навярно не се говори нито дума,
	че падишахските печати не са за вечността призвани.

	И нека всеки, който иска — при нас да влезе и свободно
	да разговаря… Пред вратата не се намират ятагани.

	През този праг на механата да мине всяка чиста съвест,
	а другите там — подлеците — да си останат нежелани.

	И затова на теб навеки ще бъдем много благодарни,
	и нека от безброй поклони да се сведем като бръшляни.

	На радостта в развалините се лее аленото вино.
	Това ни е светът. Ти милост не ще дочакаш от тирани.

	Макар и възвишен, не стана Хафез глава на тази маса.
	Спокойно влюбеният пие без титли и слова презряни.
P$
