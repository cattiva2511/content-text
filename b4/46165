P>
	О, ела! Съдбата наша
		няма здрав основен зид.
	Всемогъщ закон ни води
		в този жребий ветровит.
	И за мен е близък всеки
		с благороден нрав — отвеки
	във гръдта си с дух свободен —
		без вериги и без щит.

	Ала вчера с глас небесен
		чудни вести ми донесе
	ангелът Суруш и тръгна
		с мен към виното честит.
	Браво на сърцето, дето
		се е влюбило! И ето:
	само то от нас ще махне
		мъката като гранит.

	Ах, сокол, летящ далече
		в синята небесна глетчер,
	в мъката на долината
		да не кацнеш в примка свит.
	Да не кацнеш! И защо ли?
		Гордите небесни воли
	претворяват твойто име
		горе в златния зенит.

		Слушай мен: не с реч лукава
		да вървиш в пътека права
	ще ти дам съвет — от старец
		съм го слушал с поглед впит
	„Не роптай от свойта участ
		при какъвто да е случай —
	с радост или мъка дните
		имат кратък смисъл скрит.“

	Справедливост ти напразно
		не търси с излишен разум —
	тази поетична дума
		е навярно само мит.
	Как ще имаш вяра свята
		и на розата, когато
	шиповете й се вбиват
		в твоя поглед, в твоя бит!

	Но защо, бездарник малък,
		на Хафез завиждаш жалък?
	Своя дар той взе от бога!
		И затуй е знаменит.
P$
