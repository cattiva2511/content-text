P>
#	I

	О, тази арфа на певеца-цар*,
	[* Певецът-цар — Юдейският цар Давид се славел и като музикант. /Царства, първа книга, гл. 16/ Бел. ред.]
	почитан тук, възлюбен на Небето,
	която увенча с божествен дар
	самата Музика на битието!
	Разкъсани са струните й — скръбно е сърцето.
	Мъже стоманени размекна тя,
	облече ги с достойнства вместо броня,
	в уши шептя и над души трептя —
	Запали в тях магията на тона.
	Тъй лирата Давидова по мощ надмина трона.

#	II

	Тя славата на Царя възвести,
	на Бога пя тържествено осанна,
	накара всеки дол да заехти
	и всеки рид пред нея да се скланя.
	Гласът й литна на възбог и вечно там остана.
	Но в този свят, макар и вече глух,
	Предаността и Любовта живеят
	и те зоват копнеещия дух
	към звуци, дето сякаш там се реят,
	в такива сънища, които и сред бял ден греят.

@@	1814
P$
