	[* Стихотворението е публикувано заедно с поемата „Шильонският затворник“ през 1816 г. и е тематично свързано с нея. В трактовката на Байрон Прометей е не толкова създател и благодетел на човеците, извор на творческо вдъхновение, колкото символ на титаничното и гордо страдание, на несъкрушимия човешки дух. В този смисъл той се приближава до Байроновия герой, вечния бунтар и богоборец Каин. Бел. ред.]
P>
#	I

	Титане, вечно жив, за чийто взор
	на смъртността терзанията тленни,
	в действителната им печал видени,
	не бяха унизителен позор,
	с какво ли тази жал те награди?
	С безмълвна горест в болните гърди,
	с веригата, орела и скалата,
	и мъката на гордия в душата,
	която ще притиска зъб о зъб,
	дори и да се задуши от скръб,
	та само в миг самотен да въздъхне,
	но тъй, че да не чуят на небето,
	и ще се крие в себе си, дордето
	гласът й най-подир без ек заглъхне.

#	II

	Титане, твоят труден жребий бе
	борбата между воля и страдание —
	в безсмъртието вечно изтезание!
	И тъй неумолимото Небе
	и на Съдбата глухото тиранство,
	Ненавистта, която с постоянство
	твори в безсмислената си забава
	нещата, за да ги унищожава,
	отказаха ти даже и смъртта.
	Твой беше дарът клет на вечността,
	за който ти достоен се показа —
	от тебе Зевс изтръгна не молба,
	а само гръмотевични закани
	от пъкъла на живите ти рани.
	Ти бе прозрял в суровата съдба,
	но даже и сега не му я каза,
	стаил присъда в своето мълчание,
	а той в напразното си разкаяние
	така се разтрепери, че едва
	сам мълниите си не изтърва.

#	III

	О, грях божествен — ти донесе лек
	За мъката световна и понечи
	с напътствени добросърдечни речи
	да укрепиш разумния човек.
	Но и след страшното си поражение
	чрез силата на своето търпение
	и с тази устойчивост, и с отпора
	на гордия си Дух, все тъй висок,
	и на Земя и Небеса след спора
	оставяш ни един велик урок:
	самият ти си символ, знак тържествен
	за нашата съдба и Верен избор;
	човекът, като теб почти божествен,
	е ручей мътен, но от бистър извор —
	Затуй, макар и не дотам добре,
	сам ориста си може да прозре:
	страдание, безкрайна съпротива,
	тъга несподелена, саможива,
	а срещу тях, на всички скърби равен,
	Духът му, годен да стои изправен,
	и твърдата му воля, и умът —
	той, който в изпитните ще съгледа
	наградата за стръмния си път,
	та да ликува в дързостта си бледа
	и да превърне Гибелта в Победа.

@@	1816
P$
