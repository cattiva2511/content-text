	[* (Според някои учени словото е написано от Константин-Кирил Философ). Тук поместеният превод е направен по реконструкция в Старобългарски текстове от Кл. Иванова.]
P>
	Което са пророците някога предрекли:
	Христос идва да сбере народите (по Ис. 66:18),
	защото светлина е той за целия свят (по Йоан. 8:12).
	Ето, сбъдва се в Седмия век то.
	А казаха те: слепи ще прогледнат,
	глухите ще чуят писменото слово (по Ис. 29:18),
	ще познаят Бога както подобава.
	Затова чуйте всички славяни!

	Този дар от Бога ви е даден,
	дар божи е за стоящите отдясно,
	дар божи за душите, що никога не тлее,
	за тез души, които го приемат.

	Това е дарът!
	Матей и Марк, Лука, Йоан —
	те всички хора учат, като казват:
	„Които красотата на душите си
	съзирате — обичайте и радвайте се“.
	А които желаят на греховете мрака
	и тлението на този свят да пренебрегнат,
	и които искат да получат рая,
	и да избегнат изгарящия огън —
	вникнете сега с целия си разум!

	Слушайте, цял славянски народе,
	слушайте Словото, що от Бога дойде,
	Словото, що кърми душите човешки,
	Слово, що укрепва сърца и умове,
	Слово, подготвящо всички да познаят Бога.

	Както без светлина и радост не ще има
	за окото, зрящо божието дело цяло,
	но всичко е ни хубаво, ни зримо,
	така е всякоя душа без книги,
	невиждаща добре Закона божи,
	Закона — писмен и духовен,
	Закон, откриващ рая божи.

	Та кой ли слух, тътнежа щом не чува
	на гръмотевица, от Бога ще се плаши?
	А още: ако ноздрите дъха на цвят не вдъхват
	как ще разберете това божие чудо?
	Устата, неусещащи вкуса на сладостта,
	човека правят да е като камък,
	но много повече безкнижната душа
	във человеците е мъртво нещо.
	За всичко туй когато мислим, братя,
	изказваме виделина пристойна,
	която ще изтръгне всички хора
	от похотта и плътския живот,
	та да не би с разсъдък неразумен,
	щом слушате на чужда реч Словото,
	да го не чувате подобно мед звънтяща (по 1 Кор. 13:1).

	А туй и свети Павел, учейки, изрече,
	отправяйки молитвите си нявга Богу:
	„Желая думи пет да изрека,
	но всички, братя, да ги разберат,
	отколкото безброй слова неясни“ (по 1 Кор. 4:19).

	Кой човек, прочее, не ще разбере?
	Кой не ще прибави мъдри притчи,
	тълкуващи ни верните беседи?
	И както тленността телата овладява —
	те всички, гниещи, от тор по-бързо гният,
	когато от храната са лишени —
	тъй всякоя душа от битие лишена е,
	когато божият живец й липсва,
	когато Словото на Бога тя не чува.

	И още, друга притча, твърде мъдра.
	Ние, искащите да растем с ръст божий,
	да кажем: „Хора, които се обичате,
	кой не познава тази вяра права?
	Както от семето, що пада на нивята,
	така [посято е] в сърцата хорски (по Мат. 13:8),
	на тях пък трябва дъжд от букви божии,
	та плод божествен да покълне много“.

	Кой може всички притчи [да разкаже],
	посрамващи народите без Книги,
	говорещи със непонятен глас;
	дори и всичките езици той да знае,
	не може да опише немощта им.

	Обаче нека своя притча да прибавя,
	голяма мъдрост в малка реч да кажа:
	Голи са без Книги всичките народи:
	понеже без оръжие не могат
	с врага на нашите души да се сразят,
	те са готови за плена на мъки вечни.

	А вие, народи, необичащи врага,
	щом мислите да се сразите с него яко,
	усърдно дверите на разума открийте,
	оръжие приели здраво днес,
	което Книгите господни изковават,
	та главата на лукавия съвсем да смажат.

	А тези букви който възприеме,
	Христос Премъдростта изказва
	и вашите души укрепва
	с апостолите, с всичките пророци.
	Говорещите тези словеса,
	достойни ще са врага да убият,
	принасяйки добра победа Богу,
	на плътта отбягващи тлението скверно.

	Животът чрез плътта е сякаш сън!
	Неподдаващите се, стоящи твърдо,
	за Бога ще са като воини,
	стоящи вдясно при престола божий,
	когато с огън той народите ще съди,
	ликуващи със ангелите вечно,
	и Милостивия славещи непрестанно.

	И винаги със писаните песни
	възпяващи Бога, човекомилосърдния,
	защото нему подобава всяка слава,
	и чест, и хвала божия навеки,
	с Отца и със Светия Дух
	за вечни векове от всякое творение.
	Амин!
P$
