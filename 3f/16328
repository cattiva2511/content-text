P>
	Здравей,
	здравей, но погледът се губи.
	Човекът е за теб като картина.
	Не знаеш ти дали ще те залюби,
	или пък равнодушен ще отмине.

	Човекът има две очи да гледа
	и устни, за да каже „лека нощ“.
	Човекът ражда първата победа,
	а в себе си все мисли, че е лош.

	Не ме поглеждай като строг учител.
	И аз ще седна тихо пред статива.
	Ще се преливат багрите, лъчите
	но на платното все ще бъдат сиви.

	Че ти ще търсиш не човека в мене,
	а цвят и сенки, някакви петна.
	Такъв ли съм — две линии студени
	без порив, без замах и светлина.
P$
