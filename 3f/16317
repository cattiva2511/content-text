P>
	Ти замина.
	След тебе остана
	една дълга бразда незасята
	като жива отворена рана,
	като песен
	докрай неизпята.

	Непознатият град
	те подмами
	с тези мраморни сгради и хижи,
	с тези блеснали нощем реклами,
	с това тихо
	безмерно безгрижие.

	Днес те мернах
	да мериш паважа
	и след всяка жена да се вглеждаш.
	Досрамя ме земляк да ти кажа,
	премълчах
	и отминах свил вежди.

	А трептеше
	небето отгоре —
	светъл купол над покриви черни,
	обещаваше ниви и хора
	на земята
	и слънцето верни.
P$
