P>
D>
	На Йосиф Йосифов и Траян Първанов
D$

	Отиват си най-земните поети
	бездомни, мълчаливи в късно лято
	и падат върху тях като в куплети
	ред шепа пръст, ред есенна позлата.

	В града живяха, но под чужди стрехи
	не срещнаха покой, а само вопли.
	/Под дрехите им изтънели, рехави
	потрепваше листо, за да ги стопли./

	Вървяха тихо, горди и незвани,
	забравени под сенките на мрака,
	самотни и от болката пияни
	пропадаха в нощта. Но неочаквано

	в уречен час земята ги прибира
	при себе си, под своя покрив вечен
	и чак тогава хората разбират
	какво е всъщност болка и човечност.
P$
