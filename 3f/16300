P>
	Лопушна,
	Лопушна —
	люлка люшкана от ветрове.
	Гневно червено сърце
	под зелена риза на върховете.
	Малко селце,
	като юмрука ми стегнато,
	през което Огоста
	като вена тече.

	Тук са разстрелвали слънцето —
	кърваво кръгло хоро.

	Но отново
	стои край тополите,
	спрели на пътя.
	Натежава от плод
	и целува пръстта
	или просто
		пред портите сяда.

	Слънце,
	слънце в очите ми…

	Ослепявам и падам
	върху стена от слънчогледи
	и не мога да бъда спокоен.
	Тук дъждът е проправял порои
	и горещият ден е обгарял земята.
	Тази земя
	като юмрука ми стегната,
		твърда,
		неравна
	— равна на себе си.
P$
