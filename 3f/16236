P>
	Аз се моля богу с тия думи:
	Боже на всяка твар и създателю
	на видимите и невидимите [неща].
	Господа — живия дух — изпрати
	да вдъхне в сърцето ми словото,
	което ще бъде за благото на всички,
	живеещи в твоите заповеди.
	Защото е голям светилник на живота
	законът ти, светлина в пътеките на този,
	който дири евангелските слова
	и се моли да получи твоите дарове.
	Лети сега и славянского племе.
	Към кръщение се обърнаха всички,
	които желаят да се нарекат твои хора;
	милостта твоя, боже, молят горещо.
	Но сега дай ми изобилно слово,
	отче, сине и пресветий душе,
	на мене, молещия помощ от тебе.
	Ръцете свои издигам винаги нагоре
	да получа сила и мъдрост от тебе,
	защото ти даваш на достойните сила
	и цериш всяко същество.
	Избави ме от фараонска злоба,
	дай ми херувимска мисъл и ум,
	о, честна пресвета троице,
	превърни скръбта ми в радост
	да почна мъдро да описвам
	премъдрите ти чудеса,
	като приема силата на шестокрилите.
	Сега вървя по дирята на учителите.
	Следвайки името и делата им,
	ще направя явно евангелското слово,
	въздавайки хвала на троицата в божеството,
	която възпява всяка възраст —
	млад и стар със своя разум —
	и един нов народ, въздавайки винаги хвала
	на отца, сина и светия дух, комуто подобава
	чест, власт и слава от всяка твар и дихание,
	във всички векове и навеки. Амин.
P$
