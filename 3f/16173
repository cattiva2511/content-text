P>
	Бързо лятото отлитна.
	Тънка хладина повя
	над лъки, градини китни,
	над пожънати нивя.
	Сутрин по полята равни
	ходят сребърни мъгли
	и из пътя скърцат бавни
	с плод препълнени коли.

	Слънчогледи се люлеят,
	царевици шумолят,
	сочни ябълки златеят —
	откъсни, тръгни на път,
	гдето знаците крайпътни
	надалеч-далеч зоват,
	гдето в далнините смътни
	чисти ветрове текат…

	Плодородна е земята,
	а стопаните — добри.
	За труда им тя богато
	с тежък плод ги надари.
	Сяха, жънаха, ораха
	ден и нощ в полето, там
	и сега под всяка стряха
	срещат тоя плод голям.

	И си спомнят дните жежки
	с пълно, весело сърце
	и почиват тия тежки
	и попукани ръце,
	гдето с мъдър труд създават
	красотата на света,
	гдето на човека дават
	хляба бял и радостта.
P$
