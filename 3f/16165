>	Най-прекрасният път

P>
	Къде ли водят пътищата чудни,
	когато си едва на пет години? —
	До някоя ливада с пеперуди?
	До някоя черешова градина?
	До някоя лоза със златен грозд?
	До някоя чешма с корито синьо?
	До песента на някой дрозд?

	Вървят, звънят
	от топъл детски смях,
	земята правят шарена, голяма.
	А най-прекрасният от тях
	ни връща час по час при мама.
P$

>	На припек

P>
	Минзухари, минзухари,
	минзухарено море…
	Кой ще смогне, кой ще свари
	всичките да обере?
P$

>	Отблясък

P>
	На стената слънчевото зайче
	кацна с две разперени ушички,
	та детето в стихналата стая
	да не е самичко.
P$

>	Чистниче

P>
	На кея облаче е спряло —
	навярно ще пере
	в голямото море
	палтенцето си бяло.
P$

>	Залез

P>
	Слънчев лъч погали
	кухненската кана —
	и кълбо с кристали
	тя за малко стана…
P$

>	След фъртуна

P>
	Нещо много, много чудно стана
	с голямото дете от шадравана —
	някой тайно му навлече
	бяло заешко елече.
P$

>	Момчета

P>
	Под крушата се насъбра
	с победни викове орляка.
	Започна весела игра
	край дънера и по клонака.
	Дървото стана параход,
	поело през зелена пяна —
	с голям товар от дребен плод
	и със седмина капитана.
P$

>	Хубост

P>
	Магесница е светлината!
	Събужда мълком толкова бои —
	зелена става равнината
	и златен кошер се рои;
	и тръпне алест кон, наведен
	над бялата чешма…
	Не зная как да се нагледам
	на тая моя шарена земя.
P$
