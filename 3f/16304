P>
D>
	На жена ми Юлия Златева
D$

#	1.
	Вратата,
	пръстената ваза,
	набраните цветя от вчера,
	викът
		„Върни се рано за вечеря“
	и две ръце,
	изгрели на перваза
	на синия прозорец
	след неделя —

	това си ти.

	Аз търся твоя образ
	върху венчалните възглавници
	на мама,
	подпрели бялата стена
	в дома на село,
	защото знам,
	че друга обич нямам.

	И отпътувал
	ще се връщам
	далеч от гари
	и безсънни влакове
	и с трепета на твоето очакване
	на прага
	ще те нарисувам.

#	2.
	Ти не си къшей хляб
	на софрата ми,
	нито пояс,
		препасан на кръста.
	Пет заръки препрати по вятъра,
	пет заръки
	без клетва
	и пръстен.

	Аз дойдох.
	И разтворил обятия
	не попитах
		за твоето минало.
	Ти приличаше много на лятото,
	а бе есен —
	наливахме виното.

#	3.
	Юлия,
	юли е.
	Твоето слънце ме грее.
	Грозд над мушкато лозница люлее.
	Слънчево зайче наднича през нея,
	спира в очите ми,
			трепка,
				светлее.
	Юлия,
	юли е.
	Всичко наоколо пее.
	Багра неземна и земна палитра,
	клонче зелено и плодна жарава
	диша, под Божия скиптър живее,
			в мене узрява —
				в тебе златее.
	Юлия,
	юли е.
P$
