	[* Творбата е открита от българския учен Г. Попов. Тя е най-яркото свидетелство за изключителното поетическо умение на Константин Преславски. При превода на Постния триод българският книжовник заменя част от византийските тропари със свои оригинални и от първите букви на над 400 тропара създава декларационна поезия. Такъв сложен акростих е нещо изключително дори за византийската литература. За съжаление в по-късните преписи на Триода оригиналните тропари постепенно са заменени с преводни. Връзката между тях много рано е била изгубена. Все още не е възстановен пълният текст на стиховете. Те са били разпределени по три и четири тропара за делничните дни от всяка седмица на Великия пост. По своя патос, прославящ богослужението на роден език, „Стихове добри Константинови“ се свързват с останалите поетични творби на Константин Преславски. Тук поместеният превод е от Кл. Иванова по изданието на Г. Попов.]



P>
	Прослава кръстна и апостолска
	това слово добро ……
	…… към този труд
	похвалата добра и пеенето — много
	и кръстното най-вече. Добре е Богу да пеем!
	Каноните тез свети на [нашето] покаяние,
	добре е да се пеят и Бог да се прославя
	по цялата земя! Сберете се, славяни,
	Христа възпявайте и ето днес славете
	дървото кръстно [вие, що сте] верни —
	спасение [е то], сковано на земята.
	Приеми, мой Боже, тази малка песен
	и сила ми дари врага да победя
	със този пост! Страдалческата песен*,
	тя песен е добра, защото е красива,
	защото божий дар е, затова да славим
	Христа, да викаме…
	[* В този стих се използва вариантът, предложен от А. Минчева. Другият вариант, предложен от Г. Попов, е „премахни чрез поста моето страдание“.]
P$
