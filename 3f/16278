P>
E>
	Полето ме посреща като син
	и сини се усмихват небесата.
@	Николай Лилиев
E$

	Майко моя, отвори врата.
	Вън ридае есенният вятър.
	Нека вземе малко топлота
	и да свие после над нивята.

	Аз се връщам в звънналия мрак
	/също като вятъра бях скитник/
	и сега пред дървения праг
	как живях без хората се питам.

	Свеждам поглед. В святия покой
	радостта по бузите се стича.
	Този свят дали е още мой
	и земята пак ли ме обича.

	О, земя, не гледай мълчешком,
	твоята усмивка ме изгаря.
	Аз напуснах бащиния дом
	и забравих селските дувари,

	а пък ти ме срещаш като син
	и догдето с поглед ме обгръщаш
	злато ронят златните асми
	и ме питат още ли съм същия.

	Аз не зная. Сбирах с две ръце.
	Сбраното по пътища остана.
	Нося само своето сърце,
	но и то е наболяла рана.

	Майко моя, отвори врата.
	Вън ридае есенният вятър.
	Нека вземе малко топлота
	и да свие после над нивята.

	Той ще се изгуби надалеч
	в пътища, които не обичах.
	Чувам стъпки и позната реч.
	Радостта по бузите се стича.
P$
