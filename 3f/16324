P>
	Ранено ли е утрото, та залезът кърви
	или прокуден плач на птица ме пробужда.
	Къде е този плач,
	не е ли сън?
	Вън само вятърът свисти,
	разкъсва като знамена
	на слънчогледите листата
	и капе светлина.
	Не е ли светлината капка лудост?
	Подковите на пътната врата
	не са ли истинска заблуда
	за щастието на света?
	И може би затуй сънувам,
	че пак се връща планината,
	подобно гръб на черен бивол.
	По билото изгряват гривите
	на десет коня необяздени.
	Те крият на челата си звездите,
	а техните подкови ронят
	искри по цялата земя.
P$
