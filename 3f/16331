P>
E>
	От никого не чакам нищо
	и сам за нищо не скърбя.
@	Славчо Красински
E$

	Нямам нищо. Път — несрета
	и от всичко ми додея.
	Моят свят — разпети петък —
	все през сълзи песни пее.

	За кого ли? И едва ли
	друг добро за друг да дири.
	Само старите кавали
	будят сънните баири,

	а над тях дъждът обилен
	мие звездните олтари.
	Ти ли, Боже, с тъмно биле
	нощ поръси, ден попари,

	та белея и чернея
	под небесната обител
	с твойта вяра, но за нея
	и животът ми пребит е.

	Нямам нищо. Път — несрета
	и от всичко ми додея.
	Моят свят — разпети петък —
	все през сълзи песни пее.
P$
