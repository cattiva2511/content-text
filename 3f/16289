P>
	Когато рисувам дърваря
	аз виждам в очите му
	две незабравки —
	две сини звездици,
	две пълни с кобалт езера,
	където се смее гласът
	на отплувала птица,
	където пътуват
	две капки дъждовна вода.

	Когато рисувам дърваря
	аз виждам в лицето му
	сянка от есенен сплитък,
	заслизало утро
	по тъмните стволове,
	пътеки, покрити с игли
	на смолисти дървета
	/където душата на бора
	през дупчици обли просветва/
	и паднал дъждовник
	под облак дъждовен
	за дъжд на дъжда да се моли.

	Когато рисувам дърваря
	аз виждам в ръцете му
	обръч от върше за огрев
	и възли,
	обвързали с жилави корени
	сънни кории,
	където в забравени стъпки
	от горски копита
	вода ненапита се крие.

	Аз виждам и вятъра,
	който с едно неугаснало цвете
	през зимните дни разговаря,
	когато рисувам дърваря.
P$
