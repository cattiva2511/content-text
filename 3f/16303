P>
E>
	„Цялото това пространство,
	което е дълго тридесет дена път,
	а широко повече от десет дена,
	се нарича България.“
@	/Из хроника от XII век/
E$

	Сънувам ли
	или самия
	съм надпис в каменните улици?

	Нахлуват ханове и конници.
	Земята
	търси семена за корени.
	Един монах,
	като в икона,
	вдълбава твоята история…

	Сънувам ли?…

	Конете,
	с вятър в нощните си гриви,
	развяват стяг от Дунав до Марица
	и мойта кръв,
	премного дива,
	шуми в кръвта
	и на орлицата.

	Но няма сън.

	Кръжи спокойствие
	над каменни оброци.
	Не стъпват врагове.
	Не чувам звън.
	Не удрят черепни чела
	камбаните,
	а само идват гласове
	и чукат по забравени врати
	стрелите
	на далечни ханове.

	Българийо,
	ръждива угар
	от мечове и белезници,
	от кости на брадясали мъже,
	от стонове
	и възглас на войници,
	понесен от крилати ветрове.

	На триста стъпки място
	все още имаш място
	за къщите
	на неродените ни синове.
	Тия,
	дето те родиха,
	умираха по върхове.
P$
