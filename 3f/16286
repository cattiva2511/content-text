P>
	Бели пътища,
	бели дървета
	и забързани
		бели
			бърда…
	На ледунка
	край бързея свети
	закъсняла,
	дъждовна следа.

	Изтънял е
	под клоните мрака.
	Не тече.
	И разбирам сега,
	че на тая земя
	ме очаква
	път извит
	като бяла дъга.

	Някой още
	на прага ме пита:
	„Ще се върнеш ли?“
	Сипе се сняг
	и засипва
	вихрушка следите,
	разпилени
	в среднощния бяг.

	Бели пътища,
	бели дървета
	и забързани
		бели
			бърда…
	Пада сняг
	и съвсем неусетно
	ме докосва
	безсънна звезда.
P$
