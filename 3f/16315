P>
	Дори да не живея сто години,
	под стрък трева да стана спомен само,
	те, небесата пак ще бъдат сини
	и някой пак без глас ще шепне „мамо“.

	Цветята пак в росата ще се къпят
	и птиците от юг ще се завръщат.
	Деца ще ги посрещат с вик на пътя,
	гнезда над стари чардаклии къщи.

	От хълмовете пак дъждовен вятър
	ще гони стадо облаци към здрача,
	дъгата ще се вдига над нивята
	и някой друг под нея ще закрачи.

	Какво че утре или след години
	под стрък трева съм станал спомен само.
	Те, небесата пак ще бъдат сини
	и някой пак без глас ще шепне „мамо“.
P$
