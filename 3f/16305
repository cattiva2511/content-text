P>
D>
	На дъщеря ми
D$

	Ще замина. На някоя гара
	ти ще бъдеш в тополите цвят
	или спомен за приказка стара,
	много стара за нашия свят.

	Един Андерсен с дарби големи
	ще разтвори пред теб небеса,
	за да тръгнат с мечтите навреме
	всички земни добри чудеса.

	Вярвай в малката дума, която
	ще ти каже под покрив зелен,
	за да може след теб и нататък
	да блести до последния ден.

	Ще намери и принц да се влюбиш.
	/Всяка приказка свършва така./
	Ако някога в път се изгубиш,
	ще измисли и златна река,

	златно слънце, което догаря
	и трептене на златни върби…
	А отново на някоя гара
	някой Андерсен стар ще скърби.
P$
