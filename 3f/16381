	Виждали ли сте шамандура през зимата, след обилен сняг, насред спокойна вода? Прилича на снежен човек, които направлява корабите Снежен регулировчик на воден кръстопът, където понякога с дни минават само чайките или ледени късове. Те го докосват, а той им отговаря със метален пресипнал глас…

	Виждали ли сте железопътна линия през зимата, когато по нея с дни не е минавал влак — две симетрични линии, облечени в снежни пуловери? Знаем, че са симетрични, а когато ги погледнем в далечното си снежно се пресичат една в друга. Как ще мине влак по тях. Как ще тракат колелетата по една пресечна точка в далечината. Колкото повече гледаме толкова повече се пресича сняг със сняг в далечината в една точка на две симетрични линии.

	Виждали ли сте стари тополи, полегнали с клоните си над реката? Те не искат да се освободят от листата си и когато падне първия сняг тези клони стават толкова тежки, че се чупят и с плясък падат в реката. Любовта и листата не могат да се задържат. Самата идея да бъдат продължени ги пречупва. Те просто стават. Стават сега.

	Виждали ли сте кестен през зимата? Клоните му са прави и забиват върха си чак до синьото на небето, сякаш всеки момент ще го одраскат. Треперят от студ и проскърцват. Не се чупят, когато снега им натежи. Просто разтварят пръсти и го пускат да се пързулне по телата им. Не си позволяват да прекъснат живота си. В пъпките им спят бодливи деца и чакат пролетното си завръщане. За да станат тогава.
