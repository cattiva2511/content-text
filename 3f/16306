P>
D>
	На дъщеря ми, която в ателието
	под таванския прозорец беше изподраскала
	с въглен цялата стена, за да ви нарисува.
D$

	Самотни есенни дървета —
			резки,
			изронени
			от въглен.
	Защо стоите в този петък
	като наказани до ъгъла,
	преди да сте проходили?

	Дали, че досега
	не съм ви срещал
	и моето самотно рамо
	не е тежало от умора
	върху прозрачните ви клони
	или, че дъщеря ми,
	недостигнала до горе
	е плакала под вашите трептящи,
			недорисувани
			корони.

	Самотни есенни дървета…

	Но тя в съня си ви рисува
	как вдигате неравни пръсти,
	пропуквате стъклото на прозореца
	и оня вятър,
	в който свети
			лист,
			крило
			или зорница,
	отронва по стъблата ви
	върху стената
	зърна от звездна броеница.
P$
