P>
D>
	В памет на дядо ми Захари Ангелов Донев,
	загинал на фронта при връх Китка през 1913 година.
D$

#	1.
	Мокра земя,
	кал
	и разстреляни селяни —
	рано
		скосени
			ръкойки
				разхвърлени.
	Огнени сърпове
	спорят
		и порят
			на кърпи
				простора,
	птици опърпани
	крият
	в крилата си
	слънцето.

#	2.
	А пред дворове
	и порти протрити
	славят с гъдулки убитите
	и се раздават
		закръглени пити.
	Майките
	рожбите
		раждат
			сред нивите,
	хлипа
	в гърдите им
	дрипава
	мъката.

	Кой ще догледа
	деца недогледани?
	Кой ще погали
	жени непогалени
		любени —
		недолюбени,
		любили —
		недолюбили?

#	3.
	Ронят се сълзи
	от свещи
		и хора.
	Стапят
	се свещите,
	стапят се
	хората,
	вдига се мъката
		скръстила
			пръсти
				напукани.
	Ти ли си майчице?

	Плачеш ли,
	плаче земята —
	черна светиня.
	Няма го вятъра —
	южният вятър,
	нейде замина.

	Портата стара —
	стара остана,
	клоните голи.
	Как през живота си,
	още отрано
	да не се молиш.

	Чуждите ниви —
	дългите нощи
	те състариха.
	Свърши войната.
	Няма го още.
	Где го убиха?

#	4.
	Три пъти
	в утрото
	слънцето блесва,
	блесва
		и пак се прикрива.
	Три пъти
	плесват
		петлите
			с крилата си
	в стрехи крайпътни,
	далечни
	и сиви.

	Дрехите вече
	загниват в пръстта,
	а неизпраната кръв
	избуява над нея,
	в цвят аленее
	до дънер кръстат.

	Идва задушница
		кърваво алена.
	Пак ще засветят
		звездите бъкърено
	и като
	хиляди свещи запалени
	ще догоряват
		и капят по къра.

	А незаритите
	още очаквани,
	срити с пръстта
		от куршумите,
	чужда земя
	ще целуват завинаги,
	вместо Балкана и Тракия.


#	5.
	Слушайте хора!
	Пейте за тази земя!
	Тази земя,
	под нозете на живите.
	Ралото вбива гръбнак
	и разрива пръстта,
	майките сеят
		накъкрено семето.

	Пейте за тази земя
	и за ръцете корави,
	късали китки от здравец,
	скътвали
	в кърпи некърпени
	цвете
		и хляб неначенат.

	Тази нощ
	с влака
	се връщат
	войниците.

	Майките, слезли
	нощес от иконите,
	бързат,
	с напукани устни
	целуват нощта
	и като стадо
	децата невръстни
	хукват
	по пътища пусти
	пред тях.

	Тази нощ
	с влака
	се връщат
	войниците…

#	6.
	Тихо е.
	Тихо.
	Бавно и плавно
	на пръсти луната
	качва се по стъпалата
			от облаци
	и като царски придворни
	звездите
	правят и` път,
		за да мине.

	А през баири
	и свлачища орни
	влачат се хора
	и техните сенки
	стягат сърцето
		на земната мъка.
	Сякаш
	от долна на горна земя
	мести се пъкъла.

#	7.
	Хора,
	искам да питам.
	Колко лица има мъката,
	мъката —
	непогребана,
	дето в сърцата завинаги
	живи
	при мъртви погребва?

	Казват,
	че идвала
	в плесен зарината
	суха,
		немита,
			раздърпана
	и като облак чер ронела
	едри сълзи
			върху кърпите.
	Казват,
	но где са мъжете,
		бащите,
	гдето заминаха с песен,
	с песен
		и блеснали щикове.

	Няма ги!
	Няма ги!
	Няма ги!

	Вятърът свирва и хуква.
	Кука сред път кукувицата —
	нощната птица.

	Няма ги!
	Няма ги!
	Няма ги!

#	8.
	Стига сте плакали
	чакали,
	чакащи
	жадни очи.

	Трижди по-черни
	са станали дните
			от влагата.

	Слънцето вече протяга
		стопръстни лъчи,
	за да обгърне
	земята
		и прага ви.

	Стига сте плакали!

	Много са живите
	на земята родени,
	непогребани —
	непобедени.

@@	Стърмен — София
@@	1962–1963 г.
P$
