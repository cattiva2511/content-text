P>
	За какво ми е равен живот,
	равен живот
	и безгрижие?

	Нямам имот
	и добитък за стрижене.

	Само конете,
	рижите,
	но и те
	търсят следите си.
	Рият земята,
	трият копита
	в посечени черепи.

	Нямам имот…

	Имам тебе земя —
	черна в бръчка от спомен,
	бяла в съня ми.

	Вик съм
	между два реда от песен.
	Търся връх
	в разкривените букви
	на твоето име
	и питам:

	За какво ми е равен живот,
	равен живот
	и равно ложе?

	Сълзата ми спи
	под острието на ножа
	и сънува Хаджи Димитър.
P$
