P>
	Днес слънцето по-ярко се издига
	Събуждаш се със радост и копнеж.
	Днес празник е на българската книга,
	която тъй обичаш и четеш.

	Създадоха я Кирил и Методий.
	Светилник бе ни тя през векове.
	Към свободата някога ни води,
	сега към нови истини зове.

	А слънцето възлезе сред простора.
	Градът ликува. Люляци цъфтят.
	Ти тичаш на училището в двора,
	другарите ти дето се тълпят.

	Напред потегляй с тях под знамената!
	Издигай я! Приятел й бъди!
	Със книгата днес твоя е земята,
	дори небето с чудните звезди.
P$
