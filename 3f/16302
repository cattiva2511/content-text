P>
	Кой си
	и къде е твойта столица?

	Тази ли
	под слънчевата вежда
	на зората в каменните скатове
	или долу, дето ме поглеждат
	сто лица,
	осъмнали в реката.

	Янтра,
	ризница захвърлена
	в царските нозе на Царевец.
	Няма го Ивайло,
	Бърдоква
	влиза в столицата на сърцето ми
	и внезапен вятър
	ме пронизва:

	Кой си и къде е твойта столица?
	Кой съм?!…

	В мен говорят парици, отроци —
	армията на кръвта ми.

	Кой съм?!…
	Стига!

	Още на овчарски сопи
	бесят чанове и брадви.

	Селяните
	ако не завързват снопи,
	вдигат станове,
	сънуват сватби.

	Аз съм техният Лъжеивайло!
P$
