	Винаги навръх Нова година Дядо Мраз отива при децата, събрани край елхите, и им раздава подаръци. Кой заслужил, кой не заслужил, но без подарък никой не остава. Милостиво сърце има Дядо Мраз.
	И Пешо знае, че ще получи подарък. Знае, но той не иска какъв да е подарък. И затова реши да се срещне с Дядо Мраз и да поговори с него насаме. Когато Пешо реши нещо, никой не може да го спре. С хеликоптер ли пътува, с ракета ли, не знам, но ето че няколко дни преди Нова година той изпъчи гърди пред белобрадия старец.
	— Е, Пешо — продума дядото, — казвай какво те носи при мене!
	— Подаръкът — подсмъркна Пешо.
	— Че то за тебе какъв ли подарък?… Май не си много от заслужилите.
	— Може да не съм, но нали все пак ще получа подарък?
	— Хм. Че ще получиш — ще получиш. Но… нали ти казах — много не заслужаваш.
	Пешо пак подсмъркна:
	— Не е важно дали заслужавам. Важното е, че ще получа.
	— Е, и? — възкликна Дядо Мраз.
	— И аз реших да ти кажа какъв подарък искам…
	— Аха. Такава ли била работата. Казвай тогава!
	— Искам вълшебно перце.
	— Вълшебно перце!? — учуди се старецът.
	— Вълшебно. Като го нагрея и му кажа: „Перце, напиши ми домашното“, то веднага да изпълни желанието ми.
	Дядо Мраз хитро се усмихна:
	— И като му кажеш: „Перце, поправи ми двойките!“, веднага всички двойки в бележника ти да станат на шестици.
	— Ти май че се подиграваш? — усъмни се Пешо. — Аз чак толкова голям двойкаджия не съм. Виж, тройки имам в излишък…
	— Е, така де. То перцето и тройките ще може да поправи.
	— Ще ми донесеш ли това перце?
	— Прощавай, Пешо, но изглежда, че няма да ти донеса перце — засмя се Дядо Мраз.
	— Ами защо? — извика Пешо с насълзени очи.
	— Аз за мързел подаръци не правя. Запомни това и си върви тъй, както си дошъл…
	Пешо направи кръгом и си тръгна. Не получи вълшебното перце.
