P>
	Аз я помня. Аз я зная.
	Аз я виждам и сега.
	Чайка, в погледа с оная
	тиха болка и тъга.
	Малка чайка, златокоса,
	тръгнала по страшен път.
	През лозята тича боса
	и загръща я прахът.
	Ах, да можеше да литне!
	Облаче прахът да бе,
	да я дигне с нишки ситни
	горе в синьото небе!…
	Малка чайка, златокоса,
	тръгнала по страшен път.
	През полята тича боса…
	Ето, ето го брегът…
	Ето, ето го морето
	и оная лодка там.
	А във лодката момчето
	и един юнак голям.
	И един юнак — морякът,
	тоя приказен моряк,
	дето у дома го чакат
	с вести от Русия чак…

	Чайката ръце разпери.
	Не ръце, а две крила.
	От гласа й потрепери
	беловърхата скала.
	— Баткооо. Бягайте! Стражари!
	Залп момичето срази.
	Стенат морските чукари.
	Стенат птици и лози…
	Досами прибоя падна
	чайката на ранина
	и погали я прохладна,
	тъжна, ласкава вълна.

	С крясък хукнаха стражари,
	страшни в ясната зора,
	но морето ги превари —
	чайката си то прибра.
	И заля я с изгрев ален,
	пътя й покри с цветя,
	а от изгрева запален
	стана алена и тя.
	Литна, за да оживее
	през тревоги и беди.

	Днес крилата й искреят
	върху вашите гърди!
P$
