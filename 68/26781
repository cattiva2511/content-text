P>
	Звездице ясна, хубава родино!
	Ти грееш сред червени знамена,
	там дето се люлей морето синьо
	и стан издига Стара планина.

	Звездице ясна, майчице грижлива!
	Крила ли имаш, майко, та летиш
	със вяра в бъднината си щастлива,
	мечтите си в дела да претвориш!

	Родино моя, майчице любима!
	Крила ли имат твойте синове,
	та със любов към теб неугасима
	превземат непристъпни върхове!

	Ти майка си на смели партизани,
	на комунисти с воля от гранит,
	които днес с трудолюбиви длани
	строят живота светъл и честит.

	Къде е Димитров да те погледа,
	да ти целуне топлата ръка,
	да види всяка слънчева победа
	и да прошепне: „Да, така, така…“

	Така, родино хубава и ясна.
	Бъди звезда сред хиляди звезди!
	Бъди ни най-любима, най-прекрасна.
	Ти вечно наша майчица бъди!
P$
