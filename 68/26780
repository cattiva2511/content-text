P>
	От Пирина слиза пролетта
	и в Санданска Бистрица нагазва
	да поръси с цъфнали цветя
	бялата от сняг планинска пазва.

	Духва в миг от Бялото море
	млад южняк й носи радост жива,
	а снегът дорде да разбере,
	с топла гръд земята го изпива.

	Първо тука идва пролетта.
	В тоя край на нашата родина
	мерят щъркелите в утринта
	тучните ливади под Пирина.

	Весела черешата цъфти
	и подканя своите съседки.
	Слънцето над хълмите трепти,
	шарки шари със вълшебни четки.

	И потъва тоя южен край
	в багри пъстри и във песен птича.
	Руменец по бузите играй
	на децата, дето лудо тичат
	през баири, вади и поляни
	и следят в небето хвърчилата.

	Те, потомци на Сандански Яне,
	утре ще изпляскат със крилата.
	Ще се вдигнат в оня волен полет
	над скалите сини на Пирина,
	та да бъде все такава пролет
	в цялата родина!
P$
