	В далечни времена живяла една предачка. Мъжът й умрял и тя останала да векува с двете си котки. Едната котка се казвала Арус, а втората — Малус. Арус била много ловка и сръчна. Не минавало ден, да не улови няколко охранени мишки. Издебвала ги около глинената делва, в която старицата държала брашно и жито. Вървяло й на котката Арус.
	Съвсем различна била другата котка Малус — несръчна и ленива. Тя все се навъртала около старицата, умилквала се и се галела, докато не измъкнела нещичко за ядене. Мишките в къщурката на старицата се бояли много от котката Арус. А с котката Малус живеели в мир и съгласие. Не се бояли от нея и когато Малус спяла, тичали по гърба й, а някои по-нахални я дърпали за опашката. Накратко речено, мишките били разбрали, колко ленива и безопасна е Малус. Но им се искало по някакъв начин да се отърват от ловката и сръчна Арус. Така че решили да изпратят няколко едри и храбри мишки, които да скарат двете котки.
	Но точно тогава Малус се разболяла и замолила своите приятели мишките за помощ. Насъбрали се мишките, наобиколили болната котка и започнали да мислят как да я излекуват. Старицата също забелязала, че котката е болна. Тя отишла при съседката си и я довела в дома си. Влизат двете и що да видят: около котката се суетят мишките! Учудила се съседката и запитала старицата:
	— Какво правят тези мишки?
	— Ох, знаеш ли драга, заболяла е моята котка — мъчи я мързел. Навярно е помолила мишките да й донесат лекарство — отвърнала старицата.
	Съседката се разсмяла и рекла:
	— Даа, ленивата котка — мишките я лекуват!
