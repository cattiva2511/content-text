P>
	Писна гайда на мегдана,
	заруча кавал.
	Думна тъпан и захвана
	весел карнавал.

	Първи кукер — Мързеланко —
	е добър гайдар.
	Втори кукер — Лапаланко —
	днес е тъпанар.

	Трети кукер — Цапаранко —
	свири на кавал,
	а четвърти — Неразбранко —
	гъдулар е цял.

	Де бре, дявол да ги вземе!
	Думкат, свирят все
	и разбудиха без време
	село Спимисе.

	Куп момичета, момчета
	надойдоха там —
	всичките от първа чета,
	чета „Спя и ям“.

	Тесен стана им мегдана
	плеснаха с ръце,
	всеки тупна с крак, захвана
	весело хорце.

	Мързелани, Цапарани
	са един до друг.
	Лапалани, Неразбрани —
	всички те са тук.

	Поспалани, Забравани
	скачат, удрят с крак,
	а Сърдитковци отбрани
	викат:
	„Хайде, пак!“

	Хубаво хоро се вие.
	Ох, хоро добро.
	Но… не хващайте се вие
	на това хоро!
P$
