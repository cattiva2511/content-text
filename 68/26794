P>
	В Порт Саид,
	сред рой роднини
	корабът ни спря
	и о кея
	да почине
	морен гръб опря.

	В Порт Саид,
	далеч, в Египет,
	друга реч звучи.
	Жарки над града
	се сипят
	палещи лъчи.

	Имам там
	приятел верен —
	малкият Абак.
	Много мургав,
	малко черен —
	чуден веселяк.

	Ей го. Среща ме
	и вика:
	— Господин Харош!
	Тоз банан
	топи езика…
	Имам пълен кош…

	С „господин Харош“
	ме тачи
	малкият Абак.
	То за него
	много значи:
	хубав, мил и благ!
	— Ох, хапни си!
	Ай, че вкусен
	мой банани, сър!
	Знай Абак:
	булгар и русин,
	наш другар добър…

	Тук дошъл
	във дни проклети
	империалист.
	Помрачил
	със самолети
	небосклона чист.

	Искал той
	да им отнеме
	слънчевия град,
	който още
	в древно време
	тук сиял богат,

	който е
	гостолюбива
	за Суец врата,
	който две морета
	слива —
	да дружи света!

	— Стой! — тогаз
	извикал руски.
	Викнал: — Стой! — булгар.
	Бомби над града
	не пускай,
	грозен, стар
	корсар!

	Стой!
	Над Порт Саид да грее
	мирно слънце пак.
	В мир и радост
	да живее
	в своя дом Абак.

	— Махнаха се
	англичаните,
	господин Харош!…
	Ти вземи си от бананите,
	имам пълен кош…

	Много мургав,
	малко черен —
	чуден веселяк
	е приятелят ми
	верен,
	малкият Абак.
P$
