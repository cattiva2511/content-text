	Има такава поговорка. Отдавна съществува. Народът я е създал много години преди ние с вас да сме се родили. В нея се говори за времето, но тя се отнася за хората. За такива хора като мене и като вас.
	„Денят си личи от сутринта!“
	Тая поговорка се казва и за хубаво, и за лошо. Стане рано-рано баба Яна, погледне към небето. Чисто и ясно е. Няма облаци, не духа вятър.
	— Времето ще бъде хубаво — казва тя. — Денят си личи от сутринта.
	И права е бабата. Познава по признаците. А аз по признаците ще ви кажа нещо за Сийчето.
	Върна се Сийчето от лагер. Върна се и още от първия ден не излезе на улицата да играе, а се позадържа в къщи. Попрерови старите учебници и тетрадки, подреди ги и ги качи на тавана.
	— Трябва да се отвори място за новите — каза тя на майка си. — Нали скоро ще ги купим?
	Майка й кимна с глава.
	После Сийчето прегледа чантата си. Извърши й, така да се каже, лекарски преглед.
	— Поразпрала се е тук-таме. Трябва да се закърпи.
	Взе игла и дебел конец и като опитен хирург започна да шие. Чантата заприлича на нова. Сега може да стои и на почетно място — върху масата.
	Дойде ред и на престилката, и на обувките, и на пионерската връзка. А щом започнаха да раздават учебниците и тетрадките, Сийчето отиде в книжарницата и си ги получи. Подвърза ги със синя хартия, залепи им етикети и ги надписа. Нареди и тях тогава на почетно място до чантата. Е, сега вече може да се играе. И Сийчето играе. Играе, играе, но щом се върне в къщи, ще вземе някой учебник, ще го разтвори и ще се зачете в него. Ей така, само от любопитство. Иска да знае за какво ще учи през тая година.
	Та по тия признаци аз мога да ви кажа:
	— Сийчето ще бъде добра ученичка. Денят си личи от сутринта!
	А признаците за Гошо са други.
	И той се върна от лагер, но веднага изскочи на улицата.
	— Здравейте, приятели! — каза той на другарите си от махалата. — Откога не сме се виждали. Хайде да му изиграем едно футболче.
	И застряскаха се пак махленците, когато футболът летеше край прозорците, и започнаха да си запушват ушите с памук, да не чуват крясъците на Гошовия отбор.
	А майка му цял ден не го вижда и когато вечер той се прибере, ще му рече:
	— Гоше, дават вече новите учебници.
	— У-у-у, пък много рано са се сетили. Ти да беше отишла да ги купиш, че после ще има опашки!
	И майка му купи учебниците. Купи и табаци за подвързване, купи и етикети. Но Гошо още нищо не е подвързал, а и кориците не им е отворил, поне заглавията да види.
	— Гоше, чантата ти се е поразпрала тук-таме — ще каже друг път майка му.
	— Че дай да я закърпят де! И виж там, ако може, да я боядисат.
	И майка му даде чантата да я кърпят и боядисват, а Гошо тича подир топката.
	И други признаци има, но няма да ви ги изброявам всичките. Ако баба Яна види сутрин ветрец и облаци по небето, непременно ще рече:
	— Днес ще вали! Денят си личи от сутринта!
	А за Гошо аз ще кажа:
	— Зор ще види в училище това момче. От сега си личи…
