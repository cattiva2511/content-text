P>
	Леко мекият сняг заваля.
	Зимни приказки тихо зашушна
	над засетите родни поля
	и над светлите топли конюшни.

	Спят в земята, стаени сега,
	семената, грижливо отбрани.
	Как учудено гледат снега
	от конюшнята кончета врани.

	Първа зима е тая за тях!
	Не познават те бялата зима!
	Затова им е погледа плах —
	страх в очите им бляскави има…

	— Ех, вий, кончета с плахи очи!
	Не плашете се, кончета врани,
	че полята снегът заличи,
	че облече в премяна Балкана!

	На конюшнята белия праг
	прескочете!
			Литнете в полята!
	Разсипете звездички от сняг
	със копитцата ваши крилати!…
P$
