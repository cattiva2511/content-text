P>
	Когато скулпторът е ваял
	с длетото паметник на Ленин,
	то сигурно го е омаял
	дъхът на степи заледени,
	то сигурно се е заслушвал
	във шепота на лесовете,
	сибирски вятър го е люшвал,
	пропуквали са ледовете, то сигурно са му кънтели
	в ушите конските копита,
	красноармейци са му пели
	и с песен са превзели Питер,
	то сигурно срещу двореца
	той сам е стрелял от „Аврора“,
	че как ли иначе резеца
	би могъл сам да проговори?

	Когато скулпторът изсичал
	с длетото паметник на Ленин,
	то сигурно го е обичал
	с очи от правдата пленени
	и дал тогава на гранита
	живец от свойта кръв гореща,
	да може всеки да го пита,
	да може всеки да го среща;
	и дал му поглед, да ни гледа
	с очи по бащински присвити
	как от победа към победа
	ще крачим, без да се наситим,
	то сигурно душа му вложил
	от своята душа открита —
	та как ли иначе ще може
	далече да лети гранита?

	И тая скулптура е в полет
	с крила, в небето чак опрени,
	и тя вестява всяка пролет,
	защото пролетта е Ленин;
	и тая скулптура живее
	над степи и поля зелени,
	защото ний живеем в нея,
	защото в нас живее Ленин!
P$
