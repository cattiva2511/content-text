P>
	Живял в земя обширна
	един голям юнак.
	Той бил в страната мирна
	на всички мил и драг.
	Наричал се Юнато
	и в родната си шир
	за бъдеще богато
	ратувал той безспир.
	Красавец снажен, едър,
	издигал рамена,
	от погледа му ведър
	струела добрина.
	Обичал го народа,
	че правдолюбец бил
	и хорската несгода
	прогонил и сразил…
	С неволята човешка,
	донесла теглила,
	била борбата тежка
	и пълна с патила.
	В страната му живели —
	от търтеи по-зли,
	изедници дебели,
	грабители орли.
	Юнато бунт надигнал,
	пред тях глава не свел.
	Победа той постигнал,
	безстрашен як и смел.
	И корена изкъртил
	на тежък царски гнет.
	Не давали на търтеи
	пчелите вече мед.
	Надвилият Юнато
	за царя нямал жал,
	ограбеното злато
	на бедните раздал.
	Раздал и хляб, и правда
	на целия народ,
	та всеки да се радва
	на волния живот.
	И с хората си дружни
	започнал да гради
	навред строежи нужни,
	мечтани отпреди.
	Насочил той реките
	в централите — за ток,
	а трактора  — в браздите
	за добив по-висок.
	И обновена цяла,
	сред дружен труд и мир,
	страната разцъфтяла
	с добрия богатир.
	Той построил заводи,
	издигнал градове.
	По нивите забродил
	сред едри класове.
	Невежите довчера
	Юнато просветил.
	И раснал пионера,
	на него драг и мил.
	Разбойник лют — Фахито —
	му злобно завидял,
	войските си прикрито
	за страшен бой събрал.
	Нападнал той Юнато
	в един среднощен миг,
	в едно спокойно лято
	насочил в него щик.
	В страната лъчезарна
	разбойникът нахлул,
	житата с огън жарнал,
	бумтеж народът чул.
	И пламнала борбата.
	Фахито сеел смърт
	и разорил земята
	безмилостният кърт.
	Рушил, разбивал, ровил
	Фахито като луд,
	живота мирен тровел
	с гърмежи и барут.
	Той с танкове, с топове
	и с бомби затрещял.
	Разбил градища нови,
	селата вред горял.
	Дечицата терзаел
	злосторният палач.
	Превърнал песента им
	в ридания и плач.
	Юнато за отбрана
	повел народа свой.
	Макар с дълбока рана,
	се втурнал той на бой.
	Сто танкови колони
	с летците си разбил,
	сто вражи батальона
	докрай унищожил.
	На удара с як удар
	отвръщал като с чук.
	Върху главата луда
	стоварил здрав юмрук.
	Побратими юнаци
	от близо и далеч
	се втурнали в шубраци
	с юнашкия си меч.
	Юнато дал команда:
	— На бой с врага проклет!
	Разбойнишката банда
	отблъсквали навред.
	Фахито разнебитен
	отстъпвал град след град.
	След бой кръвопролитен
	ударил в бяг назад.
	Юнато гонил звяра,
	врата му с мъст превил,
	в бърлогата му стара
	Фахито доубил.
	Завърнал се тогава
	юнакът смел, прочут.
	Запретнал пак ръкави
	с народа си за труд.
	И като феникс в дните
	строителни, в мира,
	изгряла в руините
	червената зора.
	Изгряла, озарила
	сияйни градове —
	Юнато с нова сила
	живота нов кове.
	С отбор добри войводи
	страни освободил,
	възобновил заводи
	и нови построил.
	И трудел се безспирно
	за по-обилен плод,
	за бедещето мирно,
	за ведрия живот.
	Дал кирка на миньора,
	а на стругаря — струг.
	На селяни — за оран
	дал тракторния плуг.
	На учения — книга,
	на ученика — чин.
	И чудеса постига
	юнакът исполин!
P$
