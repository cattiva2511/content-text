P>
	Много малък е Сабир,
	много малко знае:
	хляб да има — трябва мир,
	само мир! Това е!

	Но във родния Аден
	има англичани.
	С автомати нощ и ден
	бродят зли тирани.

	А където те са, там
	е беда голяма.
	А където те са, знам:
	мир и хлебец няма!

	Хей, море, вдигни вълни
	гневни и пияни.
	В черна ярост погълни
	белите тирани!

	Много малък е Сабир,
	много малко знае:
	хляб да има — трябва мир,
	само мир! Това е!

	Но в бедняшкия коптор,
	в мръсната постеля
	бял войник с помътен взор
	татко му простреля.

	Не прокле Сабир на глас
	мъката ужасна,
	но от тоя страшен час
	той завчас порасна.

	На аденската скала,
	над града високо,
	скрит от вражите дула,
	издълба дълбоко:

	„Врагове, и нощ, и ден
	дирим ний отплата!
	Под краката ви в Аден
	ще гори земята!“…

	И гори, защото в бой
	влизат и децата.
	Сигурно Сабир — и той —
	брани свободата.

	В тъмна нощ британец млад
	някъде загива.
	Някъде Сабиров брат
	вража кръв пролива.

	И ще дойде тоя час,
	час на свободата.
	Ще запеят с пълен глас
	на Аден децата.

	От скалата сам Сабир
	весел ще огледа
	цялата аденска шир,
	сгряна от победа.

	Има щастие в света,
	радост на земята,
	щом дошла е пролетта
	в крак със свободата!
P$
