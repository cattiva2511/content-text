P>
#	1

	Гео графът,
	географът,
	гледа в пъстрия атлас.
	Как го каза:
	„Гео графът
	или Гео географът?“ —
	не можах да чуя аз.

	Ако кажеш „Гео графът“ —
	няма да е географът
	и не трябва му атлас.
	Ако кажеш „географът“ —
	друг ще е, не Гео графът
	и тогаз му дай атлас!

	Не атлас, ами атлаз
	и коприна радват графа.
	Географският атлас
	остави` на географа!

	Впрочем тъй и не разбрах:
	граф ли е, не е ли граф
	този Гео географът?
	Или пък е географ
	онзи Гео — Гео графът?

#	2

	Нося тук вода в гарафа.
	Би ли пил от нея граф?
	— Не кани` с гарафа графа,
	граф не пие от гарафа —
	тя е съд за географ.

	— Но… попадне ли в беда
	сред безводна местност графът
	и единствено вода
	има само географът
	и водата е в гарафа?

	— Няма как, ще пие графът!

#	3

	Хапнал би попара графът,
	но му пречи параграфът.

	Забранява параграфът
	да стои до па`ра графът.

	А каква ще е попара,
	щом не пуща сладка па`ра?

	Тъй че, срещу параграфа
	взе да вдига па`ра графът.

	Вдига па`ра, вдига па`ра,
	също като влак на гара.

	Ала кипна параграфът
	и… без графство днес е графът.

	Граф не е, ама попара
	той яде сред сладка па`ра!
P$
