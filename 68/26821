	„Дан, дан, дан, дан!“ Часовникът отмеря четири удара.
	— Часът е шестнадесет! — казва си Васко и скача от дивана. — Я да видя какво пише в дневния режим.
C>
	„От шестнадесет до седемнадесет часа: помощ на родителите.“
C$
	Васко се запътва към кухнята. Там мама и баба правят баница.
	— Добре ли върви работата? Ще стане ли баницата? — пита Васко.
	— Ще стане, ще стане! — усмихва се майка му. — Пръстите ще си оближеш.
	— Е, да, но аз не искам само да си облизвам пръстите! Искам и да помогна с нещо. От шестнадесет до седемнадесет часа, според дневния режим и примерните изисквания, трябва с нещо да помагам в къщи.
	— Че помогни! — казва бабата. — Слез до мазето да нацепиш малко дръвца и да донесеш въглища. Трябва да засилим фурната на печката, та добре да се изпече баницата.
	Васко взима кофата и като си подсвирква, изтичва по стълбището. Баба и мама се споглеждат и доволни от Васковата постъпка, се усмихват.
	— Ох, на мама помощникът! Хубаво ги учат в училище…
	В този миг външната врата се блъсва силно. Васко като хала налита в кухнята и пищи:
	— Ай, кръвта ми изтече. Олеле, заклах се!
	Разтревожени, мама и баба търсят йод, търсят памук, търсят марля, търсят бинт. Момчето седи на стола, рита с крака и пищи. Скоро пръстът е превързан, Васко е усмирен, а бабата е слязла в мазето да донесе дървата и кофата с въглища.
	Той гледа известно време превързания си пръст, после дръпва възелчето на бинта и го отвързва. Ама работа. Че то нищо нямало. Малко резнато с брадвата и толкоз. Васко захвърля превръзката.
	— Чакай! — казва той на баба си. — Аз ще напаля печката. Ако искаш баницата хубаво да се опече, гледай как трябва да се подредят дървата.
	Бабата се отдръпва настрана и мушва брашнени ръце под престилката си. Васко поставя тънки дръвчета върху жарта, над тях — дебели, а над тях — въглища. Печката весело запламтява, чугунената плоча отгоре се нажежава.
	— Виждате ли? Така трябва.
	Майката се усмихва и пак иска да каже: „Ох, помощникът на мама“, но си замълчава.
	В този момент бабата включва котлона, тъй като цялата печка е заета със съдове, а трябва да се стопли вода в чайника. Но от котлона изскача искра, чува се „прас“ и… нищо повече. Реотанът не се зачервява.
	— Късо съединение! — казва Васко. — Не се безпокойте. Ей сегичка ще оправим работата! — и започва да командува:
	— Мамо, намери ми отвертката!
	Майката тича за отвертката.
	— Бабо, намери ми малко жица!
	Бабата рови из чекмеджето да търси жица.
	— Мамо, изчисти изолацията и ми дай телчетата!
	Майката чисти изолацията.
	— Бабо, донеси ми стола!
	Бабата носи стола и следва Васко, който се запътва към бушоните в коридора.
	Той се качва на стола и сръчно отвинтва бушоните. Мама и баба зяпат как работи момчето.
	— Ето — сочи им той единия бушон. — Виждате ли как е изгоряло телчето. Просто се е стопило. Сега ще почистим нагара с отвертката и ще поставим ново телче. Готово…
	Но в тоя момент Васко забравя, че е на стол, повдига единия си крак и загубва равновесие. Пада в прегръдките на баба и мама. Качва се отново на стола и завинтва бушона.
	— Баницата! — извиква майка му и всички хукват към кухнята.
	От печката се носи миризма на изгоряло. Бабата отваря пещта, измъква тавата и започва да чисти изгорелите кори.
	— Дайте аз да помогна! — намесва се Васко.
	— Ти по-добре не се бъркай! — отвръща бабата. — Слез долу да играеш на топчета. Стига ни твоята помощ…
	„Неразбрани хора! — казва си Васко. — Аз искам да им помогна, а те…“ Грабва торбичката си с топчета и плочки и хуква навън.
	Бабата се отпуска на стола и облекчено въздъхва:
	— Ох, капнах от Васковата помощ…
	Майката горчиво се усмихва, навела глава над тавата с изгорялата баница.
	„Добре, че не остана да ни помага до края — мисли си тя. — За половин час обърка толкова работи, а за още половин кой знае какво щеше да направи!“
	След малко всичко в кухнята тръгна по своя ред.
