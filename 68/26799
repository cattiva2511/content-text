P>
	Две очички
	китчици,
	сякаш са мънистени,
	две косички
	плитчици
	с панделки батистени.

	Две ушички
	мънички
	с обици калаени,
	две ръчички
	тънички
	с десет гривни ваяни.

	На вратлето
	беличко
	люшкат се герданчета,
	а кръстлето
	целичко
	стягат три коланчета.

	В пръстени
	пръстлетата
	с камъчета алени.
	В чехлички
	крачетата
	със папулки шарени…

	Нагласи я мамчето
	и тогава Анчето
	сяда на диванчето
	във ръка с романчето.

	И зачита Анчето.
	Пише във романчето
	как помага Данчето
	всеки ден на мамчето.

	Но не прави Анчето
	също като Данчето,
	ами на диванчето
	си чете романчето.

	Пионерка ли е тя,
	или пък растение?
	Аз за тоя род цветя
	правя предложение:

	всички да ги посадим
	във саксии глинени,
	после да ги подредим
	зад стъкла витринени,

	да растат, да порастат
	приказни растения,
	но дано да не дадат
	други поколения.
P$
