P>
	Ясно слънчице припече.
	Взе да се топи снегът.
	— Днес е топло! — мама рече. —
	Вадички ще потекат.

	А капчукът забърбори:
	— Кап, кап, кап. Ще потекат! —
	Заговори, замърмори:
	— Кап, кап, кап. По път, без път…

	През деня играх на двора.
	Легнах вечерта да спя.
	До среднощ капчука
	чука,
	до среднощ капчука пя.

	Кой го знай кога да чука
	и кога да пей е спрял,
	но на утрото капчука
	като мъртъв бе заспал.

	Гледам го — красавец славен!
	Кой така го подреди?
	Няма тук на него равен —
	цял е с ледени бради.

	Колко ледени висулки
	под капчука си висят!
	Наредени като булки,
	в белота блестят, блестят!

	И усетих страшна жажда.
	Те на вкус дали сладят?
	Знам, че от вода се раждат
	и на топло се топят.

	Аз намерих прът на двора
	и една от тях свалих.
	И не чух да промърмори —
	думичка не промълви.

	Взех я във ръка. С езика
	близнах крайчето й аз.
	Тя не гъкна, не извика
	и… изсмуках я завчас…

	Ала щом си легнах в къщи
	и заспах,
	и занемях,
	във леглото се обръщах.

	Колко страх
	в съня си брах:
	малката висулка в мрака
	към леглото ми върви.
	От уплаха котарака
	чак гръбнака си изви.
	Приближава тя до мене,
	без мустаци, а с брада,
	дълга, дълга до колене
	и студена — за беда.
	Над леглото ми се спира.
	Мята шарени поли
	и ръцете си простира —
	сипе ледени игли.
	Аз от студ замръзвам цяла.
	Щипят пустите игли.

	Замълчала,
	занемяла,
	сякаш че съм се сковала —
	тялото ме вред боли.
	А висулката ме гледа
	с хладни, ледени очи.
	Тя е строга, тя е бледа
	и мълчи, мълчи, мълчи…

	В миг висулката премята
	ледената си брада.
	Задушава ме в кревата
	и облива ме с вода.
	Нещо в гърлото ми пари,
	а ушите ми пищят…
	Где са милите другари
	в тоя час да ме спасят?…
	Утро е. Очи отварям,
	а висулката я няма.

	Но над мене проговаря
	като в сън добрата мама:
	— Огън имаш. Как гориш!
	В пот потънала си цяла.
	Все се мяташ и въртиш…
	Ти… висулка ли си яла?
	Рекох:
	— Да!… — не премълчах.
	Всичко, всичко си признах.
P$
