P>
	Тая сутрин още в тъмно
	Снежният човек
	се провикна:
	— Е, хей, съмна!
	В село Челопек
	днес ще има състезание
	в чест на Дядо Мраз.
	Хайде идвайте! Внимание!
	Съдия съм аз!
	Със шейните пръв на спускане
	кой ще е, не знам,
	но при падане и друскане
	рев да няма там.
	За награда на юнаците
	ще раздам метли —
	да си изметат калпаците,
	пълни с двойки зли.
	Ще им дам и от тупалките,
	плетени за прах,
	на лентяите седалките
	да отупат с тях.
	Хей, не гледайте оплезени!
	Кърпички за вас,
	мамини синчета глезени,
	носи Дядо Мраз.
	В тях да плачете и мънкате,
	че навън е студ,
	че са много тънки кънките
	и крепят ви с труд…

	Ето, вече обед стана.
	Снежният човек
	кани всички на мегдана
	в село Челопек.
	Вика той, крещи:
	— Внимание!…
	Но… не знам, уви!
	На такова състезание
	кой ще се яви?
P$
