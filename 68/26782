P>
	Грее слънце над „Разбойна“
	и ечи Балкана.
	Иде стройна
	и достойна
	пионерска смяна!

	Лято! Еква планината
	с песните любими.
	То размята
	по земята
	котленски килими.

	Медени фанфари пеят,
	в златен лъч огрени,
	пламенеят
	и се веят
	връзките червени.

	Бор столетник сведе клони
	с ясногласи птици
	и отрони
	милиони
	сребърни иглици.

	В изворите на реката
	някой мигом зърва
	как се мята
	над водата
	пъргава пъстърва.

	Иде вечер, но игрите
	още не запират.
	А честити
	край елите
	пак деца се сбират.

	Пионерски огън свети
	и виши езици.
	А ракети разноцвети
	пръскат рой звездици.

	Люшва се хоро тропливо,
	смях и глъч, и радост.
	Скачай живо
	и игриво,
	пионерска младост!

	Поколение сърцато
	расне под Балкана.
	Всяко ято
	е крилато —
	наша бодра смяна.

	Всяко ято сладкогласно
	с песни е богато.
	Идвай, ясно
	и прекрасно
	пионерско лято!
P$
