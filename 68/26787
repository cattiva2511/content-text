P>
	Растеше тъничко дръвче
	пред нашата врата.
	Стоеше на едно краче
	с коронка от листа.

	Поливах си го всеки ден
	да цъфне с весел цвят.
	То бе най-милото за мен
	дръвче на тоя свят.

	Напролет пъстра птичка сви
	във клоните гнездце
	и весело гласче изви —
	запя ми от сърце.

	А аз я гледах във захлас,
	че тя от радост грей.
	Дръвчето шепнеше тогаз:
	— Пей, мила птичко, пей!

	Но ти прекрасното дръвце
	прекърши днес в зори.
	Защо тъй лошите ръце
	не трепнаха дори?

	Без дом е птичката сега.
	Листо подир листо
	дръвчето рони и с тъга
	те пита то:
			— Защо?
P$
