D>
	На приятелите ми Тереза Парк и Грег Ирикура
D$

>	Пролог
>	Рони

	Рони се взираше през прозореца на спалнята и се питаше дали пастор Харис вече е в църквата. Предположи, че сигурно е там, и вперила поглед в разпенените вълни, се почуди дали той все още забелязва струящата светлина през цветното стъкло над него. Едва ли — поставиха прозореца преди повече от месец, а пасторът навярно беше твърде зает, за да съзерцава играта на багрите. Рони се надяваше поне някой новодошъл в града да се е отбил тази сутрин в църквата и да е изпитал същото вълшебно усещане, което бе завладяло нея, когато в онзи студен септемврийски ден зърна водопада от лъчи. Надяваше се и посетителят да се запита откъде ли са взели този прозорец и да поспре за миг да се наслади на красотата му.
	Беше будна от час, но още не бе готова да посрещне деня. Тази година ваканцията беше необичайна. Вчера заведе по-малкия си брат Джона на разходка край брега. Тук-там по верандите на околните къщи имаше коледни елхи. По това време на годината плажът беше изцяло на тяхно разположение, но Джона сякаш не забелязваше вълните и чайките, които го очароваха само допреди няколко месеца. Вместо това поиска да отидат в работилницата, но и там се задържа едва няколко минути и си тръгна, без да отрони дума.
	На леглото до нея лежаха разпръснати снимките в рамки от малката крайбрежна къща и още няколко дреболии. Разглеждаше ги една по една в тишината. Внезапно някой почука на вратата. Майка й подаде глава.
	— Искаш ли да закусиш? Намерих овесени ядки в шкафа.
	— Не съм гладна, мамо.
	— Трябва да хапнеш нещо, скъпа.
	Рони продължаваше да се взира невиждащо към купчината снимки.
	— Сгреших, мамо. И не знам какво да направя.
	— Баща си ли имаш предвид?
	— Всичко.
	— Искаш ли да поговорим?
	Рони замълча. Майка й влезе и седна до нея.
	— Понякога разговорът помага. Толкова си мълчалива напоследък.
	Рони почувства как в миг я залива вълна от спомени — пожарът и строежът на църквата, прозорецът от цветно стъкло, песента, която написа накрая. В ума й изплуваха образите на Блейз, Скот и Маркъс. На Уил. Беше на осемнадесет. След едно лято на предателство, арест, любов. Не беше толкова отдавна, но понякога й се струваше, че тогава е живяла в кожата на непознат.
	— Къде е Джона? — въздъхна Рони.
	— Излезе. Брайън го заведе до магазина за обувки. Като кученце е. Стъпалата му растат по-бързо от всичко останало.
	Рони се усмихна, ала усмивката й се стопи бързо, както се бе появила. Възцари се тишина. Майка й събра дългата й коса и я върза на свободна опашка на тила. Правеше го, откакто дъщеря й бе малко момиче. Странно. Привичното действие все още действаше успокояващо на Рони. Не че би го признала, естествено.
	— Знаеш ли какво — подхвърли майка й, отвори гардероба и остави куфара върху леглото, — защо не ми разкажеш, докато си събираш багажа?
	— Не знам откъде да започна.
	— От самото начало? Джона спомена някакви костенурки.
	Рони кръстоса ръце. Историята не започваше оттам.
	— Не точно — подхвана тя. — Макар да не бях тук, когато е станало, мисля, че лятото всъщност започна с пожара.
	— Какъв пожар?
	Рони се протегна към купчината снимки и внимателно извади измежду две фотографии овехтяла изрезка от вестник. Подаде пожълтелия лист на майка си.
	— Този пожар. В църквата.
C>
#	„Забранени фойерверки опожаряват църква и обгарят пастора
	Пожар унищожи историческата Първа баптистка църква в Райтсвил в новогодишната вечер. Следователите подозират, че пожарът е лумнал заради забранени фойерверки.
	Анонимен повикал пожарната малко след полунощ. Задната част на крайбрежната църква била обвита в пушек и пламъци. Тим Райън, началник на пожарната в Райтсвил Бийч, разказа, че на мястото, откъдето лумнал пожарът, открили останки от фойерверки.
	Пастор Чарли Харис бил в църквата, когато се подпалила, и ръцете и дланите му са с тежки изгаряния. Транспортиран е в Регионалния медицински център в Ню Хановер и в момента е в интензивното отделение.
	В област Ню Хановер за втори път в рамките само на няколко месеца пламва църква. През ноември почти до основи беше изпепелена църквата в Уилмингтън. «Следователите все още не са отхвърлили версията за умишлен палеж», съобщи Тим Райън.
	Очевидци разказват, че по-малко от двадесет минути преди пожара над брега зад църквата са забелязали да летят фойерверки, изстреляни вероятно от празнуващи в новогодишната вечер. Законът в Северна Каролина забранява фойерверките. Те са особено опасни с оглед на настъпилата суша — предупреди Тим Райън. Пожарът го доказва. Един пострадал е в болницата, а църквата е напълно унищожена.“
C$
	Майка й прочете съобщението, вдигна глава и срещна нейният поглед. Рони се поколеба, после въздъхна и подхвана историята, която и досега — дори от дистанцията на времето — й се струваше напълно несвързана.


>	1.
>	Рони

	_Шест месеца по-рано_
	Рони седеше сгушена на предната седалка на колата и се питаше защо, за бога, майка й и баща и я мразят толкова.
	Само така можеше да си обясни защо я принуждават да гостува на баща си в това забравено от Бога южно градче, вместо да се забавлява с приятелите си в Манхатън.
	Не, грешка. Нямаше да _гостува_ на баща си. Гостуването означава два-три дни, най-много седмица. Все някак се преживява. Ала до края на август? Цялото лято? Истинско заточение и през деветте часа пътуване, Рони се чувстваше като затворник, когото откарват в провинциален затвор. Не можеше да повярва, че майка й е решила да й причини такова нещо.
	Потънала в скръбни мисли, не успя веднага да разпознае шестнадесетата Моцартова соната в ми мажор — беше я свирила в „Карнеги Хол“ преди четири години. Майка й явно я беше пуснала, преди тя да се разбуди. Лошо. Рони се протегна и изключи уредбата.
	— Защо го спря? — намръщи се майка й. — Обичам да те слушам.
	— Аз не обичам.
	— Ако намаля звука?
	— Престани, мамо. Не съм в настроение.
	Рони се взря през прозореца. Прекрасно знаеше, че устните на майка й са оформили плътна бразда. Често се случваше напоследък. Сякаш бяха магнити.
	— Май видях пеликан, като пресичахме моста към Райтсвил Бийч — с пресилена ведрост констатира майка й.
	— Чудно! Защо не повикаш Ловеца на крокодили?
	— Той умря — долетя гласът на Джона откъм задната седалка, примесен със звуците от електронната игра, към която досадният й десетгодишен брат бе направо пристрастен. — Не помниш ли? Тъжна работа.
	— Помня, разбира се.
	— Стори ми се, че си забравила.
	— Е, не съм.
	— Тогава защо говориш така?
	Не си направи труда да му отговори. Брат й винаги държеше да има последната дума. Направо я подлудяваше.
	— Успя ли да поспиш? — попита майка й.
	— Музикалното ти оформление ме събуди. Много ти благодаря. Главата ми едва не излетя през стъклото.
	Майка й не отлепи очи от шосето.
	— Радвам се, че дрямката те е поосвежила.
	Рони пльокна с дъвката. Майка й мразеше този звук. И именно затова тя го издаваше почти непрекъснато, докато се движеха по магистралата — според скромното й мнение най-скучното шосе на света. Освен ако не си страстен привърженик на мазни бургери, мръсни тоалетни и милиарди борове, които те приспиват с хипнотичната си монотонност.
	Сподели впечатленията си в Делауеър, Мериленд и Вирджиния, но майка й не обърна внимание на коментарите. Тя се въздържаше да говори в колата — подмяташе само приятелски реплики, за да разведри обстановката. А и нали щяха да бъдат разделени доста време? Не беше добър шофьор — нищо чудно, понеже обикновено пътуваха или с метрото, или с таксита. В апартамента обаче далеч не беше мълчалива… Е, това беше друга история. У дома крещеше на воля, та на домакина му се наложи на два пъти да идва да въдворява ред. Майка й навярно си въобразяваше, че с колкото по-висок глас обсъжда приятелите на Рони, оценките и вечерния й час, о, да не забравяме и Инцидента — най-вече Инцидента — толкова по-голяма е вероятността Рони да се вслуша.
	Е, не беше най-лошата майка на света. Наистина. И когато беше във великодушно настроение, Рони признаваше, че е що-годе поносима — доколкото е възможно за една майка. Просто живееше в някакъв пашкул извън времето, в който децата никога не порастват. За стотен път Рони си пожела да се беше родила през май, а не през август. Тогава щеше да е навършила осемнадесет и майка й нямаше да може да й заповядва. Щеше да бъде достатъчно голяма да решава самостоятелно. А пътуването насам далеч не бе в списъка с желани начинания.
	Уви, беше родена през август и все още нямаше думата. Понеже бе едва на седемнадесет. Какви ли не номера е способен да изиграе календарът! И сърцераздирателните молби, и яростните възражения и викове се оказаха безсилни да променят плановете за лятото. Рони и Джона щяха да прекарат ваканцията при баща си и толкова. Не се приемат никакви „ако“ и „но“. Така се изразяваше майка й. Рони намрази до дъното на душата си тези думи.
	След моста летният трафик забави движението до пълзене. Между къщите Рони зърна океана. Ура! Да бе…
	— Пак ще попитам защо ни причиняваш това? — изхленчи тя.
	— Вече обясних — отвърна майка й. — Трябва да поостанете при баща си. Липсвате му.
	— Но защо цяло лято? Защо не седмица-две?
	— Не е достатъчно. Не сте се виждали от три години.
	— Да не би аз да съм виновна? Той си тръгна.
	— Да, но ти не си вдигаш телефона. И всеки път, щом дойде в Ню Йорк да ви види, ти си намираш извинения и предпочиташ да излезеш с приятели.
	Рони пльокна пак с дъвката. С ъгълчето на окото забеляза как майка й примигна.
	— Не искам да го виждам. Не искам да разговарям с него — заяви Рони.
	— Е, опитай се да превъзмогнеш тези чувства. Баща ти е добър човек. Обича ви.
	— Затова ли ни изостави?
	Майка й не отговори. Погледна в огледалото за обратно виждане.
	— Очакваш ваканцията с нетърпение, нали, Джона?
	— Майтапиш ли се? Ще си прекараме страхотно!
	— Радвам се, че поне ти си настроен положително. Може би ще помогнеш на сестра си?
	— О, да — измърмори Джона.
	— Просто не разбирам защо да не прекарам лятото с приятелите си — изхленчи Рони. Не искаше да се предава. Макар да разбираше колко минимални са шансовете й, все пак не губеше надежда, че може да убеди майка си да обърне назад.
	— Да висиш по цели нощи в клубовете, това ли искаш да кажеш? Не съм толкова глупава, Рони. Знам какви свърталища са тези места.
	— Нищо лошо не правя, мамо.
	— Ами оценките ти? А вечерният час? И…
	— Да сменим темата — прекъсна я Рони. — Би ли ми обяснила например защо е толкова важно да отделям време за баща си?
	Майка й не си направи труда да отговори. Рони добре разбираше защо. Вече го бяха обсъждали стотици пъти, макар да не приемаше доводите й.
	Колите най-сетне се пораздвижиха. Изминаха една пресечка. После пак спряха. Майка й свали стъклото и огледа върволицата отпред.
	— Какво ли става? — измърмори тя.
	— Заради плажа е — предположи Джона. — Винаги е претъпкан.
	— Три часът е. Неделя. Няма логика.
	Рони сви крака. Мразеше живота си. Мразеше всичко.
	— Мамо! Знае ли татко, че арестуваха Рони? — попита Джона.
	— Да. Знае.
	— И какво ще направи?
	Този път му отговори Рони:
	— Нищо. Вълнува го само пианото.


	Рони мразеше пианото. Беше се зарекла повече никога да не свири — решение, което учуди дори най-зрелите й приятели, понеже животът й се въртеше около него, откакто я помнеха. Баща й — бивш преподавател в „Джулиард“, дълго време й беше наставник. Тя мечтаеше не само да свири, но и да композира музика с него.
	И беше добра. Много добра всъщност, а понеже баща й работеше в „Джулиард“, администрацията и преподавателите бяха запознати с възможностите й. Из кулоарите на тайната ложа на отдадените на класическата музика, която съставляваше живота на баща й, бавно се понесе слухът за талантливата му дъщеря. Последваха няколко статии в музикалните списания и сравнително дълго резюме в „Ню Йорк Таймс“, довели в крайна сметка до лелеяното представяне на концерта на младите дарования в „Карнеги Хол“ преди четири години. Това беше кулминацията на кариерата й. Несъмнено. Рони оценяваше постижението си. Знаеше какъв рядък шанс е получила. Напоследък обаче все по-често се питаше струва ли си усилията. Сигурно никой, освен родителите й не помнеше концерта. И защо ли? Ако видеото ти в „Ю Тюб“ не грабне публиката, ако не ти се удаде възможност да свириш пред хилядна аудитория, музикалната дарба се оказва безсмислена.
	Понякога й се щеше баща й да я бе научил да свири на електронна китара. Или поне да я беше записал на уроци по пеене. Какво ще постигне с пианото? Ще преподава музика в местното училище? Или ще свири в някое хотелско фоайе, докато гостите се регистрират на рецепцията? Или ще тръгне по стъпките на баща си, който не бе стигнал доникъде? Напусна „Джулиард“, за да стане концертиращ пианист, а всъщност излизаше на второкласни сцени пред два-три реда публика. Пътуваше по четиридесет седмици годишно, с което рискуваше да изгуби семейството си. После майка й започна да крещи, а той да се затваря по стар навик в черупката си. Накрая просто не се завърна от поредното дълго турне на юг. Доколкото знаеше, сега баща й изобщо не работеше. Дори не даваше частни уроци.
	„Как ти се отблагодари пианото, татко?“
	Рони поклати глава. Наистина не искаше да е тук. За нищо на света!
	— Хей, мамо! — извика Джона и се наведе напред. — Онова там виенско колело ли е?
	Майка й проточи шия, понеже ванът в платното до нея закриваше гледката.
	— Струва ми се, че да, скъпи — отвърна тя. — В града навярно са устроили увеселителен парк.
	— Ще отидем ли? След като вечеряме заедно?
	— Попитай баща си.
	— А после може да си запалим лагерен огън — вметна Рони. — Като голямо, щастливо семейство.
	Този път никой не й обърна внимание.
	— Дали има и гондола? — поинтересува се Джона.
	— Сигурно. И ако баща ти не иска да се качи с теб, сестра ти ще ти прави компания.
	— Великолепно!
	Рони потъна в седалката. Има си хас майка й да не й измисли забавление. Ама че отчаяние!


>	2.
>	Стив

	Стив Милър удряше трескаво по клавишите. Децата му щяха да пристигнат всеки момент.
	Пианото беше в малка ниша в тясната дневна на бунгалото до брега, което сега наричаше дом. Зад него бяха подредени предметите, които представляваха личната му история. Не бяха много. Ако не броим пианото, Ким беше побрала вещите му в един-единствен кашон. После му отне по-малко от половин час да ги подреди — снимка от детинство с баща му и майка му, друга — пред пианото като юноша. Окачи ги между двете си дипломи — от „Чапъл Хил“ и от Бостънския университет. Под тях висеше грамота от „Джулиард“, където бе преподавал петнадесет години. До прозореца бяха трите програми в рамка от дните му на концертиращ пианист. Централно място заемаха половин дузина снимки на Рони и Джона — някои по стената, други — върху пианото. Погледнеше ли ги, се сещаше, че въпреки най-добрите му намерения, нищо не потръгна така, както очакваше.
	Късното следобедно слънце, промъкващо се на ивици през прозорците, нажежаваше въздуха и Стив усещаше как капки пот започват да се стичат по челото му. За щастие болката в стомаха беше понамаляла. Знаеше обаче, че неизбежно ще се върне. Стомахът му беше слабото място. Още на двадесет му откриха язва. На тридесет го оперираха от апандисит, когато Ким беше бременна с Джона. Гълташе обезболяващи като бонбони; знаеше, че трябва да внимава с храненето и да спортува повече, но се съмняваше доколко ще е от полза. Проблемите със стомаха му бяха наследство от родителите.
	Смъртта на баща му преди шест години го промени. След погребението го заизмъчва чувството, че започва обратно броене. И си беше точно така. Преди пет години напусна „Джулиард“ и реши да си опита късмета като концертиращ музикант. Преди три години с Ким се разведоха. След по-малко от дванадесет месеца предложенията за турнета започнаха да намаляват, докато секнаха напълно. Преди година се премести тук — в града, в който беше отрасъл и не смяташе, че ще види отново. Сега щеше да прекара лятото с децата си и макар да се мъчеше да си представи какво ще му донесе есента, когато Рони и Джона се върнат в Ню Йорк, знаеше само, че листата на дърветата ще пожълтеят, после ще почервенеят, а дъхът му сутрин ще се вие на бели облачета пред устата. Отдавна се беше отказал да предвижда бъдещето.
	Това не го притесняваше. Убедил се беше в безсмислието на плановете. Да не говорим, че трудно разбираше и миналото. Напоследък беше уверен само в едно — че е обикновен човек в свят, който харесва необикновеното, и тази мисъл му вдъхваше смътно разочарование от начина, по който се беше стекъл животът му. Но какво би могъл да направи? За разлика от Ким, която беше общителна и ведра, той бе сдържан и предпочиташе да не изпъква. Имаше известна композиторска и изпълнителска дарба, но му липсваше магнетизъм, артистичност или каквото там прави музикантите известни. Понякога той самият беше склонен да приеме, че е по-скоро страничен наблюдател, а не участник на сцената на живота, а в моменти на болезнена честност си признаваше, че се е провалил във всичко важно. Беше на четиридесет и осем. Бракът му се бе разпаднал, дъщеря му го отбягваше, а синът му растеше без него. Замислеше ли се за миналото, разбираше, че вината е изцяло негова. Най-много обаче го терзаеше едно — дали човек като него все пак би могъл да долови присъствието на Бог?
	Преди десет години не би могъл и да си представи, че ще го измъчва подобен въпрос. Не, дори преди две. Ала средната възраст сякаш го бе направила съзерцателен като огледало. Навремето си мислеше, че отговорът се крие в музиката, която създава, но сега подозираше, че е грешал. Колкото повече разсъждаваше, толкова по-ясно му ставаше, че за него музиката е била по-скоро средство да избяга от реалността, отколкото да заживее по-дълбоко в нея. Несъмнено творбите на Чайковски го бяха завладявали страстно и бяха пречиствали духа му, несъмнено бе усещал удовлетворение, пишейки собствените си сонати, но сега беше сигурен, че вглъбяването в музиката не произтичаше от желание да намери Бог, а от егоистичен стремеж да избяга.
	Сега съзнаваше, че трябва да потърси истинския отговор някъде в дълбините на любовта, която изпитва към децата си, в болката, която го обзема, когато се събужда в тихата къща и разбира, че тях ги няма. Ала усещаше, че има и друго.
	И някак си се надяваше децата да му помогнат да го открие.


	Няколко минути по-късно Стив забеляза отражението на слънцето върху прашната броня на големия ван. С Ким го бяха купили преди години за излети сред природата и семейни събирания. Почуди се дали се е сетила да смени маслото, преди да потегли. Дали го е сменяла изобщо, след като той си тръгна? Вероятно не. Тези детайли не й бяха стихия, затова се полагаха нему.
	Ала този етап от живота му беше приключил.
	Стив стана и докато стигне верандата, Джона вече беше изскочил от колата. Втурна се към него. Косата му беше рошава, очилата — накривени на една страна, краката — тънки като вейки. Стив усети как в гърлото му засяда буца — поредното доказателство за празнотата, завладяла душата му през последните три години.
	— Татко!
	— Джона!
	Стив прекоси едрия пясък, който минаваше за двор. Едва се задържа на краката си, когато Джона скочи в обятията му.
	— Толкова си пораснал! — каза той.
	— А ти си се смалил! — викна Джона. — Кльощав си!
	Стив притисна силно сина си, преди да го пусне на земята.
	— Радвам се, че пристигнахте.
	— И аз. Мама и Рони се караха през цялото време.
	— Не ти е било забавно.
	— Е, не е толкова зле. Не им обръщах внимание. Само ги подстрекавах от време на време.
	— Аха — отвърна Стив.
	Джона намести очилата си.
	— Защо мама не позволи да пътуваме със самолет?
	— Пита ли я?
	— Не.
	— Трябва да я попиташ.
	— Не е важно. Просто се чудех.
	Стив се усмихна. Не беше забравил колко бъбрив е синът му.
	— Това ли е твоята къща?
	— Да.
	— Страхотно местенце!
	Стив се почуди дали Джона не се шегува. Навярно бунгалото беше най-старата сграда в Райтсвил Бийч. Притискаха го две масивни нови къщи, на чийто фон схлупената постройка изглеждаше още по-миниатюрна. Боята се лющеше, покривът бе изгубил доста керемиди, а верандата беше прогнила. Не би се изненадал, ако следващата по-силна буря го отнесе — за радост на съседите. Откакто се бе нанесъл, никой не беше го заговарял.
	— Сериозно ли го мислиш?
	— Ами че да. Съвсем до брега е. Какво по-прекрасно! — махна Джона към океана. — Може ли да поразуча?
	— Разбира се. Но внимавай. И стой зад къщата. Не се отдалечавай.
	— Няма проблем.
	Стив го проследи как се втурва тичешком към брега. После се обърна към колата. Ким се приближаваше към него. И Рони беше излязла от вана, но се помайваше край него.
	— Здрасти, Ким — поздрави той.
	— Здравей, Стив — тя го прегърна леко. — Изглеждаш отслабнал.
	— Добре съм.
	Стив забеляза как Рони бавно се отправя към тях. Сепна го откритието колко много се е променила в сравнение с последната снимка, която Ким му беше изпратила. Нямаше я типичната американска тийнейджърка. На нейно място се бе появила млада жена с пурпурен кичур в дългата кестенява коса, маникюр с черен лак и тъмни дрехи. Въпреки очевидните симптоми на юношески бунт, за кой ли път той си помисли колко много прилича дъщеря му на майка си. И слава Богу. Бившата му съпруга изглеждаше прекрасно, както винаги. Стив прочисти гърло и поздрави:
	— Здравей, скъпа. Радвам се да те видя.
	Рони не отговори и Ким я скастри:
	— Не се дръж грубо. Недей да мълчиш. Кажи нещо.
	Рони кръстоса ръце.
	— Добре. Като за начало — няма да свиря на пиано.
	— Рони! — Стив чу колко шумно си поема дъх Ким.
	— Какво? — отметна глава дъщеря им. — Защо да не се изясним от самото начало?
	Преди Ким да успее да отговори, Стив поклати глава. Не му беше до спорове.
	— Няма проблем, Ким.
	— Да, мамо, няма проблем — Рони подскочи. — Трябва да се пораздвижа. Ще се разходя.
	Докато се отдалечаваше, Стив забеляза как Ким се бори с импулса да я спре. В крайна сметка замълча.
	— Дълго пътуване, а? — попита Стив, опитвайки се да разведри обстановката.
	— Ужасно дълго.
	Той се усмихна. В миг си представи, че отново са семейство, отново са екип, отново са влюбени.
	Само дето не бяха.


	Стив разтовари куфарите и се упъти към кухнята. Извади кубчета лед от старомодната формичка и ги пусна в разностилните чаши, придобити заедно с къщата.
	Чу, че Ким влиза при него. Взе каната с чай, напълни две чаши и й подаде едната. Навън Джона си играеше на гоненица с вълните, а чайките пърхаха над главата му.
	— Явно му е забавно — констатира Стив.
	Ким пристъпи към прозореца.
	— Очакваше пътуването с нетърпение — каза тя и след известно колебание добави: — Ти му липсваше.
	— И той на мен.
	— Знам — Ким отпи от чашата и се озърна наоколо. — Значи тук живееш… Има атмосфера.
	— Ако под атмосфера намекваш, че си забелязала течащия покрив и липсата на климатик.
	Ким се усмихна. Заловиха я на местопрестъплението.
	— Знам, че не е нищо особено. Ала е тихо и се наслаждавам на изгрева.
	— И от църквата ти позволиха да се нанесеш безплатно?
	— Принадлежала е на Карсън Джонсън — кимна Стив. — Местен художник. Когато починал, я завещал на църквата. Пастор Харис ми разреши да остана, докато организират продажбата.
	— Как се чувстваш отново у дома? Родителите ти живееха на няколко пресечки оттук, нали?
	Всъщност на седем. Почти улучи.
	— Не е зле — вдигна рамене Стив.
	— Сега е доста оживено. Много се е променило, откакто идвах за последно тук.
	— Всичко се променя — отвърна Стив. Облегна се на кухненския плот и кръстоса крака. — Кога е големият ден? За теб и Брайън?
	— Стив…
	— Няма проблем — вдигна ръка той. — Радвам се, че си открила човека.
	Ким впери поглед в него, очевидно преценявайки дали да приеме думите му като чиста монета, или да търси задни мисли.
	— През януари — отговори след малко. — И искам да знаеш, че с децата… Брайън не се опитва да обсеби ролята ти. Би ти допаднал.
	— Несъмнено — отпи от чая Стив. После остави чашата на плота. — Как го приемат децата?
	— Джона май го харесва, но той харесва всички.
	— А Рони?
	— Разбира се с него, колкото и с теб.
	Той се засмя. После забеляза угриженото й изражение.
	— Как всъщност е тя?
	— Не знам — въздъхна Ким. — Наистина не знам. Преживява мрачна фаза. Не спазва вечерния час, отговаря едносрично, когато я питам. Успокоявам се с трудната възраст, помня как е… но… — Ким поклати глава. — Видя как е облечена, нали? И косата, и ужасният грим?
	— Ммм…
	— И?
	— И по-зле може да бъде.
	Ким отвори уста да отговори, ала замълча и Стив разбра, че е прав. През каквато и фаза да минава, колкото и да се страхува за нея Ким, Рони си оставаше Рони.
	— Предполагам — отвърна най-сетне Ким и поклати глава. — Съгласна съм. Просто напоследък ми е много трудно с нея. Понякога е мила, както преди. С Джона например. Като куче и котка са, но през почивните дни не пропуска да го заведе в парка. А когато той имаше проблеми с математиката, му помагаше всяка вечер. Странно, понеже нейните изпити висят на косъм. Не съм ти казвала, но през февруари настоях да се яви на CAT. Не е отговорила на нито един въпрос. Представяш ли си?
	Стив се засмя, ала Ким се намръщи.
	— Не е смешно.
	— Само донякъде.
	— От три години не ти се е налагало да се оправяш с нея.
	Той сдържа смеха.
	— Права си. Съжалявам — протегна се отново към чашата. — Какво реши съдията за кражбата в магазина?
	— Каквото ти казах по телефона — въздъхна Ким примирено. — Ако не си навлече нови неприятности, ще го изчисти от досието й. Ако опита пак обаче…
	Ким замълча.
	— Притесняваш ли се?
	— Не е за пръв път. Затова се тревожа — отклони поглед Ким. — Призна как миналата година откраднала една гривна, а този път твърдеше, че купувала няколко неща от дрогерията, нямало как да ги държи и пъхнала червилото в джоба. Платила всичко останало. На видеозаписа изглежда така, сякаш наистина е забравила за червилото, но…
	— Но не си сигурна.
	Ким не отговори.
	— Не е влязла в „Най-издирваните престъпници в Америка“ — поклати глава Стив. — Просто се е объркала. Винаги е била добро дете.
	— Това не означава, че говори истината.
	— Не означава и че лъже.
	— Значи й вярваш?
	По лицето й се изписа смесица от надежда и скептицизъм.
	Стив се замисли отново над инцидента — поне дузина пъти го беше претеглял в ума си, след като Ким му разказа.
	— Да — каза той. — Вярвам й.
	— Защо?
	— Защото е добро дете.
	— Откъде знаеш? — настойчиво възкликна Ким. За пръв път в гласа й прозвучаха гневни нотки. — Виждал си я за последно, когато завърши основното училище.
	Тя се извърна, кръстоса ръце и се загледа през прозореца.
	— Защо не се върна? — горчиво попита тя. — Да преподаваш пак в Ню Йорк? Не беше нужно да пътуваш, да идваш тук… Трябваше да останеш част от живота им.
	Думите й го жегнаха, ала разбираше, че е права. Не беше толкова просто обаче. И двамата бяха наясно с причините, макар да не биха признали.
	Стив прочисти гърло и прекъсна напрегнатото мълчание:
	— Опитвах се само да кажа, че Рони знае кое е добро и кое — лошо. А и държи на независимостта си. Вярвам, че не се е променила коренно. Дълбоко в себе си е същата.
	Преди Ким да реши как да отговори, Джона се втурна през вратата с поруменяло лице.
	— Татко! Открих страхотна работилница! Хайде! Искам да ти я покажа!
	Ким вдигна вежди.
	— В задния двор е — обясни Стив. — Ще я разгледаш ли?
	— Страхотна е, мамо!
	Ким измери с поглед Стив, после — Джона, и отново Стив.
	— Не, няма нужда — каза тя. — Това е работа за мъже. Освен това трябва да тръгвам.
	— Толкова скоро? — възкликна Джона.
	Усетил, че Ким трудно намира думи, Стив се намеси:
	— Чака я дълъг път. А и искам да те заведа на карнавала. Става ли?
	Забеляза как Джона леко се попрегърби.
	— Става — рече той.


	След като Джона се сбогува с майка си — Рони не се виждаше никаква и според Ким едва ли щеше да се появи скоро — Стив го поведе към работилницата, схлупена пристройка с ламаринен покрив.
	През последните три месеца Стив прекарваше по цял следобед в безпорядъка на това помещение. Джона веднага зарови ръце в купчината малки цветни стъкълца, от които бе изработен недовършеният прозорец върху работния плот. После насочи вниманието си към странните фигури на животни по рафтовете — шедьоврите на предишния собственик. Създанията наистина изглеждаха пленително — полукатерици-полуриби, пиле с глава на опосум и какво ли още не…
	— Какво е това? — попита Джона.
	— Изкуство.
	— Мислех си, че изкуството е картини и прочее…
	— Така е. Но понякога е и друго.
	Момчето сбърчи нос, взряно в един полузаек-полузмия.
	— Не ми изглежда като изкуство.
	Стив се усмихна, а Джона махна към прозореца от цветно стъкло.
	— И това ли е негово? — полюбопитства той.
	— Всъщност е мое. Правя го за църквата. Миналата година изгоря. Огънят унищожи и прозорците.
	— Не знаех, че можеш да правиш прозорци.
	— Колкото и невероятно да звучи, човекът, който живееше тук, ме научи.
	— Онзи, дето е измайсторил животните?
	— Точно така.
	— Познавал си го?
	Стив пристъпи към сина си.
	— Като малък се измъквах от неделното училище и идвах тук. Той изработваше прозорците от цветно стъкло за повечето църкви в околността. Виждаш ли картината на стената? — той посочи малка репродукция на възнасящ се към небето Христос, трудно различима сред останалите дреболии по рафта. — Надявам се да изглежда така, когато го завърша.
	— Страхотно! — възкликна Джона и Стив се усмихна. Това очевидно беше новата любима дума на сина му. Колко ли пъти щеше да я чуе през лятото?
	— Искаш ли да ми помагаш?
	— Може ли?
	— Разчитам на теб — Стив го прегърна леко. — Необходим ми е добър помощник.
	— Трудно ли е?
	— Започнах да се уча на твоята възраст. Сигурен съм, че ще се справиш.
	Джона внимателно вдигна парченце стъкло към светлината и го огледа със сериозно изражение.
	— И аз съм убеден, че ще се справя — заключи той.
	— Ходиш ли още на църква? — усмихна се Стив.
	— Да. Но на друга. Любимата на Брайън. Но Рони не идва. Заключва се в стаята си и отказва да излезе. Тръгнем ли обаче, отива в „Старбъкс“ и висят там с приятелите й. Мама излиза от кожата си.
	— Така са тийнейджърите. Подлагат на изпитание родителите си.
	Джона остави стъкълцето на масата.
	— Аз няма да съм такъв — заяви той. — Винаги ще бъда добър. Но новата църква не ми допада много. Скучна е. Та може и да спра да ходя там.
	— Справедливо решение — каза Стив. — Чувам, че си се отказал от футбола?
	— Не ме бива много.
	— И какво от това? Нали е забавно?
	— Не и когато другите деца ти се подиграват.
	— Вземат те на подбив значи?
	— Няма нищо. Не ми пука.
	— Аха — проточи Стив.
	Джона се размърда неспокойно, очевидно го глождеше нещо.
	— Рони не чете писмата ти, татко. И вече не свири на пиано.
	— Знам — отвърна Стив.
	— Мама го нарича СММ.
	Стив едва не прихна, но бързо се овладя.
	— Знаеш ли какво има предвид?
	Джона намести очилата си.
	— Вече съм голям. Означава Синдром на мъжемразките.
	Баща му се засмя и разроши косата му.
	— Хайде да открием сестра ти. Май се запъти към увеселителния парк.
	— Ще ме повозиш ли на виенското колело?
	— Стига да искаш.
	— Страхотно!


>	3.
>	Рони

	На панаира беше претъпкано. Или, както мислено се поправи Рони, фестивалът на морските дарове в Райтсвил Бийч беше много оживен. Тя си купи сода от една сергия и огледа редицата коли, паркирали броня до броня чак до кея. Забеляза как няколко предприемчиви тийнейджъри предлагат срещу заплащане свободните места по алеите пред къщите си.
	Всъщност нищо интересно. Надяваше се увеселителният парк да работи постоянно, а по целия кей да има магазини като по крайбрежната алея в Атлантик Сити. С други думи, надяваше се мястото да й вдъхне увереност, че може да прекара тук цяло лято. Нищо подобно, фестивалът бе временно разположен върху паркинга в началото на кея и приличаше по-скоро на провинциален панаир — разнебитени пътуващи атракции, скъпи игрални автомати и сергии, предлагащи мазни „деликатеси“. Изглеждаше твърде… долнопробно.
	Но като че ли никой не споделяше мнението й. Беше претъпкано. Млади и стари, семейства, групички зяпащи се ученици… Накъдето и да се запътеше, я спираше стена от тела. Потни тела. Огромни потни тела, две от които я сплескаха помежду си, когато потокът от хора необяснимо защо спря. Несъмнено и двамата се бяха почерпили с хотдог и препържени картофки. Рони сбърчи нос. Толкова долнопробно!
	Зърнала пролука, заобиколи виенското колело и игралните автомати и се запъти към кея. За щастие натам тълпата оредя. Тя тръгна покрай сергиите с ръчно изработени сувенири. Нищо, което да заслужава внимание — кой, за бога, би си купил гном, направен от мидени черупки? Очевидно обаче някой купуваше стоката, иначе сергиите нямаше да съществуват.
	Рони разсеяно се блъсна в маса, зад която на сгъваем стол седеше възрастна жена в тениска с надпис „Да спасим животните“, бяла коса и открито, ведро лице — типичната баба, която цял ден преди Коледа пече курабийки. На масата пред нея имаше листовки, буркан за дарения и кашон. В кашона се боричкаха четири кученца. Едното се изправи на задни крака и любопитно заоглежда Рони.
	— Здрасти, малкият — поздрави го тя.
	— Искаш ли да го гушнеш? — попита възрастната жена. — Той е веселякът. Кръстила съм го Зайнфелд.
	Кученцето изскимтя.
	— Не, няма нужда.
	То наистина изглеждаше симпатично. Много симпатично, макар името никак да не му подхождаше. На Рони й се прииска да го вземе, но знаеше, че гушне ли го, няма да го остави. Падаше си по животни, особено по изоставени. Като тези мъници.
	— Ще им намерите стопани, нали? Няма да ги приспите?
	— Разбира се — отвърна възрастната жена. — Затова сме ги донесли — да ги осиновят. Миналата година намерихме дом за тридесет животни. И тези четирите вече си ги харесаха. Чакам новите им стопани да си ги вземат на връщане. В приюта обаче има други, ако се интересуваш.
	— Тук съм на гости — тъкмо заобяснява Рони, когато откъм плажа долетя вълна окуражителни възгласи. Изправи се на пръсти да погледне. — Какво има? Концерт ли?
	— Плажен волейбол — поклати глава жената. — Играят отдавна — някакъв турнир. Иди да видиш. Цял ден ги слушам. Мачовете явно са интересни.
	Рони се замисли. Защо пък не? Едва ли щеше да е по-зле от всичко наоколо. Пусна два долара в буркана за дарения и заслиза по стъпалата към плажа.
	Слънцето залязваше и покриваше морската повърхност с пелена от течно злато. Няколкото останали на плажа семейства седяха на хавлии до водата, която се канеше да погълне изоставените пясъчни замъци. Гларусите се стрелкаха над повърхността, търсейки раци.
	Бързо стигна епицентъра на събитията. Проправи си път към игрището и веднага забеляза, че другите момичета са вперили погледи в двамата играчи вдясно. Нищо чудно. Момчетата — колкото нея или малко по-големи — бяха от сорта, който Кейла обикновено описваше като „захарче за очите“. Макар да не бяха неин тип, Рони се възхити на стройните им мускулести тела и плавните им движения.
	Особено на по-високия с тъмнокестенява коса и плетената гривна на китката. Кейла определено би го набелязала — падаше си по високите. Блондинката с бански от другата страна на игрището, очевидно също си падаше по него. Рони забеляза веднага и нея, и приятелката й — елегантни, с правилни черти и с ослепително бели зъби, явно свикнали да са център на вниманието, а момчетата да им налитат като мухи на мед. Стояха встрани от тълпата и подскачаха предпазливо, вероятно за да не си развалят прическите. На челата им сякаш беше изписано: „Възхищавай се отдалеч, но не смей да приближаваш!“. Рони не ги познаваше, но веднага й станаха антипатични.
	Насочи вниманието си отново към игрището. Красавците отбелязаха поредната точка. После още една. И още една. Не знаеше резултата, но те очевидно бяха по-добрият отбор. Рони мислено окуражаваше противниците им. Не защото винаги заемаше страната на по-слабите — макар наистина да беше така — а защото тези двамата й напомняха на разглезените момчета от частни училища, на които се натъкваше понякога в клубовете. Отрасналите в Ъпър Ийст Сайд галеници на съдбата до един си въобразяваха, че са нещо повече от останалите, понеже бащите им са мастити банкери. Бе наблюдавала достатъчно представители на така наречените привилегировани кръгове и веднага разпознаваше събратята им. Готова бе да се обзаложи на всичко, че тези двамата са част от местния „елит“. Подозренията й се потвърдиха, когато след отбелязването на поредната точка партньорът на кестенявото момче смигна на приятелката на блондинката — момиче със съвършен загар и съвършени форми — докато се подготвяше за начален удар. В този град избраниците на съдбата очевидно се познаваха добре.
	Защо ли не се изненада?
	Играта внезапно й додея. Обърна се да си върви точно когато нов сервис прелетя над мрежата. Тя дочу неясен вик — противниковият отбор явно бе посрещнал трудно удара — ала преди да направи и две крачки, усети как зрителите около нея започнаха да се блъскат. За миг и тя изгуби равновесие.
	Твърде дълъг миг.
	Обърна се и видя как един от играчите се втурва на пълни обороти към нея, вперил поглед в своенравната топка. Не успя да се отмести от пътя му. Той я сграбчи за раменете, опитвайки се да спре и да я задържи да не падне. Рони усети, че ръката й рязко отскача и като омагьосана проследи как капачката на пластмасовата чаша отлита настрани, а газираната вода плисва върху лицето и блузата й.
	В този момент настана затишие. Съвсем отблизо очите на кестенявото момче се взираха ужасено в нея.
	— Добре ли си? — попита я задъхано.
	Усети как поточетата газирана вода се стичат по лицето й и мокрят блузата. Някой от тълпата се разсмя. И защо не? Нима би могла да мечтае за по-прекрасен ден?
	— Добре съм — отсече тя.
	— Сигурна ли си? — момчето поне изглеждаше искрено загрижено. — Силничко те блъснах.
	— Просто ме пусни — процеди тя през зъби.
	Сякаш едва сега осъзнал, че още я стиска за раменете, младежът отдръпна рязко ръце. Отстъпи назад, посегна механично към гривната и я завъртя разсеяно.
	— Наистина съжалявам. Гледах топката и…
	— Знам какво правеше — отвърна Рони. — Оцелях, нали?
	Обърна се и закрачи, пришпорвана от желанието да се измъкне оттук възможно най-бързо. Дочу как зад нея някой извика:
	— Хайде, Уил! Да продължаваме играта!
	Ала докато се провираше из тълпата, някак — незнайно как — усети, че младежът я проследява с поглед.


	Блузата й не беше напълно съсипана, но това не я успокояваше. Харесваше я — спомен от концерта на „Фол Аут Бой“, на който миналата година отиде тайно с Рик. Майка й бълваше огън и жупел — не само заради татуираната върху врата на Рик паяжина и дузината обеци по ушите му, а защото Рони не й беше казала къде отива. Върна се чак следобед на другия ден, понеже се отбиха на парти в апартамента на брата на Рик във Филаделфия. Майка й забрани да се вижда и дори да разговаря с Рик. Рони наруши забраната още на следващия ден.
	Не защото беше много влюбена в Рик — дори не го харесваше особено. Но беше ядосана на майка си и искаше да й отмъсти. Когато пристигна у Рик обаче, го свари отново дрогиран и пиян — като на концерта — и разбра, че ако не спре да излиза с него, той ще продължи да настоява и тя да опита, от каквото там вземаше. Остана само няколко минути в апартамента му и се запъти към Юниън Скуеър, където уби следобеда, наясно, че връзката им е приключила.
	Знаеше какво причиняват наркотиците. Някои от приятелите й пушеха марихуана, други си падаха по кокаина и таблетките екстази, един дори разви отвратителна зависимост към метадона. Всички, освен нея пиеха в празнични дни. В клубовете и на всяко парти предлагаха дрога и алкохол в изобилие. Приятелките й пушеха, пиеха и гълтаха хапчета, кълняха се, че иначе няма как да се забавляваш, ала всъщност прекарваха нощите като заекващи, залитащи, повръщащи и необуздани отрепки. Или вършеха пълни глупости. Глупости, в които обичайно бяха замесени момчета.
	Рони не искаше да тръгва по този път. Не и след случката с Кейла миналата зима. Някой — Кейла така и не разбра кой — беше сипал нещо в питието й и макар повечето събития след това да й се губеха, тя добре си спомняше как се събудила в една стая с три момчета, които виждала за пръв път. Всичките й дрехи били разпилени по пода. Кейла не обясняваше нищо повече — предпочиташе да се преструва, че нищо не се е случило, и съжаляваше, че си е развързала езика пред Рони — но да свържеш точките беше детинска игра.
	Вече на кея, Рони остави полупразната чаша с газирана вода и яростно запопива блузата си със салфетка. Постигна нещо, ала салфетката се разпадна на дребни като пърхот снежинки.
	Великолепно!
	Защо не блъснаха другиго? Тя остана там — колко — десет минути? Какъв беше шансът да се обърне точно когато топката отлита извън игрището? И да държи чаша с газирана вода в тълпата, събрала се да гледа волейболен мач. При това без никакво желание не само да гледа играта, а и изобщо да бъде на това място. Едно на милион вероятно. С такъв късмет нямаше да е лошо да си купи лотариен билет.
	Ами момчето, което я блъсна? Кестеняв симпатяга с лешникови очи. Всъщност отблизо й се стори далеч повече от симпатичен, особено с угриженото си изражение. Макар да беше част от привилегированата глутница, в онази наносекунда, когато погледите им се срещнаха, я бе завладяло странно усещане…
	Рони поклати глава да пропъди налудничавите мисли от ума си. Явно слънцето поразяваше мозъка й. Доволна, че салфетката си е свършила работата, тя вдигна чашата с газирана вода. Посегна да излее остатъка, но тъкмо се обърна и чашата се блъсна в някого. Този път нямаше забавен кадър — газираната вода за секунда обля блузата й.
	Рони застина, вперила невярващ поглед в блузата. „Майтап ли си правят с мен?“
	Момичето — горе-долу нейна връстница — стискаше кутийка с „Кока-Кола“ и изглеждаше не по-малко изненадано. Беше облечено в черно, а гъстата тъмна коса обрамчваше с непокорни къдрици лицето му. Имаше поне по шест обеци на всяко ухо, някои от които с висулки във формата на миниатюрни черепи. Тъмният грим и черният молив за очи й придаваха почти дивашки вид. Докато ручейчетата от газираната вода попиваха в блузата на Рони, почитателката на готиката махна с кутията към разрастващото се петно.
	— Не си голяма късметлийка май.
	— Нима?
	— Е, поне възстановихме симетрията.
	— О, майтапиш се значи?
	— По-скоро остроумнича.
	— Тогава пробвай това: „Май трябва да се придържаш към шишетата с биберони“.
	Смехът на готическото момиче прозвуча изненадващо свежо.
	— Не си оттук, нали?
	— Не, от Ню Йорк съм. Гостувам на баща си.
	— През почивните дни?
	— Не. През лятото.
	— Определено не си голяма късметлийка.
	Този път Рони се разсмя.
	— Казвам се Рони. Съкратено от Вероника.
	— Наричай ме Блейз.
	— Блейз?
	— Истинското ми име е Галадриел. От „Властелина на пръстените“. Майка ми е малко чалната.
	— Е, поне не те е кръстила Ам-гъл.
	— Или Рони — момичето наклони глава и махна над рамото й. — Ако ти трябва нещо сухо, ей там продават тениски с Немо.
	— Немо?
	— Да. Немо. От филма. Оранжево-бяла риба. Изгубва се и баща му го търси.
	— Не искам тениска с Немо.
	— Страхотен е.
	— Може би. Ако си на шест.
	— Твоя воля.
	Преди Рони да успее да отговори, тя забеляза три момчета да си проправят път през множеството. Изпъкваха сред тълпата с прокъсаните си тениски, татуировките и тежките кожени сака. Единият беше с пиърсинг на веждата и носеше старомодна уредба, ръцете на другия бяха татуирани от горе до долу. Третият имаше дълга черна коса и млечнобяла кожа като Блейз. Рони се обърна инстинктивно към нея, ала тя беше изчезнала. На нейно място беше изникнал Джона.
	— Какво си разляла по блузата си? — попита той. — Вир-вода си.
	Рони потърси с поглед Блейз. Къде ли беше отишла? И защо?
	— Върви си, моля те.
	— Не мога. Татко те търси. Иска да те прибере у дома.
	— Къде е той?
	— Отиде до тоалетната, но всеки момент ще се появи.
	— Кажи му, че не си ме видял.
	— Пет долара — рече Джона след кратък размисъл.
	— Какво?
	— Дай ми пет долара и ще забравя, че съм те видял.
	— Сериозно ли говориш?
	— Времето ти изтича. Вече станаха десет.
	Над главата на Джона Рони забеляза как баща й се озърта из тълпата. Сниши се инстинктивно, осъзнала, че няма как да се измъкне незабелязано. Изпепели с поглед брат си — изнудвача, очевидно разбрал не по-зле от нея, че изход няма. Джона беше добро дете и тя го обичаше, уважаваше и умението му да се възползва от случая, но все пак той беше по-малкият й брат. В един съвършен свят би трябвало да е на нейна страна. В този свят? Не, разбира се.
	— Мразя те — обяви Рони.
	— И аз те мразя. Но няма да падна под десет долара.
	— Какво ще кажеш за пет?
	— Пропусна възможността. Ала никому няма да издам тайната ти.
	Баща им още не ги виждаше, но приближаваше.
	— Добре — просъска тя и зарови длан в джоба. Подаде на Джона смачкана банкнота и той набързо я прибра. Рони надникна над рамото му. Баща им вървеше към тях и въртеше глава наляво-надясно. Тя се скри зад близкия павилион. Едва не се блъсна в Блейз, която пушеше цигара, облегната на стената.
	— Проблеми с родителското тяло? — сбърчи нос тя.
	— Как да се измъкна оттук?
	— Ти решаваш — вдигна рамене Блейз. — Но не забравяй, че баща ти знае с какво си облечена.


	Час по-късно Рони седеше до Блейз на една от пейките край кея. Все още отегчена, но не чак толкова отчайващо, както допреди малко. Блейз се оказа добър слушател с чувство за хумор. И най-хубавото — обичаше Ню Йорк също като Рони, макар кракът й да не бе стъпвал там. Заразпитва я за Таймс Скуеър, Емпайър Стейт Билдинг и Статуята на свободата — туристическите свърталища, които Рони гледаше да избягва на всяка цена. Първо взе на подбив новата си приятелка, после й описа истинския Ню Йорк — клубовете в Челси, музикалните сцени в Бруклин, уличните търговци в Чайнатаун, където можеш да си купиш пиратски записи, фалшиви чанти „Прада“ и каквото ти душа иска на смешна цена.
	Говорейки за любимите места, изпита истински копнеж по дома. Искаше да е там, да е където и да било другаде, само не тук.
	— И аз не бих стъпила в този град — съгласи се Блейз. — Честна дума. Отегчително е.
	— Откога живееш тук?
	— Откакто се помня. Но поне съм облечена добре.
	Рони беше купила глупавата тениска с Немо и знаеше, че изглежда нелепо. В магазинчето имаха само от най-големия размер и дрехата стигаше чак до коленете й. Единственият й плюс беше, че с нея успя да се промъкне незабелязано край баща си. Блейз се оказа права.
	— Едно момиче ми каза, че Немо е страхотен.
	— Излъгала те е.
	— Не сме длъжни да висим тук. Баща ми сигурно вече си е тръгнал.
	— Къде да ходим? На фестивала ли искаш да се върнеш? Да влезеш в къщата с призраците?
	— Не. Но сигурно има нещо по-интересно.
	— Не още. По-късно ще има. Да почакаме.
	— Какво?
	Блейз не отговори. Изправи се и се обърна към почернялата вода. Впери поглед в луната, а бризът развя косите й.
	— Забелязах те още край волейболното игрище — каза тя и тръгна към кея. — Бях ей там.
	— И?
	— Изглеждаше не на място.
	— Ти също.
	— Точно затова си стоях на кея — Блейз скочи върху парапета и седна с лице към Рони. — Разбрах, че не искаш да си тук, но защо си толкова ядосана на баща си?
	Рони избърса длани в панталоните.
	— Дълга история.
	— С приятелката си ли живее?
	— Май няма приятелка. Защо?
	— Смятай се за щастливка.
	— Защо?
	— Баща ми живее с приятелката си. Третата след развода, между другото. И най-ужасната. Само няколко години по-голяма от мен и се облича като стриптийзьорка. Повръща ми се всеки път, когато се наложи да ходя у тях. Ту се опитва да ми налива ум в главата като майка ми, ту се прави на най-добрата ми приятелка. Мразя я.
	— С майка си ли живееш?
	— Да. Но сега и тя си има приятел и той виси у дома през цялото време. Неудачник. Носи перука, защото оплешивял още на двадесет или нещо подобно, и все ми повтаря да се замисля дали да не отида в колеж. Все едно ми пука. Гадно, нали? — преди Рони да успее да отговори, Блейз скочи от парапета. — Хайде! Май започват! Трябва да ги видиш!
	Рони я последва към тълпата, скупчила се в началото на кея, където явно предстоеше улично шоу. Сепнато осъзна, че главните действащи лица са трите момчета с хулигански вид, които бе забелязала по-рано. Двамата танцуваха брейк в ритъма на музиката, кънтяща от уредбата, а третият — с дългата черна коса — стоеше в центъра и жонглираше с горящи топки. От време на време спираше и задържаше топката в ръка, завърташе я между пръстите си или я плъзваше по опакото на дланта си към лакътя. На два пъти я стисна в юмрук и почти я угаси, а измежду пръстите му излетяха искри.
	— Познаваш ли го? — попита Рони.
	— Казва се Маркъс — кимна Блейз.
	— Покрива ли с нещо ръцете си?
	— Не.
	— Не го ли боли?
	— Не. Въпрос на техника. Изглежда страхотно, нали?
	Рони се съгласи. Маркъс угаси две от топките, после ги запали, допирайки ги до третата. Върху земята лежеше обърнат фокуснически цилиндър. Хората започнаха да хвърлят банкноти в него.
	— Откъде купува огнените топки?
	— Прави си ги. Мога да ти покажа. Не е трудно. Трябва ти само памучна тениска, конец, игла и запалителна течност.
	На фона на кънтящата музика Маркъс подхвърли трите топки към момчето с татуировките и запали още две. Запремятаха огнените кълба като циркови клоуни все по-бързо и по-бързо, докато едната топка не политна встрани.
	Ала не падна. Момчето с обеца на веждата я подхвана с крак като футболист и започна да жонглира с нея, сякаш беше най-обикновен хек*.
	[* Малка плетена или шита топка, пълна със ситни камъчета, пластмасови сачми или ориз, с която се играят различни игри — Б.р.]
	Останалите двама се присъединиха към играта и си заподхвърляха топката от крак на крак. Тълпата заръкопляска, музиката се извиси в кресчендо, а в шапката заваляха банкноти. Момчетата уловиха останалите огнени топки и ги изгасиха в същия миг, когато музиката спря.
	Рони не можеше да не признае, че за пръв път вижда нещо подобно. Маркъс тръгна към Блейз, прегърна я и залепи устни в нейните в неприлично дълга целувка. После бавно отвори очи, взря се в Рони и отблъсна Блейз.
	— Коя е тази? — махна той с ръка към нея.
	— Рони. От Ню Йорк е — обясни Блейз. — Току-що се запознахме.
	Татуировката и обеците се приближиха до Маркъс и Блейз и приковаха смущаващо погледи в Рони.
	— Ню Йорк значи? — проточи Маркъс, извади запалка от джоба си и запали една топка. Задържа кълбото неподвижно между палеца и средния пръст. Рони отново се зачуди как не се изгаря.
	— Падаш ли си по огъня? — подвикна й той.
	Без да дочака отговор, подхвърли топката към нея. Тя отскочи уплашено встрани. Топката се приземи до нея точно когато към тях се втурна един полицай и започна да я тъпче с крака.
	— Вие тримата! — посочи ги той. — Изчезвайте! Веднага! Предупредих ви, че кеят не е място за вашето шоу. Кълна се, че следващия път ще ви закопчая.
	Маркъс вдигна ръце и отстъпи назад.
	— Тъкмо си тръгвахме.
	Момчетата грабнаха якетата си и поеха по кея към увеселителния парк. Блейз ги последва. Останала сама, Рони усети втренчения поглед на полицая, но се направи, че не го забелязва. Поколеба се за кратко и тръгна след четиримата си нови познайници.


>	4.
>	Маркъс

	Беше сигурен, че ще ги последва. Като всички останали. Особено новодошлите момичета. Така са те — колкото по-зле се отнасяш с тях, толкова повече те желаят. Глупави създания. Предсказуеми, ала глупави.
	Облегна се на саксията пред хотела. Блейз го прегърна. Рони седеше на пейката срещу тях. Отстрани Тед и Ланс, заеквайки, се опитваха да привлекат вниманието на момичетата, които минаваха край тях. Вече бяха пияни — всъщност бяха подпийнали още преди шоуто — и както обикновено, само най-грозните девойки им обръщаха внимание.
	Блейз го целуваше по врата. Той обаче се правеше на разсеян. Беше му писнало да му се натиска пред хората. Беше му писнало от нея въобще. Ако не беше толкова добра в леглото, ако не умееше да го възбужда като никоя друга, би я сменил още преди месец-два за някоя от трите, четирите или петте момичета, с които спеше. Ала сега не се интересуваше и от тях. Взираше се с одобрение в пурпурния кичур коса на Рони, в стегнатото й дребно тяло, в блестящия й грим. Изглеждаше стилно въпреки глуповатата тениска. Харесваше му. Много му харесваше.
	Отблъсна Блейз. Щеше му се да не е тук.
	— Върви да купиш малко картофки — нареди той. — Гладен съм.
	Блейз се отдръпна.
	— Само няколко долара ми останаха.
	Маркъс долови хленчещите нотки.
	— Е, и? Ще ти стигнат. И да не си посмяла да се почерпиш.
	Не се шегуваше. Тя беше понапълняла — и в корема, и в лицето. Нищо чудно — напоследък пиеше колкото Теди и Ланс.
	Блейз се нацупи престорено, но Маркъс я побутна и тя се отправи към сергиите за бърза храна. Когато застана на края на дългата опашка, той се запъти бавно към Рони и седна до нея. Близо, но не прекалено. Блейз беше от ревнивите. Не му се искаше да разкара Рони, преди да я е опознал.
	— Как ти се стори?
	— Кое?
	— Шоуто. Виждала ли си такова нещо в Ню Йорк?
	— Не — призна Рони. — Не съм.
	— Къде си отседнала?
	— Малко по-надолу. Край брега.
	Усещаше, че тя се чувства неудобно, сигурно защото Блейз я нямаше.
	— Блейз каза, че си се покрила от баща си.
	Рони сви рамене.
	— Не ти се обсъжда това?
	— Няма какво да се обсъжда.
	Маркъс се облегна назад.
	— Може би просто ми нямаш доверие.
	— Накъде биеш?
	— Споделяш с Блейз, а с мен — не.
	— Не те познавам.
	— Не познаваш и Блейз. Току-що си я срещнала.
	Рони май не оценяваше по достойнство духовитите му реплики.
	— Просто не ми се говореше с него. Това е. И не искам да прекарам лятото тук.
	Той отметна косата от челото си.
	— Замини нанякъде тогава.
	— Как не! Къде?
	— Да отидем във Флорида.
	— Какво? — примигна Рони.
	— Едно приятелче има вила край Тампа. Ако искаш, ще те заведа. Можем да останем, колкото си щем. Колата ми е ей там.
	Тя го изгледа стъписано.
	— Не мога да тръгна за Флорида с теб. Аз… изобщо не те познавам. Ами Блейз?
	— Какво Блейз?
	— Ти си с нея.
	— Е, и?
	Той се постара да запази невъзмутимото си изражение.
	— Гадно е — поклати глава тя и стана. — Отивам при Блейз.
	Маркъс пъхна ръка в джоба и извади една топка.
	— Знаеш, че се шегувах, нали?
	Всъщност изобщо не се шегуваше. С предложението целеше същото като с подхвърленото към нея огнено кълбо — да види докъде ще му позволи да стигне.
	— Добре. Няма значение. Все пак ще отида при нея.
	Маркъс я проследи с поглед. Дребното й тяло беше истински динамит, но тя си оставаше загадка. Не изглеждаше сухарка, но за разлика от Блейз не пушеше и сякаш не си падаше по забавленията. Той усещаше, че под повърхността крие повече, отколкото показва. Почуди се дали е от богато семейство. Звучеше логично. Апартамент в Ню Йорк, къща край брега… Тогава сигурно познаваше някого от местните паралии. Кого ли? И защо го глождеше тази мисъл?
	Защото не харесваше богаташчета, не харесваше как се надуват и си въобразяват, че парите ги извисяват над другите. Веднъж, докато още ходеше на училище, чу едно богаташче да се хвали каква лодка му подарили за рождения ден. Не някакъв обикновен скиф, а „Бостън Уейлър“ с навигационна система и сонар. Не му млъкваше устата как цяло лято ще плава и ще акостира пред клубовете по яхтените пристанища.
	Три дни по-късно Маркъс подпали яхтата и с наслада проследи как изгаря, скрит зад една магнолия.
	Никому не каза какво е направил, естествено. Споделиш ли с някого, все едно си признал пред ченгетата. Теди и Ланс бяха добър пример — задържат ли ги, ще пропеят веднага щом чуят вратата на дранголника да се захлопва. Затова напоследък ги караше да вършат всичката мръсна работа. Най-добрият начин да им запуши ушите беше да се чувстват по-виновни от него. Сега те крадяха пиячката, те пребиха плешивеца на летището и му взеха портмонето, те нарисуваха свастиките по стените на синагогата. Не им се доверяваше, дори не ги харесваше, но му играеха по свирката. Използваше ги.
	Зад него Теди и Ланс продължаваха да се държат като идиоти — каквито всъщност си бяха. Рони си тръгна и на Маркъс му доскуча. Не смяташе да виси тук цяла нощ и да бездейства. Като се върне Блейз, като си изяде картофките, ще се пошляят насам-натам. Все нещо ще изникне. Човек никога не знае какво ще му поднесе място като това, нощ като тази, тълпа като тази. Едно беше сигурно — след шоу винаги го засърбяваха ръцете за… нещо повече. Каквото и да означава това.
	Маркъс хвърли поглед към сергията за бърза храна. Блейз тъкмо плащаше, а Рони я чакаше по-назад. Втренчи се в Рони и си пожела да се обърне към него. В крайна сметка получи своето. Нищо особено — само един бърз поглед, но го накара пак да се почуди каква ли ще е в леглото.
	Навярно необуздана, помисли си Маркъс. Повечето бяха такива, стига да ги поощриш както трябва.


>	5.
>	Уил

	С каквото и да беше зает умът му, Уил винаги усещаше тежестта на тайната. На пръв поглед всичко изглеждаше нормално. Шест месеца ходи на училище, игра баскетбол, отиде на бала и завърши гимназия. Сега беше ред на колежа. Не че всичко вървеше по мед и масло. Преди шест седмици бе скъсал с Ашли, но това нямаше нищо общо с онази нощ, нощта, която никога нямаше да забрави. През повечето време успяваше да потиска спомена, ала той току се възземаше и изплуваше на повърхността. При това най-неочаквано. Образите никога не се променяха, не избледняваха, не се размиваха. Сякаш през очите на другиго, виждаше как тича по плажа и сграбчва Скот, който не отлепя очи от бушуващия огън.
	Какво, по дяволите, направи?
	Не съм виновен!
	Точно тогава Уил разбра, че не са сами. В далечината стояха Маркъс, Блейз, Теди и Ланс и ги наблюдаваха. Веднага осъзна, че са видели всичко.
	Знаеха…
	Уил посегна към мобилния си телефон, ала Скот го спря.
	„Не викай полицията! Казах ти, че стана случайно!“
	Цялото му изражение го умоляваше.
	„Хайде, човече! Дължиш ми го!“
	През първите няколко дни новината обикаляше телевизионните канали и вестниците. Уил четеше статиите и гледаше репортажите със свито сърце. Едно е да скриеш случаен пожар, това би могъл да преглътне, но този път имаше пострадал човек и всеки път, щом минеше край мястото, у него се надигаше вълна от угризения. Нищо, че започнаха да строят наново църквата, нищо че изписаха пастора от болницата. Важното беше, че знаеше какво е станало, ала нищо не направи.
	„Дължиш ми го…“
	Тези думи го преследваха най-безмилостно.
	Не само защото със Скот бяха приятели от детската градина, а поради друга, по-съществена причина. И понякога, посред нощ, той лежеше буден и се чудеше как да намери изход.


	Този път, колкото и да е странно, инцидентът на волейболното игрище отключи спомена. Или по-скоро момичето, с което се сблъска. Тя не обърна внимание на извиненията му и за разлика от повечето момичета, които познаваше, не се опита да прикрие гнева си. Не се разхихика, не се развика, запази непривично самообладание.
	След като си замина, те довършиха сета, но той пропусна няколко удара, които иначе не биха го затруднили. Скот го изгледа яростно и — дали светлината си правеше шеги? — изражението му напомни онази нощ, момента, когато Уил посегна към телефона си да се обади на полицията. И това пусна спомените на свобода.
	Успя да се овладее, докато довършат мача, но после закопня да се усамоти. Затова тръгна към площадката с игрите и спря пред една от скъпите, невъзможни за спечелване атракции. Тъкмо се канеше да хвърли прекалено надутата топка към възвисокия кош, когато иззад него долетя глас.
	— Ето те и теб! — възкликна Ашли. — Отбягваш ли ни?
	„Да — помисли си Уил. — Съвсем вярно“.
	— Не — отвърна той. — Не съм виждал кош, откакто приключи сезонът. Исках да проверя дали не съм изгубил форма.
	Ашли се усмихна. Бялата й блузка, сандалите и дългите обеци подчертаваха максимално русата коса и сините й очи. Беше успяла да си смени тоалета след последния мач от волейболния турнир — типично за нея. Не познаваше друго момиче, което винаги да си носи пълен комплект за преобличане — дори и на плажа. На бала през май беше подготвила три рокли — за вечерята, за танците и за партито след това. Носеше куфар и след всяка фотосесия притичваше до колата. Майка й не се учуди никак, че за танците Ашли е помъкнала багаж като за едноседмична екскурзия. Навярно това беше част от проблема. Ашли веднъж му показа дрешника на майка си — сигурно имаше поне двеста чифта обувки и хиляди тоалети. В гардероба й можеше да се побере „Буик“.
	— Няма да ти преча. Не искам да те разоря.
	Уил се обърна, прицели се в коша, топката подскочи по обръча, но накрая улучи целта. Едно на нула. Още два точни удара и наградата щеше да бъде негова.
	Докато топката се търкаляше обратно, служителят крадешком погледна към Ашли. Тя самата не даваше вид да е забелязала присъствието му.
	Уил взе отново топката и попита мъжа:
	— Печелил ли е някой днес?
	— Разбира се. Мнозина.
	Той не отлепяше очи от Ашли. Нищо изненадващо. Всички я забелязваха. Като светеща реклама привличаше погледите на всеки с поне един милиграм тестостерон.
	Тя пристъпи напред и се облегна кокетно на стената на павилиона. Отново се усмихна на Уил. Не си падаше по деликатността. Когато я обявиха за кралица на бала, цяла нощ не свали тиарата от главата си.
	— Днес игра добре — каза тя. — Напредваш със сервиса.
	— Благодаря — отвърна Уил.
	— Вече настигаш Скот.
	— Няма начин — възрази той. Скот тренираше волейбол от шестгодишен. Уил започна едва в гимназията. — Бърз съм и имам отскок, но ми липсва техниката на Скот.
	— Казвам ти какво видях.
	Уил се взря съсредоточено в коша и пое дъх, за да се отпусне, преди да стреля. Така ги съветваше треньорът. Не че му помагаше много да си подобри резултата пред наказателната линия. Този път обаче топката изсвистя през мрежата. Два от два.
	— Какво ще правиш с плюшената играчка, ако я спечелиш? — попита Ашли.
	— Не знам. Искаш ли я?
	— Само ако ти искаш да ми я подариш.
	Ашли очевидно очакваше той да й предложи, а не тя да го моли. Две години бяха прекарали заедно. Познаваше я добре. Уил сграбчи топката, издиша отново и стреля. Този път обаче беше прекалено силно и тя отскочи от обръча.
	— Без малко — констатира служителят. — Трябва пак да опиташ.
	— Усещам кога съм загубил — отвърна Уил.
	— Знаеш ли какво. Ще ти взема два долара за три удара.
	— Няма нужда.
	— Два долара и двамата получавате по три удара — мъжът взе топката и я протегна към Ашли. — Защо не опиташ?
	Тя се втренчи в топката, сякаш й се струва немислимо да я пипне. Навярно си беше точно така.
	— Няма смисъл — намеси се Уил. — Но благодаря за предложението — после се обърна към Ашли. — Тук ли е още Скот?
	— С Кейси са. Поне бяха, когато тръгнах да те търся. Май я харесва.
	Уил се запъти натам редом с Ашли.
	— Обсъждахме — подхвана небрежно тя — дали да не се отбием у нас. Родителите ми са в Ралей на някакъв коктейл с губернатора и къщата е на наше разположение.
	Уил подозираше, че се мъти нещо такова.
	— Аз съм против — каза той.
	— Защо? Тук няма нищо интересно.
	— Не мисля, че идеята е добра.
	— Защото се разделихме ли? Не се опитвам да върна лентата. „Да, и точно затова дойде на турнира — помисли си Уил. — Изтупана от главата до петите. И тръгна да ме търсиш. И предлагаш да отидем у вас, понеже родителите ти ги няма“.
	Ала не каза нищо подобно. Не беше в настроение за кавги, не искаше да усложнява още повече положението. Ашли не беше лошо момиче. Просто не бяха един за друг.
	— Утре ще ставам рано за работа. Цял ден играх волейбол в жегата — оправда се Уил. — Искам просто да поспя.
	Тя го хвана за ръката и спря.
	— Защо не отговаряш, когато ти звъня по телефона?
	Уил замълча. Какво да каже?
	— Какво съм сбъркала? — настоя Ашли.
	— Нищо.
	— Тогава защо?
	Отговор отново не последва. Тя се усмихна умолително.
	— Хайде, ела да го обсъдим.
	Уил знаеше, че тя заслужава обяснение. Само че то нямаше да й хареса.
	— Вече ти казах — изморен съм.


	— Изморен си? — пролая Скот. — Каза й, че си изморен и искаш да поспиш?
	— Нещо такова.
	— Да не си полудял?
	Скот го изпепели с поглед. Кейси и Ашли отдавна бяха поели по кея да поговорят, несъмнено да разнищят всяка думичка на Уил, драматизирайки ненужно ситуация, която нямаше смисъл да се обсъжда. Ашли обаче обичаше драмите. Внезапно го връхлетя усещане, че лятото ще се проточи прекалено дълго.
	— Наистина съм изморен — каза Уил. — Ти не си ли?
	— Май не си чул какво се предлага. Аз и Кейси, ти и Ашли. В къщата на родителите й край брега.
	— Разбрах.
	— Но все още сме тук, понеже…?
	— Вече ти казах.
	— Не… виж, не схващам — поклати глава Скот. — Извинението „изморен съм“ е за пред родителите, когато не щеш да миеш колата или искаш да отървеш ходенето на църква. Не и когато ти се открива такава възможност.
	Уил замълча. Скот беше само година по-малък — догодина щеше да завърши гимназия „Лейни“ — ала често се държеше с Уил като по-голям и поумнял брат.
	С изключение на нощта край църквата…
	— Виждаш ли го онзи пред баскетболния кош? Виси по цял ден там, за да изкара някой долар и да си купи бира и цигари в края на смяната. Просто. Не си падам по такъв живот, но го разбирам. Теб обаче — не. Искам да кажа… видя ли как изглежда Ашли тази вечер? Ненадминато! Като мацка от „Максим“.
	— И?
	— Ами страхотна е!
	— Знам. Забрави ли, че излизахме две години?
	— Не казвам, че пак трябва да започнете. Предлагам само четиримата да отидем у тях, да се позабавляваме и да видим какво ще излезе — Скот се облегна назад. — Между другото, така и не проумях защо скъсахте. Очевидно още е влюбена в теб. Изглеждахте родени един за друг.
	— Не сме — поклати глава Уил.
	— И преди си го казвал, но какво имаш предвид? Да не би да се държи като… психо, като останете насаме? С касапски нож ли те заплашваше? Или виеше по луната, докато се разхождахте по плажа?
	— Нищо подобно. Просто не се получи. Това е.
	— Просто не се получи — повтори Скот. — Чуваш ли се какви ги приказваш?
	Уил не даде признаци, че ще отстъпи, и Скот се наведе към него през масата.
	— Хайде, човече! Направи го заради мен тогава. Поживей малко! Лято е. Във ваканция сме. Хайде! Заради отбора!
	— Толкова ли си отчаян!
	— Толкова. Ако не се съгласиш да отидем у Ашли, Кейси няма да излезе с мен.
	— Съжалявам. Не мога да ти помогна.
	— Добре. Съсипи ми живота! На кого му пука?
	— Ще оцелееш — Уил смени темата. — Гладен ли си?
	— Малко — измърмори Скот.
	— Хайде да си купим чийзбургери.
	Уил стана, ала Скот продължи да се цупи.
	— Трябва да потренираш посрещане — върна лентата той към волейболното състезание. — Пращаше топката напосоки. Стараех се да те покривам, но…
	— Ашли каза, че съм те настигнал.
	Скот изсумтя и се надигна от стола.
	— Не знае какво говори.


	След като си купиха сандвичите, Уил и Скот застанаха на опашката пред щанда със сосовете. Скот напои обилно бургера си с кетчуп. От всички страни на питката покапа червена течност.
	— Отвратително — заяви Уил.
	— Да ти напомня — имало някога един човек на име Рей Крок. Той основал компанията „Макдоналдс“. Сети ли се? На оригиналния хамбургер — в много отношения оригиналния американски хамбургер — слагал задължително кетчуп. Което навярно доказва колко важен е кетчупът за цялостния вкус.
	— Говори си. Ставаш за оратор. А аз ще си купя нещо за пиене.
	— Вземи ми една минерална вода.
	Когато Уил се запъти към сергията, към Скот полетя нещо бяло. Скот го забеляза и инстинктивно отскочи от пътя му, изпускайки чийзбургера.
	— Какво, по дяволите, става? — извърна се той.
	На земята лежеше картонена кутийка от пържени картофи. Зад него стояха Теди и Ланс, пъхнали ръце в джобовете. Между тях Маркъс безуспешно се мъчеше да си придаде невинно изражение.
	— Не знам за какво говориш? — отвърна той.
	— За това! — изръмжа Скот и ритна кутията към тях. По-късно Уил осъзна, че именно тонът му накара всички наоколо да застинат. Уил усети как косъмчетата по врата му настръхват в натежалата от жестокост атмосфера.
	Именно жестокост търсеше Маркъс…
	Сякаш им подхвърляше въдица.
	Уил забеляза как един баща грабна детето си и се отдалечи, докато Ашли и Кейси — току-що завърнали се от кея — застинаха някъде встрани. Видя да се приближава и Галадриел, която напоследък се наричаше Блейз.
	Скот ги изгледа предизвикателно със стиснати челюсти.
	— Писна ми от вас!
	— И какво смяташ да правиш? — ухили се самодоволно Маркъс. — Ще ми пратиш фойерверк в лицето?
	Чашата преля. Скот неочаквано се стрелна напред, Уил разблъска тълпата, за да се добере навреме до приятеля си.
	Маркъс не помръдна. Лошо, Уил знаеше, че той и шайката му са способни на всичко… И най-лошото — знаеха какво е направил Скот.
	Разяреният Скот обаче сякаш пет пари не даваше. Докато Уил си проправяше път към тях, Теди и Ланс го заобиколиха и той се озова по средата. Уил се затича, ала Скот го изпревари и събитията се развиха за секунди. Маркъс отстъпи половин крачка, Теди ритна един стол, Скот отскочи, блъсна се в масата и я прекатури. Възвърна си равновесието и сви ръце в юмруци. Ланс приближаваше отстрани. Докато тичаше напред, Уил долови плач на дете. Най-сетне се измъкна от тълпата и се насочи право към Ланс. Внезапно между тях изникна момиче.
	— Престанете! — изкрещя тя, разперила ръце. — Веднага! Престанете всички!
	Гласът й прозвуча изненадващо силно и авторитетно. Уил застина. Всички замръзнаха. Плачът на детето се извиси пискливо във възцарилата се тишина. Момичето се извърна, измери с гневен поглед побойниците и Уил забеляза пурпурния кичур в косата й. Веднага я позна. Само че сега носеше широка тениска с изрисувана риба.
	— Битката приключи! Няма битка! Не виждате ли детето?
	Изгледа ги предизвикателно, шмугна се между Скот и Маркъс и коленичи пред разплаканото дете. Беше на три или четири, с оранжева блузка. Момичето го заговори нежно, с мила усмивка.
	— Добре ли си, слънчице? Къде е мама? Да вървим да я намерим.
	Детето веднага заби поглед в тениската й.
	— Това е Немо — каза то. — И той се беше изгубил. Харесваш ли Немо?
	Отстрани една жена, прегърнала бебе, паникьосано си пробиваше път през множеството, сляпа и глуха за витаещото из въздуха напрежение.
	— Джейсън? Къде си? Да сте виждали едно момченце? С руса коса и оранжева блузка?
	Забеляза го и по лицето й се изписа облекчение. Стисна бебето и се втурна към тях.
	— Не бива да хукваш така, Джейсън! — викна жената. — Изплаши ме. Добре ли си?
	— Немо — посочи момченцето тениската. Майката се обърна и едва сега видя момичето с пурпурния кичур.
	— Благодаря… Сменях памперса на бебето и той изчезна…
	— Всичко е наред — поклати глава момичето. — Нищо му няма.
	Уил проследи с поглед как майката се отдалечава с децата си и се обърна към момичето, което изпращаше с мила усмивка малчугана. Когато детето се скри в множеството обаче, тя сякаш внезапно усети втренчените погледи на околните и скръсти смутено ръце. Тълпата се раздели на две, за да пропусне забързания към тях полицай, Маркъс измърмори нещо на Скот и се стопи в множеството. Теди и Ланс последваха примера му. Блейз тръгна след тях. Уил се изненада, че момичето с пурпурния кичур се пресегна към ръката й.
	— Чакай! Къде отиваш? — извика то.
	— „Бауърс Пойнт“ — отвърна Блейз и се отдръпна.
	— Къде се намира?
	— Надолу по плажа. Ще го откриеш.
	Блейз се обърна и хукна след Маркъс.
	Момичето се поколеба. Напрежението, надвиснало плътно върху им само допреди секунди, започна да се разсейва. Скот вдигна прекатурената маса и тръгна към Уил. Точно тогава към момичето приближи мъж — явно баща й.
	— Ето те и теб! — възкликна той със смесица от облекчение и раздразнение. — Търсихме те. Ще се прибираме ли?
	Момичето, което следеше с поглед Блейз, очевидно не се зарадва от срещата.
	— Не — отвърна лаконично то, шмугна се в множеството и закрачи към плажа.
	Малко момче застана до бащата.
	— Май не е гладна — предположи то.
	Мъжът положи длан върху рамото му и проследи с поглед дъщеря си, която слезе по стъпалата към плажа, без изобщо да се обърне.
	— Сигурно си прав — каза той.
	— Направо не е за вярване! — гневно възкликна Скот и дръпна Уил настрани. Още вреше и кипеше. — Тъкмо се канех да приспя този нещастник.
	— Аха… — отвърна Уил и поклати глава. — Теди и Ланс щяха да се намесят.
	— Нищо нямаше да направят. Бива ги само да се перчат.
	Уил не беше убеден, но замълча.
	Скот пое дъх.
	— Ето го и ченгето!
	Полицаят приближи бавно, очевидно опитвайки се да прецени ситуацията.
	— Какво става тук? — попита той.
	— Нищо, полицай — отговори спокойно Скот.
	— Чувам, че имало свада.
	— Не, сър.
	Със скептично изражение полицаят зачака обяснение. Скот и Уил обаче мълчаха. Около щанда със сосове се напълни с хора. Полицаят огледа внимателно множеството, за да се увери, че не пропуска нещо. Внезапно грейна в усмивка — явно при вида на познато лице зад гърба на Уил.
	— Хей, Стив! — подвикна полицаят.
	Уил видя как се запъти към бащата на момичето.
	Ашли и Кейси запристъпваха плахо към тях. Лицето на Кейси беше поруменяло.
	— Добре ли си? — заекна тя.
	— Абсолютно — отвърна Скот.
	— Онзи е смахнат. Какво стана? Не видях кай започна.
	— Замери ме с нещо. Кипнах. Писнало ми е от номерата му. Въобразява си, че всички се страхуват от него и всичко му е позволено. Опита ли още веднъж обаче, няма да му се размине…
	Уил спря да го слуша. На Скот не му млъкваше устата дори по време на волейболните мачове и Уил отдавна се бе научил да не му обръща внимание.
	Погледна към бащата на момичето, който разговаряше с полицая, и се почуди защо дъщеря му го отбягваше толкова упорито. И защо тръгна след Маркъс? Тя не беше като него и Уил предположи, че не знае в какво се забърква. Скот продължаваше да уверява Кейси колко лесно е щял да се справи и с тримата, а Уил се напрягаше да дочуе разговора на полицая с бащата на момичето.
	— Здрасти, Пийт — поздрави бащата. — Как е?
	— Както винаги — отвърна полицаят. — Старая се да държа положението под контрол. Напредваш ли с прозореца?
	— Бавно.
	— Така каза и миналия път.
	— Да, но сега разполагам със скрито оръжие. Синът ми Джона. Той ще ми помага през лятото.
	— Така ли? Браво, млади човече… Нямаше ли да идва и дъщеря ти, Стив?
	— Дойде — каза бащата.
	— Ама пак си тръгна — уточни момчето. — Бясна е на татко.
	— Жалко.
	Уил видя как бащата посочи към плажа.
	— Имаш ли представа накъде са се запътили?
	Полицаят присви очи към хоризонта.
	— Навсякъде. Но някои от компанията са лош избор. Особено Маркъс. Повярвай ми, не бива да се навърта край него.
	Скот не спираше да се надува пред прехласнатите Ашли и Кейси. На Уил внезапно му се прииска да поговори с полицая. Разбираше, че не бива да се бърка. Не познаваше момичето, не знаеше защо бе избягало от баща си. Може би имаше основателна причина. Ала забеляза колко угрижено се сви лицето на баща й, спомни си колко търпеливо и мило се отнесе тя с детето и думите сякаш сами излетяха от устата му:
	— Тръгнаха към „Бауърс Пойнт“.
	Скот млъкна по средата на изречението, а Ашли го изгледа смръщено. Останалите трима го изучаваха несигурно.
	— Става дума за дъщеря ви, нали? — бащата кимна леко и Уил продължи: — Отиде в „Бауърс Пойнт“.
	Полицаят го изгледа изпитателно. После се обърна към бащата:
	— Като приключа тук, ще отида да поговоря с нея. Ще се опитам да я придумам да се прибере у дома. Става ли?
	— Не си длъжен да го правиш, Пийт.
	Полицаят продължи да се взира в отдалечаващата се групичка.
	— Най-добре да отида.
	Необяснимо защо Уил почувства да го залива вълна от облекчение. Явно му пролича, понеже щом се обърна, забеляза втренчените погледи на приятелите си.
	— Какво, по дяволите, правиш? — възкликна Скот.
	Уил не отговори. Не можеше, понеже и самият той недоумяваше.


>	6.
>	Рони

	При нормални обстоятелства Рони навярно би оценила красивата нощ. В Ню Йорк звездите не се виждаха заради светлините на града. Тук беше съвсем различно. Въпреки пелената от влага над морето ясно различаваше Млечния път, а право на юг Венера грееше ярко. Вълните се разбиваха ритмично в брега, а на хоризонта проблясваха светлинките на половин дузина рибарски корабчета.
	Обстоятелствата обаче не бяха нормални. Тя стоеше на верандата и вбесено изпепеляваше с поглед полицая.
	Не, грешка. Не беше вбесена. Разярена беше. Случилото се бе толкова свръхзакрилническо, толкова прекалено, че умът й не го побираше. Първата й мисъл бе да тръгне на стоп към автогарата и да си купи билет за Ню Йорк. Нямаше да казва на майка си и баща си. Щеше да се обади на Кейла. Стигнеше ли там, щеше да реши как да постъпи по-нататък. Независимо какво щеше да измисли, по-зле от това нямаше да стане…
	Но нямаше начин да го направи, понеже полицай Пийт дишаше във врата й и чакаше да се увери, че ще влезе вътре.
	Още не можеше да повярва. Как беше възможно баща й — родният й баща — да постъпи така? Беше почти пълнолетна, не вършеше нищо лошо, още нямаше полунощ. Какъв беше проблемът тогава? Защо правеше от мухата слон? Е, отначало полицай Пийт просто ги помоли да напуснат „Бауърс Пойнт“ — другите изобщо не се изненадаха, но после той се обърна към нея:
	— Ще те водя у дома — каза, сякаш говореше на осемгодишно хлапе.
	— Не, благодаря — отвърна тя.
	— Тогава ще те арестувам за скитничество и ще извикам баща ти да те прибере.
	Тя разбра, че баща й е изпратил полицая, и застина от унижение.
	Е, създаваше проблеми на майка си и от време на време нарушаваше вечерния час. Ала никога, нито веднъж майка й не прати по петите й ченгета.
	Полицаят прекъсна мислите й.
	— Хайде. Влизай — настоя той, показвайки ясно, че е време тя да отвори вратата, за да не го направи сам.
	Отвътре долитаха меките звуци на пианото. Рони разпозна сонатата на Едуард Григ в сол минор. Пое дълбоко дъх, отвори вратата и я захлопна с трясък зад гърба си.
	Баща й спря да свири и срещна гневния й поглед.
	— Изпратил си ченгетата да ме издирват?
	Той не каза нищо, но мълчанието му беше достатъчно красноречиво.
	— Защо? — настоя Рони. — Как можа?
	Той отново не отговори.
	— Какъв е проблемът? Не искаш да се забавлявам? Нямаш ми доверие? Не разбираш, че не желая да съм тук?
	Баща й отдръпна ръцете си от клавишите и ги положи в скута.
	— Разбирам, че не искаш да си тук…
	Рони пристъпи напред с разкривено от ярост лице.
	— Значи си решил да ми съсипваш живота?
	— Кой е Маркъс?
	— На кого му пука! — викна Рони. — Това няма значение! Няма да позволя да следиш с кого разговарям, така че не се и опитвай!
	— Аз не се опитвам…
	— Мразя това място! Не схващаш ли? Мразя и теб!
	Втренчи се в него, предизвиквайки го да се опита да я опровергае. Надяваше се да пробва, за да й даде шанс да повтори същото.
	Ала баща й замълча. Както обикновено. Ненавиждаше го заради тази безхарактерност. Прекоси гневно дневната, грабна снимката, на която свиреше на пиано, а баща й седеше на пейката до нея, и я захвърли към другия край на стаята. Той трепна при звука на разтрошеното стъкло, но не отрони и дума.
	— Какво? Нищо ли няма да кажеш?
	Баща й прочисти гърло.
	— Спалнята ти е първата вдясно.
	Рони не благоволи да му отговори. Втурна се през коридора, решена пътищата им повече да не се пресичат.
	— Лека нощ, скъпа — извика той. — Обичам те.
	За миг Рони изпита срам от думите си, ала съжалението се стопи също тъй бързо, както се бе появило. Той сякаш изобщо не бе усетил колко е ядосана. Чу го как засвири отново — точно оттам, където беше спрял.
	В спалнята — лесно я намери, понеже в коридора имаше само три врати: едната към банята, другата към спалнята на баща й — Рони светна лампата със замах. Свали с въздишка абсурдната тениска с Немо, за която почти беше забравила.
	Най-лошият ден в живота й.
	Е, разбираше, че преценява събитията твърде мелодраматично. Не беше глупава. Но денят никак не беше приятен. Единственото хубаво нещо бе запознанството с Блейз, което й вдъхваше надежда, че има поне един човек, с когото да убива времето това лято.
	Ако Блейз все още иска да й прави компания, естествено. И това беше съмнително след неочаквания ход на баща й. Блейз и другите навярно още го обсъждат. И се превиват от смях. Кейла би й напомняла случая до второ пришествие.
	Направо й се гадеше. Захвърли тениската с Немо в ъгъла — не искаше да я вижда повече — и започна да смъква концертната фланелка.
	— Заявявам ти, че съм тук, преди съвсем да се смутя.
	Рони подскочи и се завъртя — Джона се взираше в нея.
	— Изчезвай! — изкрещя му тя. — Какво правиш тук? Това е моята стая!
	— Не, нашата стая — уточни Джона и посочи. — Две легла? Схващаш ли?
	— Няма да деля стаята с теб!
	— В татковата ли ще спиш? — наклони глава той.
	Рони отвори уста да отговори, замисли се дали да не отиде пак в дневната, после осъзна, че за нищо на света няма да се върне там, и затвори уста. Тръгна към куфара си, разкопча го и вдигна капака. Най-отгоре лежеше „Анна Каренина“. Рони я захвърли настрани и затърси пижамата си.
	— Возих се на виенското колело — похвали се Джона. — Много е високо. Така те откри татко.
	— Чудесно!
	— Беше страхотно! Ти вози ли се?
	— Не.
	— Трябваше. Виждах чак до Ню Йорк.
	— Как не!
	— Наистина! Виждам много надалеч. С очилата имам предвид. Татко каза, че имам орлово зрение.
	— И още как!
	Джона замълча. Протегна се към плюшеното мече, което си носеше от вкъщи. Гушваше го, щом се притеснеше. На Рони й се прииска да върне думите си назад. Понякога брат й създаваше впечатление, че е надраснал възрастта си, но като го видя как придърпва мечето към гърдите си, Рони съжали за грубите думи. Макар да беше твърде зрял за годините си, макар понякога да я изкарваше от равновесие с бъбривостта си, той беше дребничък, на ръст приличаше повече на шест или седемгодишен. Беше се родил три месеца преждевременно и страдаше от астма, късогледство и затруднена моторика. А тя знаеше колко жестоки са децата на неговата възраст.
	— Извинявай. С очилата наистина виждаш като орел.
	— Да, бива си ги — измърмори Джона и се обърна към стената.
	Сърцето на Рони се сви отново. Макар да се държеше досадно понякога, той определено беше добро хлапе.
	Тръгна към леглото му и приседна до него.
	— Хей. Съжалявам. Просто съм ядосана.
	— Знам — отвърна Джона.
	— Вози ли се и на нещо друго?
	— Татко ме качи почти навсякъде. Едва не повърна, но на мен ми нямаше нищо. И никак не се уплаших в призрачната къща. На всички духове им личеше, че не са истински.
	— Винаги си бил смелчага — потупа го тя по крака.
	— Аха — съгласи се Джона. — Онзи път например, когато угасна токът. Ти се стресна много. А аз — не.
	— Помня.
	Джона явно остана доволен. Ала пак се смълча. След малко отрони почти недоловимо:
	— Липсва ли ти мама?
	— Да — отговори Рони и му пооправи завивката.
	— И на мен. И ми беше неприятно да съм сам тук.
	— Татко е в другата стая.
	— Знам. Но все пак се радвам, че си дойде.
	— И аз.
	Той се усмихна, но тутакси сбърчи тревожно лице:
	— Мислиш ли, че мама е добре?
	— Разбира се — увери го Рони и пак придърпа завивката. — Но сигурно и на нея й е мъчно за теб.


	На сутринта я събуди надничащото през завесите слънце. Едва след няколко секунди разбра къде е. Примигна невярващо срещу часовника. Лъжат ли я очите?
	Осем часа? Сутринта. През лятната ваканция?
	Легна пак, втренчи се в тавана, ала усети, че сънят е отлетял безвъзвратно. И как не — слънчевите лъчи я пронизваха като стрели през прозорците. А и баща й вече удряше клавишите в дневната. Внезапно си спомни предишната нощ и гневът от постъпката му се върна с пълна сила.
	Зовеше я поредният ден в рая!
	През прозореца дочуваше далечен грохот на двигатели. Рони стана и дръпна завесите, ала отскочи уплашено при вида на миещата мечка върху разкъсания плик с отпадъци. Разпиляният боклук изглеждаше окаяно, ала миещото мече й се стори мило. Почука по стъклото да му привлече вниманието.
	И тогава забеляза решетките на прозореца.
	Решетки. На прозореца.
	Като в затвор.
	Рони стисна зъби, извърна се рязко и влетя в дневната. Джона гледаше анимационни филмчета, гребейки от купа с овесени ядки, баща й вдигна поглед, но не спря да свири.
	Положила ръце върху хълбоците, Рони го зачака да престане. Той обаче сякаш не я забелязваше. Тя видя, че снимката, която вчера беше захвърлила, се е върнала върху пианото, макар и без стъклената рамка.
	— Под ключ ли смяташ да ме държиш цяло лято? — попита тя. — Откажи се навреме.
	Баща й я погледна, но продължи да свири.
	— За какво говориш?
	— Сложил си решетки на прозорците! Да не би да съм ти затворник!
	— Казах ти, че е вбесена — вметна Джона, без да отлепя очи от екрана на телевизора.
	Стив поклати глава, а ръцете му неспирно сновяха по клавишите.
	— Не съм ги сложил аз, а предишният собственик.
	— Не ти вярвам.
	— Така е — додаде Джона. — За да си пази изкуството.
	— Не говоря на теб, Джона! — възкликна Рони и пак се обърна към баща си. — Да се разберем отсега! Няма да ти позволя да се отнасяш с мен като с недорасло момиченце! Не осемнадесет съм!
	— До двадесети август си на седемнадесет — уточни Джона иззад гърба й.
	— Престани! — обърна се Рони към него. — Говоря с татко!
	— Но ти не си навършила осемнадесет — намръщи се Джона.
	— Въпросът не е там!
	— Мислех, че си забравила.
	— Не съм забравила! Не съм тъпачка!
	— Но ти каза…
	— Ще млъкнеш ли най-сетне! — раздразнено нареди Рони и се извърна към невъзмутимо свирещия на пианото Стив. — Снощи постъпи… — заекна, неспособна да намери точните думи за случилото се. — Достатъчно голяма съм да вземам решения. Не схващаш ли? Лиши се от правото да ме контролираш, когато си тръгна. И кога, моля, ще благоволиш да ме изслушаш?
	Баща й рязко отдръпна ръце от клавишите.
	— Не ми харесват игричките ти.
	— Какви игрички? — объркано попита Стив.
	— Тези! Да свириш през цялото време на пианото! Не ми пука колко искаш да се занимавам с музика. Повече няма да седна пред пианото! Особено пред теб!
	— Добре.
	Тя зачака какво ще последва, ала баща й замълча.
	— Това ли е? Само това ли ще кажеш?
	Той явно се почуди какво да отвърне.
	— Искаш ли да закусиш? — попита накрая. — Изпържих бекон.
	— Олеле — възкликна Джона.
	Баща й погледна към него.
	— Тя е вегетарианка, татко — обясни брат й.
	— Така ли?
	— От три години — отговори вместо нея Джона. — Ала тя си е странна, така че няма какво да се чудим.
	Рони ги изгледа удивено. Как успяха да сменят темата? Нали не обсъждаха бекона, а снощните събития!
	— Да се разберем… — подхвана пак тя. — Ако още веднъж изпратиш полицията да ме прибира у дома, аз не просто ще откажа да свиря на пианото. Не просто ще се прибера у дома. Никога, никога няма да ти проговоря. Ако не ми вярваш, пробвай. Вече изкарах три години, без да ти говоря. И никак не се затрудних.
	Обърна се и тръгна към стаята си. След двадесет минути — взела душ и преоблечена — излезе навън.


	Първата й мисъл, щом стъпи на пясъка, беше, че е трябвало да облече къси панталони.
	Слънцето вече припичаше жарко, а въздухът бе натежал от влага. По плажа хората се изтягаха по хавлиите или яхаха сърфовете. Край кея половин дузина сърфисти очакваха съвършената вълна.
	Над тях панаира го нямаше. Виенското колело беше разглобено, сергиите — прибрани. Наоколо се валяха само боклуци и остатъци от храна. Рони тръгна към търговската част на града. Магазините бяха още затворени. Така или иначе не би стъпила в повечето от тях — няколко магазинчета за сувенири, няколко за дрехи, по чиито витрини висяха блузи и поли като за майка й, „Бъргър Кинг“ и „Макдоналдс“, където по принцип не влизаше. Един хотел и половин дузина скъпи ресторанти и барове — и това сякаш изчерпваше асортимента. Вниманието й привлякоха само един магазин за спортни стоки, един музикален магазин и старомодна закусвалня, където навярно би могла да виси с приятели… ако си намери такива.
	Тръгна обратно към плажа. Заспуска се по пясъчна дюна и отбеляза, че множеството се е увеличило. Беше прекрасен ден — подухваше свеж бриз, небето бе бездънно и безоблачно синьо. Ако Кейла беше тук, сигурно биха се попекли на плажа. Нея обаче я нямаше и Рони не възнамеряваше да се припича самотна на слънцето. Тогава какво друго й оставаше?
	Дали да не си потърси работа? Чудесно извинение да не се прибира вкъщи. Никъде не забеляза табелки: „Набираме персонал“, но все някой трябваше да има нужда от помощ.
	— Прибра ли се невредима? Или ченгето се опита да те сваля?
	Рони се обърна и видя Блейз. Потънала в мисли, не беше я забелязала.
	— Не се опита да ме сваля.
	— О, значи ти пое инициативата?
	— Да не си пияна? — скръсти ръце Рони.
	Блейз вдигна рамене с шеговито изражение и Рони се усмихна.
	— Какво стана, като си тръгнах? Нещо интересно?
	— Не. Момчетата поеха нанякъде. Не знам накъде. Аз останах в „Бауърс Пойнт“.
	— Изобщо ли не се прибра?
	— Не — Блейз стана и изтупа пясъка от дънките си. — Имаш ли пари?
	— Защо?
	Блейз се изправи.
	— Не съм яла от вчера сутринта. Гладна съм.


>	7.
>	Уил

	Навлякъл работния гащеризон, Уил стоеше в ямата под форда, наблюдаваше как се отцежда маслото и се стараеше да не обръща внимание на Скот — лесно да се каже, трудно да се изпълни. Скот му четеше конско за предишната вечер, откакто бе започнала смяната им тази сутрин.
	— Позицията ти е абсолютно погрешна — продължи невъзмутимо, оставяйки трите туби с масло на полицата до него. — Между невинното забавление и сериозната връзка има съществена разлика.
	— Не приключихме ли вече?
	— Не, понеже отказа да проявиш здрав разум. Личи си колко си объркан. Ашли не се опитва да започне отначало.
	— Не съм объркан — каза Уил и избърса длани в кърпата. — Точно това възнамерява.
	— Кейси е на друго мнение.
	Уил остави кърпата и се пресегна към бутилката с минерална вода. В автосервиза поправяха спирачки и брони и подменяха масло, но баща му държеше мястото да изглежда излъскано до блясък, сякаш току-що отваря врати. За жалост климатиците не бяха сред приоритетите му и през лятото температурата вътре се колебаеше някъде между Мохаве и Сахара. Уил отпи жадно от бутилката и я пресуши до дъно. Опита се да събере сили за безкрайния разговор със Скот — най-упоритата личност, която познаваше, упорита и досадна като конска муха.
	— Познавам Ашли по-добре от теб — въздъхна Уил. — И освен това между нас всичко приключи. Веднъж и завинаги. Не разбирам защо продължаваме да го обсъждаме.
	— Защото снощи Хари не срещна Сали например. Защото съм ти приятел и ми пука за теб. Искам да се радваш на лятото. Искам и аз да се радвам на лятото. Искам да се порадвам и на Кейси.
	— Ами излез с нея тогава.
	— Не е толкова лесно. Предложих й снощи. Но Ашли беше много разстроена и Кейси не искаше да я оставя сама.
	— Съжалявам, че не се е получило.
	— О, нима?
	Маслото се източи. Уил взе контейнерите и се заизкачва по стъпалата. Скот остана да изхвърли старото масло във варела за рециклиране.
	— Хей, между другото, забеляза ли онова момиче, което ви усмири? — подвикна Уил надолу към Скот. — Дето помогна на момченцето да намери майка си.
	Скот се позамисли.
	— Имаш предвид вампирката с анимационната тениска?
	— Не е вампирка.
	— Да, видях я. Нисичка, с гаден морав кичур в косата и черен лак? Поля я край игрището, не помниш ли? Стори й се, че вониш.
	— Какво?
	— Просто уточнявам. Не забеляза изражението й, когато се сблъскахте, но аз го видях. Отдръпна се като ужилена. Явно заради миризмата на пот.
	— Наложило се е да си купи нова тениска.
	— Е, и?
	— Не знам. Просто ме изненада. А и не съм я виждал наоколо.
	— Ще повторя — е, и?
	Всъщност и Уил не разбираше защо момичето не му излиза от ума. Особено ако се вземе предвид колко малко знае за нея. Да, беше симпатична — веднага го забеляза, въпреки пурпурния кичур и черната очна линия — ала плажът вреше и кипеше от симпатични момичета. Не го впечатли толкова и фактът, че възпря побойниците. В ума му по-скоро се запечата начинът, по който успокои уплашеното дете. Зад бунтарския й външен вид прозираше изненадваща нежност и тъкмо тя събуди любопитството му.
	Никак не приличаше на Ашли. Не че Ашли беше лош човек. Но се държеше престорено, въпреки че Скот сигурно не беше на същото мнение. В света на Ашли всеки и всичко бе подредено в спретнати кутийки — популярен или не, скъп или евтин, богат или беден, красив или грозен. На Уил в крайна сметка му омръзна от повърхностните й преценки и неспособността й да приеме, че има неща и по средата.
	Ала момичето с пурпурния кичур…
	Инстинктивно усещаше, че тя не е такава. Нямаше как да е напълно сигурен, разбира се, но беше готов да се обзаложи. Тя не разпределяше хората в спретнати кутийки, защото не поставяше и себе си в рамка. Затова му се стори свежа и различна, особено сравнена с връстничките й от „Лейни“. И най-вече с Ашли.
	Макар да имаха много работа в гаража, мислите му се връщаха към непознатата неочаквано често. Не през цялото време. Но достатъчно, да осъзнае, че по някаква причина определено му се иска да я опознае по-добре. Запита се дали ще я срещне пак.


>	8.
>	Рони

	Блейз поведе Рони към закусвалнята, която беше забелязала преди малко, докато се разхождаше по търговската улица. Мястото наистина излъчваше някакъв чар, особено ако човек изпитва носталгия по 50-те. Около старомодния тезгях бяха подредени високи столове, подът бе покрит с черни и бели плочки, а край стените имаше сепарета, отделени с надраскани червени пластмасови паравани. Менюто беше написано с тебешир върху черна дъска зад тезгяха. Цените сякаш бяха единствената промяна, настъпила през последните тридесет години.
	Блейз поръча чийзбургер, шоколадов шейк и пържени картофки. Рони се колебаеше. Накрая се спря само на диетична „Кола“. Беше гладна, но не бе сигурна каква мазнина използват във фритюрника. Очевидно и никой друг не знаеше. Невинаги е лесно да си вегетарианец, понякога й се приискваше да зареже принципите.
	Когато стомахът й стържеше например. Както сега.
	Реши обаче да не рискува. Не беше вегетарианка от фанатизъм, а по-скоро по принуда — не й правеше впечатление какво ядат другите, но помислеше ли си откъде идва месото, си представяше крава на зелена ливада или прасенцето Бейб и започваше да й се повдига.
	Блейз обаче изглеждаше много доволна. Изреди поръчките си и се облегна на паравана.
	— Как намираш заведението? — попита тя.
	— Симпатично е. Различно.
	— Идвам тук от дете. Татко ме водеше всяка неделя след църква и хапвахме шоколадов шейк. Страхотен е. Докарват сладоледа от някакво малко градче в Джорджия, но е неповторим. Опитай!
	— Не съм гладна.
	— Лъжеш — сряза я Блейз. — Чух, че ти къркори стомахът, но както и да е. Ти губиш. Благодаря за почерпката обаче.
	— Няма проблем.
	— Та какво всъщност стана снощи? — усмихна се Блейз. — Да не би да си знаменитост или…?
	— Как ти хрумна?
	— Заради ченгето, дето те отведе. Трябва да има причина.
	— Май баща ми го е помолил да ме намери — смръщи лице Рони. — Знаеше дори къде живея.
	— Не си голяма късметлийка.
	Рони се засмя, а Блейз се пресегна да вземе солницата. Махна капачката, сипа сол върху масата и започна да я оформя с пръст на купчинка.
	— Как ти се стори Маркъс? — попита тя.
	— Разменихме си само една-две думи. Защо?
	— Той не ме харесваше — Блейз очевидно подбираше внимателно изразите. — Като бяхме малки, искам да кажа. И аз не си падах особено по него. Беше някак си… подличък. Но преди няколко години всичко се промени. Потрябва ли ми опора, Маркъс е насреща.
	Рони наблюдаваше как купчинката сол расте ли расте.
	— И?
	— Исках просто да знаеш.
	— Добре — рече Рони.
	— Както и да е.
	— Да ти се връща!
	— Моля?
	Блейз изстърга малко черен лак от ноктите си.
	— Тренирах спортна гимнастика — подхвана тя. — Три или четири години тя беше най-важното нещо в живота ми. Отказах се заради треньора. Ужасно строг беше — все ни кореше какво не сме свършили както трябва, никога не ни хвалеше, че сме се справили добре. Един ден тренирах нов отскок от гредата и той се спусна към мен, крещейки колко нестабилно съм се приземила и прочее — все неща, дето ги бях чувала милион пъти. Беше ми писнало. Та рекох: „Както и да е“. Стисна ме за ръката толкова силно, че ми останаха синини. И ме попита: „Знаеш ли какво значи това? Все едно казваш «мамка», последвано от «ти». На твоята възраст нямаш право да говориш така никому!“. Та когато някой ми каже „както и да е“, аз му отвръщам: „Да ти се връща“.
	В този момент сервитьорката пристигна с поръчката им и я подреди на масата с подобаващ замах. Когато си отиде, Рони посегна към кока-колата.
	— Благодаря за интересната история.
	— Както и да е.
	Рони се засмя отново. Чувството за хумор на Блейз наистина й допадаше.
	Блейз се наведе към нея:
	— Кое е най-лошото нещо, което си вършила?
	— Какво?
	— Говоря сериозно. На всички задавам този въпрос. Любопитно ми е.
	— Добре тогава. Какво е най-лошото нещо, което си правила ти?
	— Лесно е. Когато бях малка, имахме една съседка — госпожа Бандерсън. Не беше най-милата дама на света, но не беше и вещица. Искам да кажа — не си заключваше вратата на Хелоуин или нещо подобно. Но много държеше на градината си. И на ливадата. Минеше ли някое дете напряко през нея към автобусната спирка, тя изскачаше и започваше да крещи, че й съсипваме тревата. Една пролет засади всички цветни лехи със стотици цветя. Градината изглеждаше великолепно. От другата страна на улицата живееше едно хлапе — Бил. Никак не харесваше госпожа Бандерсън, понеже един ден бейзболната му топка паднала в задния й двор, а тя отказала да му я върне. Веднъж тършувахме из навеса в градината му и намерихме бутилка с „Раундъп“. Убиецът на плевели, сещаш ли се? През нощта се промъкнахме с Бил и наръсихме всички цветя с „Раундъп“. Не ме питай защо. „Голяма работа“, рекохме си. Просто ще си купи нови цветя, нали? Не си пролича веднага, естествено. Започва да действа след няколко дни. Госпожа Бандерсън всеки ден поливаше най-старателно и плевеше, и прочее. Докато един ден забеляза, че цветята й повяхват. Първо с Били се забавлявахме много, но после аз забелязах как още призори тя излиза и се мъчи да разбере какво става. На връщане от училище пак я сварвах в градината. Към края на седмицата всички цветя бяха мъртви.
	— Ужасно! — възкликна Рони, но не успя да възпре напушилия я смях.
	— Знам. Още ми е мъчно. Ще ми се да не бях го правила.
	— Каза ли й? Предложи ли да й помогнеш да засади нови цветя?
	— Нашите щяха да ме убият. Ала никога повече не минах през ливадата й.
	— Уха!
	— Както казах — това е най-лошата ми постъпка. Сега е твой ред.
	Рони се замисли.
	— Три години не проговорих на баща си.
	— Вече съм наясно. Не е толкова зле. Както споменах, и аз гледам да не разговарям с баща си. А през повечето време майка ми няма представа къде съм.
	Рони отмести поглед. Над джубокса висеше снимка на Бил Хейли.
	— Откраднах нещо от един магазин — тихо отрони тя. — Не беше скъпо. Направих го заради тръпката.
	— А сега?
	— Вече не. Хванаха ме. Всъщност на два пъти ме хващаха, но вторият път беше неволно. Съдиха ме, но отложиха решението с една година. Тоест — ако не се провиня отново, ще свалят обвиненията.
	Блейз остави бургера.
	— Това ли е всичко? Най-лошото нещо, което си вършила?
	— Не съм убивала цветя, ако натам биеш. Не съм вършила вандалщини.
	— Не си пъхала главата на брат си в тоалетната чиния? Не си трошила колата? Не си бръснала котката?
	— Не — усмихна се леко Рони.
	— Ти май си най-скучният тийнейджър на света.
	Рони изхихика отново и отпи от колата.
	— Може ли един въпрос?
	— Давай!
	— Защо не се прибра снощи?
	Блейз взе щипка сол от купчината върху масата и си поръси картофките.
	— Не исках.
	— Ами майка ти? Няма ли да се вбеси?
	— И още как!
	Вратата на закусвалнята зейна рязко. Рони се обърна и видя Маркъс, Теди и Ланс да се запътват към тях. Маркъс носеше тениска с изрисуван череп, а от колана му висеше верига.
	Блейз се прехвърли на съседния стол, ала изненадващо Теди се настани до нея, а Маркъс седна до Рони. Ланс придърпа стол от съседната маса и разкрачи крака от двете страни на облегалката. Маркъс се протегна към чинията на Блейз. Теди и Ланс автоматично грабнаха картофките.
	— Хей! Те са на Блейз! — възкликна възмутено Рони. — Купете си!
	Маркъс се обърна към Блейз:
	— Е?
	— Няма проблем — каза Блейз и бутна чинията си към него. — И без това не мога да го изям.
	Маркъс взе кетчупа, сякаш е доказал безапелационно позицията си.
	— Та за какво си говорехте? От прозореца изглеждахте много съсредоточени.
	— За нищо — отвърна Блейз.
	— Нека позная. Разказа на Рони за сексапилния приятел на майка си и нощните им подвизи.
	— Не бъди груб — размърда се Блейз на стола.
	Маркъс се вторачи в Рони.
	— Сподели ли как една нощ любовникът на майка й се промъкнал в стаята й? Дала му десет минути да се омете.
	— Млъкни! Не е смешно! И не говорехме за това.
	— Както и да е — самодоволно заключи Маркъс.
	Блейз взе чашата с шейка, а Маркъс захапа бургера й. Теди и Ланс си напълниха шепите с картофки и за няколко минути тримата почти ометоха чиниите. За огромно учудване на Рони Блейз не възрази.
	Всъщност нищо изненадващо. Очевидно Блейз не искаше да ядосва Маркъс и го оставяше да прави каквото пожелае. И преди беше виждала това — Кейла, макар да се преструваше на непоклатима, се държеше по същия начин с момчетата. И обикновено те се отнасяха с нея като с парцал.
	Ала не биваше да откровеничи сега. Само щеше да влоши положението.
	Блейз отпи от млечния шейк и остави чашата върху масата.
	— Та какво искате да правим след това, момчета?
	— Ние сме пас — изръмжа Теди. — Трябва да помагаме на стареца.
	— Братя са — обясни Блейз.
	Рони ги огледа, но не съзря прилика.
	— Наистина ли?
	Маркъс дояде бургера и бутна чинията към средата на масата.
	— Знам. Не е за вярване, че някой може да създаде два толкова грозни екземпляра. Но пък семейството има долнопробен мотел зад моста. Тръбите са на хиляда години. Теди отговаря за отпушването на тоалетните.
	Рони сбърчи нос, представяйки си гледката.
	— Наистина ли?
	Маркъс кимна.
	— Гадно, а? Но не се безпокой за Теди. Той е майстор. Гений и половина! Даже му харесва. А Ланс сменя чаршафите, когато гостите се изтъркалят от леглата по обед.
	— Уф! — възкликна Рони.
	— Съгласен съм. Направо отвратително! — додаде Блейз. — Да видиш само какви хора наемат почасово стаи! Влезеш ли вътре след тях, сто на сто ще пипнеш нещо заразно.
	Рони се почуди какво да отговори. Не можа да измисли и затова се обърна към Маркъс:
	— А ти какво правиш?
	— Каквото си искам — отвърна той.
	— Което означава? — настоя Рони.
	— Защо те интересува?
	— Не знам — рече хладно тя. — Просто питам.
	Теди грабна последните картофки от чинията на Блейз.
	— Означава, че виси в мотела с нас. В стаята си.
	— Имаш стая в мотела?
	— Там живея.
	Логичният въпрос беше „защо“ и тя зачака, ала Маркъс замълча. Рони подозираше, че предпочита да я подтикне да полюбопитства. Може би прекаляваше с тълкуванията, но внезапно почувства, че му се иска да я заинтригува. Да го хареса. Въпреки че Блейз беше тук.
	Подозренията й се оправдаха, когато Маркъс бръкна в джоба си за цигара. Запали я и духна дима към Блейз, после се обърна към Рони.
	— Какви са ти плановете за вечерта?
	Обзета от неудобство, тя се размърда в стола. Явно всички — включително Блейз — очакваха отговора й.
	— Защо?
	— Ще се събираме в „Бауърс Пойнт“. Не само ние. Цяла компания. Искам и ти да дойдеш. Този път без ченгетата.
	Блейз изучаваше плота на масата и побутваше купчинката сол. Рони не отговори, Маркъс се изправи и се насочи към вратата, без да се обръща.


>	9.
>	Стив

	— Хей, татко! — подвикна Джона, застанал зад пианото в нишата на дневната, докато Стив оставяше чиниите със спагети върху масата. — С дядо и баба ли си тук?
	— Да, това са майка ми и баща ми.
	— Не си спомням тази снимка. От апартамента, искам да кажа.
	— Държах я в кабинета си в музикалното училище.
	— Аха — Джона се наведе към снимката да я разгледа отблизо. — Приличаш на дядо.
	Стив не знаеше дали да се радва.
	— Може би… малко.
	— Липсва ли ти?
	— Беше ми баща. Ти как мислиш?
	— Ти ще ми липсваш.
	Когато с Джона седнаха край масата, Стив си помисли, че макар и без забележителни събития, денят беше чудесен. Цяла сутрин останаха в работилницата и той научи Джона как да реже стъкло. Хапнаха сандвичи на верандата, а в късния следобед събираха миди край брега. Стив обеща на Джона през нощта да се разходят по плажа с фенери, за да погледат как раците се стрелкат край пясъчните си леговища.
	Джона дръпна стола и седна. Отпи от чашата с мляко и около устата му остана бял мустак.
	— Дали Рони ще си дойде скоро?
	— Надявам се.
	Джона избърса уста с опакото на дланта си.
	— Понякога доста закъснява.
	— Знам.
	— Полицаят ще я доведе ли пак в къщи?
	Стив се взря през прозореца. Свечеряваше се, водата потъмняваше. Почуди се къде ли е Рони и какво прави.
	— Не. Тази вечер не — отвърна той.


	След разходката по плажа Джона се изкъпа и си легна. Стив го зави и го целуна по бузата.
	— Благодаря за прекрасния ден — прошепна той.
	— Няма проблем.
	— Лека нощ, Джона. Обичам те.
	— И аз те обичам, татко.
	Стив стана и се запъти към вратата.
	— Хей, татко?
	— Да?
	— Твоят баща водеше ли те да търсите раци?
	— Не — отговори Стив.
	— Защо не? Беше чудесно.
	— Той не беше такъв баща.
	— А какъв?
	Стив се замисли.
	— Имаше труден характер — рече накрая.


	Седнал пред пианото, Стив си припомни следобеда преди шест години, когато за пръв път в живота си улови баща си за ръката. Каза му, че разбира колко се е старал да го отгледа, че не го вини за нищо и най-вече — че го обича.
	Баща му го погледна съсредоточено — големите дози морфин не бяха помътили съзнанието му. Дълго не отлепяше очи от Стив и накрая дръпна ръката си.
	— Говориш като жена — каза той.
	Намираха се в самостоятелната стая на четвъртия етаж на болницата, където преди три дни бяха настанили баща му. От ръцете му стърчаха тръбички, повече от месец не бе вкусвал твърда храна. Страните му бяха хлътнали, кожата — прозрачна. Дъхът му миришеше на разложение — поредният знак, че ракът напредва победоносно.
	Стив се обърна към прозореца. Навън се виждаха само сините небеса — светъл безкраен мехур около стаята. Никакви птици, никакви облаци, нито едно дърво. Зад гърба си дочуваше ритмичното пиукане на сърдечния монитор — звучеше силно и отмерено, сякаш баща му щеше да живее още двадесет години. Ала не сърцето го убиваше.
	— Как е той? — попита Ким по-късно през нощта, когато й се обади по телефона.
	— Не е добре. Не знам колко му остава, но…
	Стив замълча. Представяше си как тя стои пред печката, бърка спагетите или доматения сос, притиснала слушалката между ухото и рамото. Не я свърташе на едно място, когато говореше по телефона.
	— Намина ли и някой друг?
	— Не — отвърна Стив. Не й каза обаче, че според сестрите той е единственият, посетил болния.
	— Успяхте ли да си поговорите? — попита Ким.
	— Да, но за кратко. Цял ден ту се събуждаше, ту се унасяше.
	— Каза ли му каквото те помолих?
	— Да.
	— И какво отвърна той? Каза ли ти, че и той те обича?
	Стив знаеше какъв отговор очаква Ким. Намираше се в дома на баща си, вперил поглед в снимките на полицата над камината — семейството след кръщенето на Стив, сватбена фотография на Ким и Стив, Рони и Джона като малки. Рамките бяха прашни, недокосвани от години. Знаеше, че майка му ги е подредила там. Запита се какво ли си е мислел баща му, когато ги е гледал, и дали изобщо ги е забелязвал, дали изобщо е видял, че са там.
	— Да — рече най-сетне той. — Каза ми, че ме обича.
	— Радвам се! — възкликна доволно и с облекчение Ким, сякаш отговорът му е затвърдил вярата й в света. — Разбирам колко важно е това за теб.


	Стив израсна в бяла къща в стил американско ранчо в квартал от бели къщи в стил американско ранчо във вътрешната част на острова. Домът им беше малък, с две спални, една баня и гараж, където баща му държеше инструментите си и постоянно миришеше на дървени стърготини. Задният двор тънеше в сянката на стар дъб с целогодишно зелена корона, затова майка му садеше зеленчуците отпред. Отглеждаше домати и лук, ряпа и боб, зеле и царевица. През лятото от прозореца на дневната не можеше да се види шосето пред къщата. Понякога Стив дочуваше съседите да мърморят тихомълком как се съсипва имотът, ала майка му засаждаше градината всяка пролет и никой не се оплака открито на баща му. Знаеха, както знаеше и Стив, че от това няма да излезе нищо добро. А и харесваха съпругата му и разбираха, че все някой ден ще прибегнат до услугите му.
	По занаят баща му беше дърводелец, но имаше дарба да поправя всичко. През годините Стив го беше виждал да ремонтира радиоапарати, телевизори, косачки за трева, двигатели на коли, протекли тръби, увиснали капаци за прозорци, счупени стъкла, а веднъж дори хидравличните преси на малкия завод за инструменти край щатската граница. Не беше завършил гимназия, но имаше вроден инженерен талант. Звъннеше ли телефонът вечер, винаги вдигаше баща му — обикновено търсеха него. Говореше малко, изслушваше каква е повредата, записваше старателно адреса на парче стар вестник, оставяше слушалката и тръгваше към гаража. Напълваше кутията с инструменти и поемаше — обикновено, без да спомене къде отива и кога ще се върне. На сутринта чекът бе пъхнат внимателно зад статуята на Робърт И. Лий, издялана от дърво лично от него. Баща му закусваше, а майка му разтриваше врата му и обясняваше, че ще внесе парите в банката. Това беше единствената проява на нежност, която показваха пред Стив. По правило не се караха и отбягваха конфликтите. Личеше си, че им е приятно да са заедно, и веднъж Стив ги свари да гледат телевизия, хванати за ръце. Но през всичките осемнадесет години той така и не видя родителите си да се целуват.
	Страстта на баща му беше покерът. През вечерите, когато телефонът не звънеше, той поемаше към някоя от ложите да поиграе. Членуваше в братствата не заради близостта със сродни души, а заради играта. Сядаше край масата с масоните или ветераните от войната и покерът го поглъщаше за часове. Играта го омагьосваше. Обичаше да изчислява вероятностите — ще спечели ли, ако блъфира само с две шестици, или е по-добре да се откаже. Описваше покера като наука, сякаш късметът не играе никаква роля. „Тайната е да знаеш как да излъжеш — казваше той — и да разбираш кога другите лъжат“. В крайна сметка сигурно е знаел как да лъже. Когато навърши петдесет и ръцете му се изкривиха от тридесетте години дърводелство, той престана да изработва рамки за врати и дървени корнизи за никнещите по крайбрежието нови къщи, а вечер не вдигаше телефона. Продължаваше обаче да си плаща сметките и накрая влоговете му се оказаха достатъчни да покрият медицинските грижи, за които застраховката му не стигаше.
	Никога не играеше покер в събота и неделя. Съботите бяха запазени за къщна работа и макар съседите да недолюбваха градината в предния двор, отвътре къщата изглеждаше образцово. Баща му сам изработи корнизи и ламперия, облицовка за камината от яворово дърво, кухненски шкафове и паркет — гладък и здрав като билярдна маса. Преустрои банята, а след осем години я ремонтира отново. Всяка събота слагаше сако и вратовръзка и извеждаше съпругата си на вечеря. Неделите бяха запазени за него. След църква се занимаваше в работилницата, докато жена му печеше пай или затваряше консерви в кухнята.
	В понеделник колелото се завърташе в отъпканата рутина.
	Баща му не го научи да играе покер. Стив беше достатъчно умен да схване основните правила сам и го блазнеше мисълта, че усеща кога противникът блъфира. Изигра няколко игри с колеги от колежа и откри, че не превъзхожда по нищо останалите. След като завърши, и се премести в Ню Йорк, от време на време идваше на гости при родителите си. Първия път не ги беше виждал от две години. Когато пристигна, майка му го прегърна силно и го целуна по бузата. Баща му протегна ръка за поздрав и каза: „На майка ти й беше мъчно за теб“. Хапнаха ябълков пай и пиха кафе. После баща му стана и си взе сакото и ключовете за колата. Беше вторник — тоест ред на масонската ложа. Играта приключваше в десет, а баща му се прибираше вкъщи в десет и петнадесет.
	— Не… никакво ходене днес — настоя майка му с привичния си тежък европейски акцент. — Стив тъкмо се прибра.
	За пръв път чуваше майка си да моли баща му да не излиза. Дори и да се изненада, баща му не го показа. Закова се пред прага и се обърна с неразгадаемо изражение.
	— Или го вземи с теб — предложи майка му.
	Баща му преметна сакото си през ръка.
	— Искаш ли да дойдеш? — попита той.
	— Разбира се — Стив забарабани с пръсти по масата. — Защо не? Звучи чудесно.
	След секунда устата на баща му се изкриви в почти незабележима, мимолетна усмивка. Стив си помисли, че ако бяха край масата за покер, не би си позволил дори и тази семпла мимика.
	— Лъжеш — заяви баща му.


	Майка му бе починала внезапно от инсулт няколко години след тази среща. В болницата Стив тъкмо си припомняше грубоватата й нежност, когато баща му се събуди с тихо хриптене. Извърна глава и забеляза сина си в ъгъла. Сенките играеха по изпъкналите като на скелет кости по лицето му.
	— Още си тук — отбеляза той.
	Стив придърпа стола си напред.
	— Да, още съм тук.
	— Защо?
	— Как така защо? Защото ти си в болницата.
	— В болницата съм, защото умирам. И ще умра, независимо дали си тук или не. Върви си у дома. Имаш жена и деца. Не можеш да ми помогнеш.
	— Искам да съм тук — отвърна Стив. — Ти си ми баща. Защо да не остана?
	— Може би не искам да ме виждаш как умирам.
	— Ще си тръгна, ако настояваш.
	Баща му изсумтя немощно.
	— Точно там ти е проблемът. Предпочиташ да реша вместо теб. Винаги това ти е бил проблемът.
	— Може би просто искам да бъда край теб.
	— Наистина ли? Или съпругата ти настоя?
	— Има ли значение?
	Баща му се опита да се усмихне, но по лицето му се изписа странна гримаса.
	— Не знам. Има ли?


	Седнал пред пианото, Стив чу ръмжене на двигател, фаровете просветнаха през прозореца и се втурнаха през стените. За миг си помисли, че Рони може би се връща с кола. Ала светлините се стопиха в мрака, а дъщеря му така и не се появи.
	Минаваше полунощ. Дали да я потърси?
	Преди няколко години — преди Рони да спре да разговаря с него — с Ким посетиха брачен консултант, чийто офис се намираше в обновена сграда в съседство с Грамърси Парк. Стив помнеше как седна до Ким на кушетката срещу кльощава, кокалеста жена на около тридесет, която носеше сиви панталони и често-често събираше върховете на пръстите си. Забеляза, че не носи брачна халка.
	Усещаше неудобство, идеята да потърсят съвет беше на Ким и тя вече бе идвала сама. За пръв път посещаваха консултантката заедно и вместо въведение Ким обясни на жената, че Стив не излага на показ чувствата си, но вината не е негова. И двамата му родители не изразявали открито емоциите си, не бил отрасъл в семейство, което обсъжда проблемите си. Използвал музиката като убежище и само посредством пианото се учел да чувства.
	— Така ли е? — попита консултантката.
	— Родителите ми бяха добри хора — отвърна Стив.
	— Това не осветлява въпроса.
	— Не знам какво очаквате да кажа.
	Консултантката въздъхна.
	— Добре… Да започнем така. Всички знаем какво се е случило и защо сте тук. Мисля, че Ким иска да споделите какви чувства са се породили у вас.
	Стив обмисли предложението. Дощя му се да каже, че намира за излишни всичките тези приказки за чувства. Че емоциите идват и си отиват и не се поддават на контрол, затова няма какво да ги обсъждаме. Че в крайна сметка трябва да съдим за хората по действията им, понеже именно те ги определят.
	Ала не го каза. Сплете пръсти и повтори:
	— Искате да разберете как съм се почувствал…
	— Да. Но не аз — посочи жена му. — Разкажете на Ким.
	Той се обърна към съпругата си, усетил нетърпението й.
	— Почувствах…
	Стояха в кабинета на непознат, въвлечени в разговор, който на младини би му се сторил немислим. Беше десет сутринта, беше се върнал в Ню Йорк само за няколко дни. По време на турнето бе обиколил над двадесет града, а Ким работеше като асистент в адвокатска кантора на Уолстрийт.
	— Почувствах… — повтори отново той.


	Когато часовникът отмери един след полунощ, Стив излезе на задната веранда. Сред черното небе сияеше моравата луна и осветяваше брега. Не беше виждал Рони от шестнадесет часа; беше притеснен, дори разтревожен. Вярваше, че е достатъчно умна и предпазлива да се грижи за себе си.
	Добре де, май все пак беше малко разтревожен.
	И с неохота се питаше дали и утре дъщеря му ще изчезне като днес. И дали това ще се повтаря всеки ден. През цялото лято.
	С Джона сякаш бе преоткрил забравено съкровище, искаше да споделя времето и с нея. Обърна се и се прибра вътре.
	Седна пред пианото и го обзе същото чувство, което сподели пред брачната консултантка тогава.
	Празнота.


>	10.
>	Рони

	В „Бауърс Пойнт“ се събраха доста хора, ала постепенно се разотидоха всички, с изключение на петима редовни посетители. Някои й се сториха нормални, двамина — дори интересни, но постепенно алкохолът започна да си казва думата и всички, освен Рони си въобразиха, че са по-забавни, отколкото бяха в действителност.
	Стоеше сама край водата. Край лагерния огън зад нея Теди и Ланс пушеха, пиеха и от време на време си подхвърляха огнени кълба. Блейз заваляше думите и висеше на врата на Маркъс. Беше късно. Не по нюйоркските стандарти — у дома ходеше по клубове след полунощ — ала предвид ранното ставане, денят определено си беше дълъг. Чувстваше се изморена.
	Утре ще си отспи. Когато се прибере, ще окачи хавлиени кърпи или някое одеяло на корниза. По дяволите, ще ги закове в стената, ако се наложи! Не възнамеряваше цяло лято да се събужда в ранни зори, дори и да прекарваше дните с Блейз на плажа. Макар и изненадващо, предложението на Блейз й се стори съблазнително. И без това нямаше кой знае какъв избор. След като излязоха от закусвалнята, обиколиха повечето околни магазини — включително музикалния, който се оказа страхотен — а после отидоха у Блейз да гледат „Бар Наздраве“, докато майка й е на работа. Вярно — филмът беше от 80-те, но Рони го харесваше и го беше гледала поне двадесет пъти. Макар и старомоден, й изглеждаше учудващо реален. По-реален от ставащото тази нощ — особено след като Блейз се напи, започна да отбягва Рони и да се върти само около Маркъс.
	Рони вече нито харесваше, нито се доверяваше на Маркъс. Радарите й работеха безотказно, поне що се отнася до момчетата. Веднага долови нещо нередно у него. В очите му, докато й говореше, усещаше някаква липса. Не говореше нищо необичайно — като налудничавото предложение да заминат за Флорида, а и то може би не беше чак толкова смахнато — но колкото повече го опознаваше, толкова повече я плашеше. Не харесваше и Теди и Ланс, но Маркъс… инстинктивно чувстваше, че използва нормалното поведение като игра, с която да манипулира околните.
	А Блейз…
	Учуди се, че в дома й всичко изглежда толкова обичайно. Къщата се намираше в тих квартал, имаше светлосини капаци на прозорците и американското знаме се развяваше на верандата. Стените вътре бяха боядисани в свежи цветове, ваза с цветя красеше масата в дневната. Беше чисто, но не маниакално подредено. На масата в кухнята бяха оставени няколко банкноти и бележка за Блейз. Тя пъхна парите в джоба си, прочете бележката и й обясни, че майка й никога не забравя джобните. За да е сигурна, че Блейз е добре, макар да не се прибира у дома.
	Странно.
	Много й се искаше да си поговорят за Маркъс, но разбираше, че е безсмислено. Опитът с Кейла я беше научил — нюйоркската й приятелка мразеше да гледа истината в очите. Ала все пак не проумяваше — Маркъс не беше цвете за мирисане и Блейз щеше да е далеч по-добре без него. Нима не го съзнаваше? Може би утре щяха да го обсъдят на плажа.
	— Отегчаваме ли те?
	Обърна се и видя, че Маркъс е застанал зад нея. Държеше огнено кълбо и го прокарваше по опакото на дланта си.
	— Просто ми се прииска да постоя край вълните.
	— Да ти донеса ли бира?
	Начинът, по който я попита, й подсказа, че знае отговора.
	— Не пия.
	— Защо?
	„Защото ако пиеш, оглупяваш“, би отвърнала при други обстоятелства. Ала се въздържа. Обясненията само щяха да удължат разговора.
	— Просто не пия. Това е.
	— Просто „не“?
	— Щом така предпочиташ.
	В тъмнината различи бледа усмивка по лицето му, ала очите му си оставаха тъмни ями.
	— Мислиш ли, че ни превъзхождаш?
	— Не.
	— Хайде тогава — махна той към огъня. — Ела при нас.
	— Тук съм си добре.
	Маркъс погледна през рамо. Зад гърба му Рони видя как Блейз рови в хладилната чанта за поредната бира — последното, от което се нуждаеше. Вече залиташе.
	Без предупреждение Маркъс пристъпи рязко към нея и се протегна към кръста й. Стисна я и я придърпа към себе си.
	— Да се поразходим по плажа.
	— Не — просъска му тя. — Не искам. И си махни ръцете от мен.
	Не я послуша. Очевидно му беше забавно.
	— Притесняваш се какво ще си помисли Блейз?
	— Просто не искам и толкоз.
	— Блейз няма да се разсърди.
	Рони отстъпи назад.
	— На мен не ми е приятно — каза тя. — И трябва да си ходя.
	Той не отлепяше очи от нея.
	— Добре, ясно.
	След секунда продължи с по-висок глас, за да чуят останалите:
	— Не, ще си стоя тук. Но благодаря за предложението.
	Твърде стъписана, Рони не успя да отговори. Просто тръгна надолу, убедена, че Блейз я следи с поглед, и изплашена, че върви прекалено бавно.


	У дома баща й свиреше на пианото. Щом Рони влезе, очите му се стрелнаха към часовника. След случилото се не беше в настроение да спори с него. Тръгна безмълвно по коридора. Той обаче явно прочете нещо в изражението й и подвикна:
	— Добре ли си?
	Рони се поколеба.
	— Да, напълно — рече след малко.
	— Сигурна ли си?
	— Не ми се говори.
	Той я погледна изпитателно, но се съгласи:
	— Така да бъде.
	— Други въпроси? — попита тя.
	— Почти два след полунощ е — посочи той.
	— И?
	Стив се приведе над клавишите.
	— В хладилника има спагети, ако си гладна.
	Той я изненада. Безспорно. Никакви лекции, никакви разпоредби, никакви нравоучения. Майка й би постъпила съвсем различно. Рони поклати глава и тръгна към спалнята, чудейки се дали тук има някой или нещо нормално.


	Забрави да провеси чаршаф пред прозореца и слънцето влетя безпощадно в стаята, събуждайки я след по-малко от шест часа сън.
	Тя изстена, обърна се към стената и зарови глава във възглавницата. Сепна се при спомена за вчерашната нощ на плажа. Седна, осъзнала, че сънят е безвъзвратно прогонен.
	Маркъс определено я плашеше.
	Първата й мисъл беше, че снощи трябваше да отвърне нещо. Например „Какво, по дяволите, намекваш?“, или „Да не си луд да си въобразяваш, че бих тръгнала сама с теб!“ Ала не каза нищо и мълчаливото й оттегляне май беше възможно най-лошият избор.
	Наистина, наистина трябваше да поговори с Блейз.
	Рони стана и с въздишка се отправи към банята. Взе си набързо душ, навлече бански под дрехите и пъхна хавлия и лосион в плажната чанта. Баща й вече свиреше на пианото. Пак. Дори навремето в апартамента не свиреше толкова. Заслуша се в музиката и разпозна една от пиесите, които тя изпълни в „Карнеги Хол“ — същата, която майка й пусна по уредбата в колата.
	Сякаш проблемите й бяха малко.
	Трябваше да намери Блейз и да й обясни какво е станало. Но нали Маркъс щеше да излезе лъжец? Блейз по-скоро щеше да повярва на него, а кой знае какво им е разказал, след като Рони си бе тръгнала. Ще му мисли, когато настане моментът. Надяваше се обляният в слънце плаж да посмекчи картината и да й подскаже правилните думи.
	Рони излезе от спалнята и закрачи по коридора тъкмо когато музиката в дневната стихна. Баща й обаче веднага подхвана втората композиция, с която Рони се бе представила в „Карнеги Хол“.
	Тя спря и намести чантата върху рамото си. Сигурно е чул душа и е разбрал, че е будна. И несъмнено е подбрал музиката в опит да намерят общ език.
	„Е, не днес, татко. Жалко, но ме зоват неотложни проблеми.“
	Наистина не беше в настроение.
	Тъкмо се канеше да се втурне към входа, когато Джона се появи откъм кухнята.
	— Не споменах ли да си вземеш нещо полезно? — обади се баща й.
	— Точно така направих. Взех си „Марс“.
	— Имах предвид овесени ядки.
	— Това съдържа захар — сериозно обясни Джона. — Трябва ми енергия, татко.
	Рони се засили да прекоси бързо дневната, надявайки се да стигне до вратата, преди брат й да я заговори.
	— О, здрасти, Рони — усмихна се той.
	— Здрасти, Джона. Чао, Джона!
	Протегна се към дръжката на вратата.
	— Слънчице? — чу баща си да казва. Спря да свири. — Ще поговорим ли за снощи?
	— Нямам време — отвърна Рони, намествайки плажната чанта.
	— Просто искам да знам къде се губиш по цял ден.
	— Никъде. Не е важно.
	— Важно е.
	— Не, татко. Не е — твърдо произнесе Рони. — И бързам.
	Джона махна към вратата с десертчето.
	— Закъде? Къде отиваш?
	Точно тази тема искаше да избегне.
	— Не е твоя работа.
	— Кога ще се върнеш?
	— Не знам.
	— За обяд или за вечеря?
	— Не знам — отсече Рони. — Тръгвам.
	Баща й пак засвири. Третата й композиция от „Карнеги Хол“. Сякаш наистина въртеше диска на майка й.
	— По-късно ще пускаме хвърчила. С татко — обяви Джона.
	Тя като че ли не го чу. Обърна се рязко към баща си.
	— Кога ще престанеш? — викна му.
	Той вдигна рязко ръце от клавишите.
	— Какво?
	— Музиката! Да не мислиш, че не я разпознавам? Разбирам какво си намислил, но вече ти казах, че не смятам да свиря.
	— Вярвам ти.
	— Защо тогава се опитваш да ме накараш да си променя решението? Защо непрекъснато седиш пред пианото?
	Баща й изглеждаше искрено объркан.
	— Няма нищо общо с теб — каза той. — Просто… така се чувствам по-добре.
	— Е, на мен пък ми призлява. Не схващаш ли? Мразя пианото! Омразно ми е, че свирех по цял ден. И мразя дори да виждам проклетия инструмент!
	Преди баща й да успее да отговори, Рони се обърна, грабна десертчето от ръката на Джона и излетя навън.


	След няколко часа търсене откри Блейз в музикалния магазин, където се отбиха вчера — на няколко пресечки от кея. Рони не знаеше какво да очаква, когато за пръв път влязоха тук — в ерата на даунлоудите и МР3-те този тип магазини изглеждаха отживелица, ала Блейз я увери, че си струва. Излезе права.
	Освен дискове в магазина бяха изложени плочи — хиляди плочи, някои очевидно колекционерска рядкост, включително неразопакован албум „Аби Роуд“. По стените висяха няколко 45-оборотни антики с подписи на Елвис Пресли, Боб Марли и Ричи Валенса. Рони се удиви, че не ги държат под ключ или в сейф. Несъмнено бяха много ценни, но управителят на магазина сякаш вчера се бе пренесъл от 60-те в наши дни — с дълга сива коса, вързана на опашка до кръста и очила а ла Джон Ленън. Освен това май познаваше всички. Носеше сандали и хавайска риза и макар да беше връстник на дядовците й, знаеше повече за музиката от всичките й познати, включително много нови ъндърграунд парчета, които не беше чувала в Ню Йорк. По задната стена на магазина бяха наредени слушалки и клиентите можеха да слушат албуми и дискове или да свалят музика.
	Рони надзърна през витрината и видя Блейз — обвила слушалката с една ръка, а с другата потупваше в ритъма на музиката, която слушаше.
	По никакъв начин не изглеждаше да се е подготвила за плаж.
	Рони пое дълбоко дъх и влезе вътре. Колкото и зле да звучеше — честно казано, не предполагаше, че Блейз ще се напие снощи — тя се надяваше новата й приятелка да е била толкова отнесена, че да е забравила случилото се. Или още по-добре — да е била достатъчно трезва да разбере, че Рони не проявява никакъв интерес към Маркъс.
	Още щом тръгна между щандовете с дискове, усети, че Блейз я очаква. Тя намали звука, въпреки че не свали слушалките, и се обърна. Рони чуваше музиката — нещо шумно и гневно, което не разпозна. Блейз събра дисковете.
	— Мислех, че сме приятелки — каза тя.
	— Приятелки сме — настоя Рони. — Търсих те навсякъде, понеже не исках да останеш с погрешно впечатление за снощи.
	Блейз я измери с леден поглед.
	— Имаш предвид поканата да се поразходите сами с Маркъс?
	— Нищо подобно — умолително подхвана Рони. — Не съм го канила никъде. Не разбирам игричката му…
	— Игричката му? Неговата игричка? — Блейз захвърли ядно слушалките. — Видях как го зяпаш! Чух какво каза!
	— Но аз не съм казала нищо! Не съм го молила да се разходим…
	— Опита се да го целунеш!
	— Какво говориш? Не съм се опитвала да го целуна…
	Блейз пристъпи напред.
	— Той ми каза!
	— Значи лъже! — отсече Рони. — Много е сбъркано това момче.
	— Не… да не си посмяла…
	— Излъгал те е. За нищо на света не бих го целунала. Дори не ми харесва. Дойдох само защото ти настоя.
	Блейз дълго мълча. Рони се запита дали в крайна сметка ще я разбере.
	— Както и да е — произнесе най-сетне Блейз със съвършено красноречив тон.
	Изблъска я и закрачи към вратата. Рони я проследи, чудейки се дали се чувства обидена или ядосана от реакцията й. Накрая реши, че е по малко и от двете. През витрината видя Блейз да се отдалечава решително.
	Толкова по въпроса с помиряването.
	Рони се поколеба как да постъпи — не искаше да ходи на плажа, ала не искаше и да се връща у дома. Не разполагаше с кола и не познаваше никого. Което означаваше… какво? Май щеше да прекара лятото, седнала на някоя пейка да храни гълъбите като най-чудатите нюйоркски типове в Сентръл Парк. Навярно дори ще им измисли имена.
	Пред изхода внезапният рев на алармата прекъсна мислите й. Погледна през рамо — първо любопитно, после объркано, разбрала какво става. Към магазина водеше само една врата.
	После забеляза как мъжът с конската опашка се втурва към нея.
	Не се опита да побегне, понеже не беше направила нищо. Когато мъжът с опашката я помоли да отвори чантата, не видя причина да не го послуша. Очевидно беше станала грешка. Едва когато той извади от плажната й чанта два диска и половин дузина плочи с автографи, осъзна колко правилно е усетила, че Блейз я очаква. Разпозна дисковете, които тя беше държала. Тя бе свалила и плочите от стената. Рони стъписано разбра, че Блейз е планирала всичко.
	Краката й се подкосиха. Някъде отдалеч долетя гласът на собственика, който я уведомяваше, че полицаите ще пристигнат всеки момент.


>	11.
>	Стив

	След като купиха всичко необходимо — предимно пирони и дървени дъски, Стив и Джона прекараха преди обеда в преграждане на нишата в дневната. Не се получи красиво, баща му би се изчервил от срам, но Стив сметна, че ще свърши работа. Знаеше, че къщата скоро ще бъде разрушена — земята струваше повече без нея. От двете страни на бунгалото се издигаха триетажни мини имения и Стив беше сигурен, че временният му дом е трън в очите на съседите, защото подбива цената на имотите им.
	Стив заби един пирон, окачи на стената снимката на Рони и Джона, която доскоро стоеше върху пианото, и отстъпи назад да я огледа.
	— Как ти се струва? — попита сина си.
	Джона сбърчи нос.
	— Все едно сме направили грозна дървена стена и сме увесили фотография върху нея. На всичкото отгоре вече не можеш да свириш на пианото.
	— Знам.
	Джона наклони глава.
	— Май е и криво. Стърчи тук-таме.
	— Не забелязвам.
	— Трябват ти очила, татко. А и не разбирам какво целиш.
	— Рони каза, че не иска да вижда пианото.
	— Е, и?
	— Няма къде да го скрием, затова направих стена. Сега няма да го вижда.
	— О! — замисли се Джона. — Аз хич не обичам да си пиша домашните, мразя купищата тетрадки върху бюрото си.
	— Лято е. Нямаш домашни.
	— Просто си мислех дали да не направя стена около бюрото си.
	Стив потисна напушилия го смях.
	— Ще трябва да го обсъдиш с майка си.
	— По-добре ти поговори с нея.
	— Гладен ли си вече? — засмя се Стив.
	— Обеща да пускаме хвърчила.
	— Дадено! Просто е време за обяд.
	— Бих хапнал сладолед.
	— Не съм съгласен.
	— Бисквитки? — с надежда в гласа попита Джона.
	— Сандвич с фъстъчено масло и желе?
	— Става. Но после ще пускаме хвърчила, нали?
	— Да.
	— Цял следобед?
	— Колкото искаш.
	— Добре. Ще изям един сандвич. Но направи и за себе си.
	Стив се усмихна и обгърна Джона през рамото.
	— Дадено!
	Тръгнаха към кухнята.
	— Дневната изглежда доста по-малка — отбеляза Джона.
	— Знам.
	— И стената наистина е крива.
	— Знам.
	— И е различна от другите стени.
	— Накъде биеш?
	— Просто искам да се уверя, че не полудяваш — сериозно заяви Джона.


	Времето беше тъкмо за пускане на хвърчила. Стив седеше върху дюната през две къщи от своята и гледаше как хвърчилото се носи на зигзаг по небето. Джона, бликащ от енергия както винаги, тичаше нагоре-надолу по плажа. Стив го наблюдаваше гордо и удивено си припомняше, че когато той самият правеше същото като дете, родителите му никога не го придружаваха.
	Не бяха лоши хора. Несъмнено. Не го нагрубяваха, никога не си лягаше гладен, никога не се караха в негово присъствие. Един или два пъти годишно го водеха на зъболекар и лекар, храната беше в изобилие, в студените зимни утрини винаги имаше топла шуба, а в джоба му подрънкваха монети, за да си купи мляко в училище. Всъщност и майка му, и баща му бяха затворени хора. Може би затова останаха заедно до края. Майка му беше родена в Румъния, баща му я срещнал, докато служел в Германия. Когато се оженили, говорела лошо английски и следвала неотстъпно традициите, в чийто дух била възпитана. Готвеше и переше, а следобед работеше почасово като шивачка. Към края на живота си научи сравнително прилично английски — достатъчно, за да се справя в банката и бакалията, ала акцентът й остана толкова силен, че понякога околните едва я разбираха.
	Беше ревностна католичка — странно явление в Уилмингтън по онова време. Всеки ден ходеше на църква, нощем не пропускаше молитва и макар Стив да оценяваше традиционните неделни служби, свещеникът му се струваше студен и арогантен, по-отдаден на догмата, отколкото на добруването на паството. Понякога — много често всъщност — Стив се питаше как ли щеше да се стече животът му, ако на осем години не беше чул музиката, долитаща от баптистката църква.
	Четиридесет години по-късно подробностите му се губеха. Смътно си спомняше как един следобед влезе в църквата и чу пастор Харис да свири на пианото. Явно пасторът го бе посрещнал дружелюбно и той се беше върнал отново. В крайна сметка пастор Харис стана първият му учител по пиано. След време Стив започна да посещава — а по-късно да пропуска — библейското неделно училище в баптистката църква. В много отношения я чувстваше като втори дом, а пастор Харис — като втори баща.
	Помнеше, че майка му не остана доволна. Понякога притеснено мърмореше нещо на румънски и поемеше ли Стив към баптистката църква, редеше непонятни думи и фрази, кръстеше се и го караше да носи верижка с разпятието. Според нея уроците по пиано с баптисткия пастор граничеха с дяволско изкушение.
	Ала не го спря и това беше достатъчно. Не му пречеше, че тя не ходи на родителски срещи, че никога не му четеше, че никой никога не покани семейството му на съседско парти или барбекю на открито. Важното беше, че въпреки всички съмнения тя му бе позволила не само да открие страстта си, но и да я последва. И че някак си убеди баща му, който намираше за нелепа идеята да си изкарва прехраната с музика, да не застава на пътя му. Винаги щеше да я обича заради това.
	Джона продължаваше да тича насам-натам, макар хвърчилото да си летеше и без негова помощ — бризът беше достатъчно силен, за да го държи във въздуха. Символът на Батман се рееше между два тъмни облака, които подсказваха, че идва дъжд. Лятната буря щеше да отмине бързо, сигурно след час небето щеше отново да се проясни, но Стив стана и подвикна на Джона, че е време да се прибират. Само след няколко крачки различи бледи линии в пясъка, които отвеждаха към дюната зад къщата му — като малък бе виждал същите следи повече от дузина пъти. Усмихна се.
	— Хей, Джона! — викна той и последва дирята. — Ела! Искам да ти покажа нещо!
	Джона изтича към него, стиснал хвърчилото в едната ръка.
	— Какво?
	Стив слезе по дюната до мястото, където се сливаше с плажа. Под пясъка се виждаха само няколко яйца.
	— Какво гледаш? — попита Джона.
	— Гнездо на гигантска морска костенурка — отвърна Стив. — Но не приближавай много. И не пипай. Да не ги безпокоим.
	Джона се приведе, без да изпуска хвърчилото. Стив взе клечка и очерта голям кръг около гнездото.
	— Морските костенурки са застрашен вид — обясни той. — През нощта излизат на брега да снесат яйцата си.
	— Зад нашата къща?
	— И на други места. Но важното е да запомниш, че са застрашен вид. Знаеш ли какво означава това?
	— Означава, че умират — отговори Джона. — Гледам „Анимал Планет“.
	Стив довърши кръга и захвърли клечката. Докато се изправяше, го преряза болка. Не й обърна внимание.
	— Не точно. Означава, че ако не се опитаме да им помогнем и действаме неразумно, видът може да изчезне.
	— Като динозаврите?
	Стив тъкмо отвори уста да отговори, когато чу, че телефонът в кухнята звъни. Беше оставил задната врата отворена, за да улавя случайните пориви на бриза. Тръгна заднишком, после се затича през пясъка и стигна задната веранда. Задъхан, вдигна слушалката.
	— Татко?
	— Рони?
	— Трябва да ме прибереш. В полицейското управление съм.
	Стив прокара пръст по ръба на носа си.
	— Добре. Идвам веднага.


	Пийт Джонсън, полицаят, му разказа какво се е случило. Рони явно не беше готова да го обсъдят. Джона обаче невъзмутимо отбеляза:
	— Мама ще се вбеси.
	Стив забеляза как Рони стисна зъби.
	— Не съм го направила.
	— Кой е тогава?
	— Не искам да обяснявам — кръстоса ръце тя и се облегна на вратата на колата.
	— На мама няма да й хареса.
	— Не съм го направила! — повтори Рони и изпепели с поглед Джона. — И не искам да й казваш, че съм виновна.
	Увери се, че е разбрал, преди да се обърне отново към баща си.
	— Не съм го направила, татко. Кълна се, че не съм. Трябва да ми повярваш.
	Усети отчаянието в гласа й, ала си спомни и колко безнадеждно звучеше Ким, когато обсъждаха постъпките на Рони. Не беше забравил как се държеше, откакто бе пристигнала, и с каква компания се бе сприятелила.
	Въздъхна и почувства как и малкото останала му енергия го напуска. Пред тях се блещеше слънцето — горещо и гневно оранжево кълбо. Дъщеря му трябваше да знае истината.
	— Вярвам ти — каза той.


	Прибраха се на свечеряване. Стив излезе да погледне гнездото на костенурката. Настъпваше красива крайокеанска нощ — с мек бриз, с обагрено в хиляди нюанси небе. Група делфини подскачаха над водната повърхност. По два пъти на ден минаваха пред къщата и Стив си напомни да каже на Джона. Видеше ли ги, синът му несъмнено щеше да поиска да отплува към тях и да ги докосне. На младини и Стив се беше опитвал, но нито веднъж не успя.
	Ужасяваше го мисълта, че трябва да се обади на Ким и да й разкаже за случилото се. За да отложи неприятния момент, седна на дюната до гнездото и се взря в бледите следи на костенурката. Вятърът и хората ги бяха изтрили почти напълно. С изключение на едва забележимата издатина на мястото, където дюната се сливаше с плажа, гнездото беше практически невидимо и няколкото яйца приличаха на бледи, гладки камъчета.
	Парче найлон се носеше по пясъка. Стив се протегна да го улови и забеляза Рони да приближава. Вървеше бавно, със скръстени ръце и наведена глава, а косата закриваше лицето й. Спря на няколко крачки от него.
	— Ядосан ли си ми? — попита.
	За пръв път, откакто бе пристигнала, му говореше без намек от гняв и напрежение.
	— Не — отвърна Стив. — Никак.
	— Защо тогава си тук?
	Той посочи към гнездото.
	— Проверявам гнездото на морската костенурка. Снощи е снесла. Виждала ли си морска костенурка?
	Рони поклати глава и Стив продължи:
	— Красиви създания. С червеникавокафява коруба. Някои тежат по триста килограма. Северна Каролина е сред малкото места, където гнездят. Застрашен вид са. Само една на хиляда доживява до зрялост. Не искам миещите мечки да намерят гнездото, преди малките да са се излюпили.
	— Как ще познаят, че е тук?
	— Когато снасят, женските костенурки уринират. Миещите мечки ги надушват. Открият ли гнездото, ще изядат всички яйца. Като малък видях гнездо от другата страна на кея. На следния ден заварих само натрошени черупки. Тъжна гледка.
	— Вчера на верандата имаше една миеща мечка.
	— Знам. Ровеше в боклука. Щом се приберем, ще оставя съобщение на аквариума. Надявам се утре да изпратят някого със специална клетка, която да държи настрани натрапниците.
	— Ами тази нощ?
	— Ще трябва да се надяваме.
	Рони преметна кичур коса над ухото си.
	— Татко? Искам да те питам нещо.
	— Разбира се.
	— Защо каза, че ми вярваш?
	В профила й виждаше и младата жена, в която дъщеря му се превръщаше, и малкото момиче от спомените си.
	— Защото ти вярвам.
	— Затова ли направи стена да скриеш пианото? — погледна го косо тя. — Веднага я забелязах.
	Стив поклати глава.
	— Не. Направих я, защото те обичам.
	Рони се усмихна леко и след кратко колебание седна до него. Гледаха как вълните се разбиват ритмично в брега. Скоро щеше да настъпи приливът и плажът се бе стопил наполовина.
	— Какво ще стане сега? — попита Рони.
	— Пийт ще говори със собственика, но не знам… Няколко от записите са много ценни. И скъпи.
	Сърцето й се сви.
	— Каза ли на мама?
	— Не.
	— Ще й кажеш ли?
	— Вероятно.
	Замълчаха. Група сърфисти минаха пред тях, понесли дъските си. В далечината бавно се оформяха големи вълни, блъскаха се една в друга и пак се надигаха.
	— Кога ще се свържеш с аквариума?
	— Ей сега се прибирам. Джона сигурно вече е гладен. Ще се захващам с вечерята.
	Рони се взря в гнездото. Стомахът й беше свит от напрежение. Не би могла да хапне и залък.
	— Не искам яйцата на костенурката да пострадат.
	Стив я погледна.
	— Какво предлагаш?


	Няколко часа по-късно, след като сложи Джона в леглото, Стив излезе на задната веранда да провери как е Рони. Надвечер, след като остави съобщение на служителите в аквариума, той се бе отбил в магазина, за да купи всичко необходимо — лек спален чувал, лагерен фенер, евтина възглавница и спрей против насекоми.
	Притесняваше се, че Рони ще спи навън, ала тя бе непреклонна и подтикът й да защити гнездото беше похвален. Успокои го, че няма от какво да се бои. До известна степен сигурно беше права. Като повечето отрасли в Манхатън деца, тя се бе научила на предпазливост, беше видяла и преживяла достатъчно, за да разбира, че понякога светът крие опасности. Гнездото се намираше на петдесетина крачки от прозореца на спалнята му — непременно щеше да го остави отворен — и нямаше как да не чуе, ако Рони изпадне в беда. Формата на обветрената дюна и местоположението на гнездото свеждаха почти до нула възможността някой да забележи дъщеря му.
	Все пак тя беше едва на седемнадесет, а той й беше баща, което означаваше, че задължително ще я наглежда през час-два. Едва ли щеше да успее да мигне.
	Луната приличаше на възтънък резен, ала небето бе ясно. Крачейки през сенките, Стив се замисли за разговора им край гнездото на костенурката. Как ли приемаше дъщеря му факта, че е скрил пианото? Дали утре сутринта щеше да се събуди в същото настроение, с което го посрещна? Не знаеше. Приближи се до заспалата Рони. На фона на играещите светлини и сенки тя изглеждаше едновременно по-малка и по-голяма, отколкото беше в действителност. За кой ли път Стив се замисли за годините, които е изгубил и няма как да върне обратно.
	Огледа плажа. Не забеляза никого, обърна се и влезе в къщата. Седна на дивана и пусна телевизора, прехвърли всички канали и накрая го изключи. Отиде в стаята си и се сви в леглото.
	Заспа почти мигновено, но след час се събуди. Излезе на пръсти навън и тръгна да нагледа дъщеря си, която обичаше повече от всичко на света.


>	12.
>	Рони

	Когато се събуди, първата й мисъл беше, че цялото тяло я боли. Гърбът й беше вдървен, вратът — също, а когато събра смелост да се надигне, остра болка прониза раменете й.
	Не можеше да си представи, че някои обожават да спят на открито. Навремето приятелите й с упоение описваха предимствата на лагеруването, ала тя ги смяташе за побъркани. Да спиш върху земята си беше истинско мъчение.
	А също и палещото слънце. Съдейки по факта, че досега се събуждаше с фермерите, предположи, че и днес е така. Сигурно нямаше седем. Слънцето висеше ниско над океана, неколцина разхождаха кучетата си или тичаха край брега. Несъмнено бяха спали в легло. Не можеше да си представи да ходи, камо ли да спринтира. В момента, й беше трудно дори да диша, без да припадне.
	Събра воля и бавно се изправи на крака. Чак тогава си спомни защо всъщност е тук. Провери гнездото и с облекчение отбеляза, че е непокътнато. Лека-полека болките започнаха да стихват. Почуди се мимоходом как ли намира Блейз спането на плажа и изведнъж си спомни какво й бе причинила.
	Арестуваха я за кражба от магазин! Сериозна кражба. Истинско престъпление.
	Затвори очи и вчерашните събития сякаш оживяха отново — как управителят на магазина не отлепяше очи от нея, докато дойде полицията, колко разочарован изглеждаше полицай Пийт, когато я откарваше в управлението, ужасното телефонно обаждане до баща й. Едва се удържа да не повърне в колата към къщи.
	Единственият светъл момент беше, че баща й не вдигна врява до бога. И още по-невероятно — повярва, че е невинна. Още не беше разказал на майка й. Направеше ли го, с нея бе свършено. Майка й щеше да крещи и да вие, докато баща й се предадеше и я накажеше да не излиза. След инцидента в Ню Йорк Ким я беше държала под ключ цял месец, а този път простъпката бе далеч, далеч по-сериозна.
	Отново й призля. Не можеше да си представи да прекара цялото лято в стаята си — всъщност общата им стая с Джона — при това на място, където не искаше да бъде. Дали беше стигнала дъното? Протегна ръце над главата си и извика от острата болка в раменете. Спусна ги бавно, с разкривено лице.
	За няколко минути завлече вещите си до задната веранда. Макар гнездото да беше точно зад къщата им, не искаше съседите да разберат, че е спала отвън. Заради лъскавите им домове тя си беше направила извода, че са от хората, които държат да се наслаждават на съвършена гледка, щом седнат на верандата да си пият сутрешното кафе. Спалните чували край имотите им навярно никак не се връзваха с представите им за съвършенство, а Рони не желаеше нови срещи с полицията. С нейния късмет сигурно щяха да я арестуват за скитничество. Сериозно престъпление.
	Наложи се да пренася лагера на два пъти — нямаше сили да вземе всичко наведнъж. Накрая разбра, че е забравила „Анна Каренина“. Смяташе да почете снощи, ала се оказа твърде изморена и скри книгата под изхвърлена от вълните дъска, за да не я навлажни морската влага. Когато се върна да я вземе, забеляза към къщата им да приближава мъж в работен комбинезон с надпис „Блекли Брейкс“, понесъл ролка жълто тиксо и наръч пръчки.
	Когато взе книгата си, мъжът бе приближил съвсем и обикаляше около дюната. Тя тръгна към него, питайки се какво прави. Той се обърна към нея. Очите им се срещнаха и за пръв път в живота си Рони сякаш онемя.
	Веднага го позна въпреки работното облекло. Спомни си как изглеждаше без риза — мускулест и с приятен слънчев загар, с потна кестенява коса и платнена гривна на ръката. Момчето от волейболното игрище, което се блъсна в нея и чийто приятел едва не се сби с Маркъс.
	Застинал пред нея, той сякаш също не знаеше какво да каже. Макар да звучеше налудничаво, стори й се, че повторната им среща го зарадва. Колкото и нелогично да изглеждаше, прочете го в очите му, когато я разпозна, и в последвалата усмивка.
	— Хей, ето те пак! — каза той. — Добро утро!
	Рони не знаеше как да тълкува приятелския му тон.
	— Какво правиш тук? — попита тя.
	— Обадиха ми се от аквариума. Снощи някой съобщил, че е намерил гнездо на морска костенурка. Помолиха ме да намина да проверя.
	— Работиш в аквариума?
	— Доброволец съм — поклати глава той. — Работя в автосервиза на баща си. Не си виждала гнездо на костенурка наоколо, нали?
	Рони се поотпусна.
	— Ей там е! — посочи тя.
	— О, страхотно! — усмихна се той. — Надявах се да е близо до някоя къща.
	— Защо?
	— Заради бурите. Ако вълните залеят гнездото, малките няма да се излюпят.
	— Но нали са морски костенурки?
	Той разпери ръце.
	— Знам. И на мен ми е странно, но природата го е измислила така. Миналата година тропическа буря унищожи няколко гнезда. Тъжна работа. Застрашен вид са. Само една на хиляда доживява зряла възраст.
	— Да, наясно съм.
	— Така ли? — впечатли се той.
	— Баща ми ми каза.
	— О! — той махна дружелюбно към плажа. — Значи живееш някъде тук?
	— Защо питаш?
	— Просто поддържам разговора — искрено отвърна той. — Между другото, казвам се Уил.
	— Привет, Уил.
	Той помълча.
	— Интересно — рече накрая.
	— Кое?
	— Обикновено когато някой се представи, другият отвръща със същото.
	— Аз не съм като другите.
	Рони кръстоса ръце и отстъпи назад.
	— Вече усетих — усмихна се Уил. — Съжалявам, че те блъснах.
	— Забрави ли, че вече се извини?
	— Не. Но ти май се ядоса много.
	— Содата ми намокри цялата блуза.
	— Лошо. Трябва да си по-наблюдателна.
	— Моля?
	— Волейболът е динамична игра.
	Рони сложи ръце на кръста.
	— Искаш да кажеш, че аз съм виновна?
	— Искам просто да те предпазя. Както споменах, стана ми неприятно, че те блъснах.
	На Рони й се стори, че Уил се опитва да флиртува. Необяснимо — тя определено не беше негов тип и честно казано, той пък не беше неин. В този ранен час обаче не беше в настроение да разплита мистерии. Посочи тиксото и пръчките, за да върне разговора към неотложната тема.
	— С това ли смяташ да опазиш яйцата от миещите мечки?
	— Не. Просто ще маркирам гнездото, за да го открият по-лесно момчетата с клетката.
	— Кога ще я поставят?
	— Не знам — вдигна рамене той. — Сигурно след ден-два.
	Рони си спомни натъртеното си тяло и заклати глава.
	— Не, не мисля. Ще им се обадиш и ще им кажеш, че още днес трябва да вземат мерки да опазят гнездото. Предай им, че снощи съм видяла миеща мечка да се навърта наоколо.
	— Наистина ли?
	— Кажи им. Непременно.
	— Веднага щом приключа с това. Обещавам.
	Тя го изгледа с присвити очи — твърде лесно обещание — но преди да продължи, баща й се появи на верандата.
	— Добро утро, скъпа — извика той. — Закуската е почти готова. Идвай, ако си гладна!
	Уил погледна към баща й, после отново се обърна към нея.
	— Тук ли живееш?
	Вместо да отговори, Рони пристъпи назад.
	— Няма да забравиш да се обадиш в аквариума, нали?
	Закрачи към къщата. Когато стъпи на верандата, Уил й викна:
	— Хей!
	Тя се обърна.
	— Не ми каза как се казваш.
	— Да. Май си прав.
	Тръгна към вратата, напомняйки си да не поглежда назад. Неволно обаче се извърна крадешком.
	Очите им се срещнаха и той повдигна вежди. Рони се порица мислено, доволна, че не му се представи.


	В кухнята баща й стоеше пред печката и разбъркваше нещо в тигана. На плота до него лежеше пакет царевични питки. Рони отбеляза мислено изкусителния аромат. От вчера следобед не бе хапвала нищо.
	— Здравей отново — поздрави през рамо баща й. — С кого говореше?
	— Някакво момче от аквариума. Дошъл е да маркира гнездото. Ти какво готвиш?
	— Вегетариански буритос.
	— Шегуваш се.
	— С ориз, боб и тофу. Слага се върху питката. Надявам се да е вкусно. Намерих рецептата онлайн, не мога да гарантирам какво ще излезе.
	— Убедена съм, че ще се получи — каза Рони. Кръстоса ръце и реши да не отлага повече. — Говори ли вече с мама?
	Стив поклати глава.
	— Не още. Но се обадих на Пийт. Каза, че не успял да говори със собственичката. Била извън града.
	— Жена ли е?
	— Мъжът от магазина май й е племенник. Но Пийт обясни, че със собственичката се знаят отдавна.
	— О — отвърна Рони, питайки се дали това ще помогне.
	Баща й почука с шпатулата по ръба на тигана.
	— Както и да е… сметнах, че е по-добре да отложа обаждането, докато не уточним всички подробности. Не искам да тревожа излишно майка ти.
	— Имаш предвид, че може и да не й кажеш?
	— Освен ако ти не държиш.
	— Не, никак — бързо отвърна Рони. — Прав си. Най-добре да изчакаме.
	— Съгласен — баща й разбърка за последно сместа в тигана и изключи котлона. — Мисля, че е готово. Гладна ли си?
	— Умирам от глад — призна Рони.
	Стив извади чиния от шкафа, сложи вътре една царевична питка, гребна от сместа в тигана и щедро посипа питката.
	— Стига ли? — попита я.
	— Напълно.
	— Искаш ли кафе? Сварил съм — подаде й чаша. — Джона спомена, че понякога ходиш в „Старбъкс“, затова купих оттам. Може би в заведението го приготвят по-добре, но това е положението.
	Рони взе чашата и го погледна втренчено.
	— Защо си толкова мил с мен?
	— Защо не?
	„Понеже аз не бях много мила с теб“, би могла да отвърне. Но вместо това само измърмори някаква благодарност и си помисли, че се чувства като героиня в епизод от „Зоната на здрача“, в който баща й незнайно как е забравил напълно последните три години.
	Наля си кафе и седна до масата. След минута Стив се настани до нея с пълна чиния и започна да навива питката си.
	— Добре ли мина нощта?
	— Да, докато спях. Събуждането не беше приятно.
	— Твърде късно се сетих, че май трябваше да купя надуваем матрак.
	— Няма проблем. Но ще полегна след закуска. Предишните два дни бяха доста изморителни.
	— Може би не бива да пиеш кафе.
	— Няма да ми попречи. Повярвай ми, ще заспя като къпана.
	Зад тях Джона влезе в кухнята с пижамата си с трансформъри и щръкнала на всички страни коса. Рони се усмихна.
	— Добро утро, Джона — поздрави тя.
	— Добре ли са костенурките?
	— Абсолютно — увери го Рони.
	— Браво! — похвали я той, почеса се по гърба и тръгна към печката. — Какво има за закуска?
	— Буритос — отговори Стив.
	Джона разгледа отчаяно сместа в тигана, после питките върху плота.
	— Не ми казвай, че си преминал към тъмната страна, татко!
	Стив се опита да възпре усмивката си.
	— Вкусно е.
	— Но това е тофу! Отвратително!
	Рони се засмя и стана.
	— Да ти претопля кексче?
	Джона сякаш се напрегна да прецени дали въпросът е подвеждащ.
	— И мляко с какао?
	Рони погледна към баща си.
	— В хладилника има достатъчно — каза той.
	Тя наля чаша с мляко на Джона и я остави върху масата. Брат й не помръдна.
	— Добре… какво всъщност става?
	— Моля?
	— Не е нормално — констатира той. — Някой трябва да е ядосан. Сутрин винаги някой е ядосан.
	— Мен ли имаш предвид? — попита Рони и сложи две кексчета в микровълновата фурна. — Аз винаги съм в добро настроение.
	— О, да — присви очи Джона. — Сигурна ли си, че костенурките са добре? Защото се държите, сякаш са умрели.
	— Нищо им няма. Честна дума — увери го Рони.
	— Ще проверя.
	— Добре!
	Той я изгледа изпитателно.
	— Какво ще правиш днес? — поинтересува се усмихнато Стив. — След дрямката.
	Джона протегна ръка към чашата.
	— Ти никога не подремваш.
	— Спя, когато съм изморена.
	— Не — поклати глава Джона. — Нещо определено не е наред.
	Остави чашата с мляко и продължи:
	— Става нещо странно и аз няма да се откажа, докато не открия какво е.


	Като се нахрани и успокои Джона, Рони се оттегли в спалнята. Баща й я последва с няколко хавлиени кърпи, които увеси върху корнизите. Не че тя имаше нужда от тях. Заспа почти на мига и се събуди плувнала в пот в ранния следобед. След дълъг хладен душ отиде в работилницата да разкаже на баща си и Джона какво е намислила. Баща й не обели и дума, че смята да я наказва.
	Възможно беше, разбира се, да й забрани да излиза по-късно, след разговора с полицая и с майка й. Или пък наистина казваше истината и вярваше, че е невинна.
	Както и да е, налагаше се да намери Блейз. Следващите няколко часа я търси навсякъде — в къщата на майка й, в закусвалнята. Дори в музикалния магазин — не влезе вътре, но надзърна през витрината с туптящо сърце, когато управителят се обърна гърбом. Блейз обаче не беше и там.
	Рони отиде на кея и разгледа плажа — и тук не извади късмет. Възможно беше, естествено, Блейз да е в „Бауърс Пойнт“ — любимото място на шайката на Маркъс. Но Рони не искаше да ходи там сама. Не искаше да вижда Маркъс, камо ли да се опитва да вразуми Блейз в негово присъствие.
	Беше на път да се откаже и да се прибере у дома, когато я забеляза между две дюни по-надолу край брега. Втурна се по стълбите, без да я изпуска от очи, после забърза по плажа. Блейз не показа с нищо, че я е забелязала да приближава. Седна върху дюната и се взря към водата.
	— Трябва да кажеш на полицаите какво направи — без предисловия подхвана Рони.
	— Не съм направила нищо. Освен това хванаха теб.
	На Рони й се прииска да я раздруса.
	— Ти сложи дисковете и плочите в чантата ми!
	— Не съм.
	— Но ти слушаше същите дискове!
	— И ги видях за последно до слушалките — отвърна Блейз, без да я поглежда.
	Рони усети как кръвта нахлува в бузите й.
	— Положението е сериозно, Блейз. Животът ми е на карта. Ще ме осъдят! Разказах ти какво стана наскоро.
	— О, да…
	Рони стисна устни, за да не се разкрещи.
	— Защо го правиш?
	Блейз стана и изтупа пясъка от джинсите си.
	— Не съм ти направила нищо — каза тя студено. — Обясних го и на полицаите тази сутрин.
	Рони я проследи изумено как се отдалечава. Блейз изглеждаше така, сякаш наистина си вярва.


	Рони се върна на кея.
	Не искаше да се прибира вкъщи. Обадеше ли се на полицай Пийт, баща й щеше да разбере какво е казала Блейз. Можеше и да остане на нейна страна, но ако спреше да й вярва?
	И защо Блейз постъпи така? Заради Маркъс? Или Маркъс й е дал идеята, понеже отказът на Рони го е ядосал, или Блейз смяташе, че Рони наистина иска да й го отнеме. По-скоро беше второто, но в крайна сметка нямаше значение. Независимо от мотивите си, Блейз лъжеше и бе решена да съсипе живота й.
	Рони не беше яла от сутринта, ала стомахът й беше свит на буца от напрежение и тя не усещаше глад. Седя на кея, докато слънцето залезе и водите от сини станаха сиви и накрая мастиленочерни. Не беше сама. По-надолу стояха хора с въдици, макар — поне доколкото виждаше — да не хващаха нищо. Преди час се бе появила млада двойка. Носеха си сандвичи и хвърчило. Рони забеляза влюбените им погледи. Сигурно бяха колежани — само няколко години по-големи — ала на нея тепърва й предстоеше да изпита непресторената нежност, с която те се отнасяха един към друг. Е, и тя беше излизала с момчета, но никога не беше се влюбвала. Понякога се съмняваше дали изобщо ще изпита подобно чувство. След като родителите й се разделиха, гледаше цинично на романтичните връзки — като повечето си приятели. Може би защото родителите на повечето от тях също бяха разведени.
	Когато слънцето изчезна зад хоризонта, Рони се отправи към къщи. Искаше да се прибере рано — най-малкото, за да покаже на баща си, че оценява проявеното разбиране. А и макар да поспа през деня, още усещаше умора.
	Прекоси кея и реши да мине по търговската улица, а не по плажа. Когато сви покрай закусвалнята обаче, разбра колко погрешен е изборът й. Тъмна фигура, стиснала огнено кълбо, се подпираше на капака на колата срещу нея.
	Маркъс.
	Само че този път беше сам. Рони спря и усети как дъхът спира в гърлото й.
	Той се отблъсна от колата и тръгна към нея. Светлините на уличните лампи играеха по лицето му, хвърляйки полусенки. Той прокара огненото кълбо по опакото на дланта си, без да отлепя очи от нея. После го стисна в юмрук и го угаси.
	— Здрасти, Рони — рече с усмивка, която му придаваше още по-плашещ вид.
	Тя не помръдна, решена да му покаже, че не се страхува от него. Макар всъщност да я побиваха тръпки.
	— Какво искаш? — попита, разочарована от издайническия трепет в гласа си.
	— Видях те и дойдох за едно „здрасти“.
	— Здрасти. И чао.
	Понечи да го заобиколи, но той се изпречи на пътя й.
	— Чувам, че имаш неприятности с Блейз? — прошепна.
	Рони отстъпи. Отново я полазиха тръпки.
	— Какво знаеш?
	— Достатъчно, за да й нямам доверие.
	— Не съм в настроение за недомлъвки.
	Рони пристъпи отново и този път Маркъс й позволи да мине край него, преди да й подвикне:
	— Не си тръгвай! Търсех те да ти кажа, че бих могъл да се опитам да я разубедя.
	Против волята си Рони се поколеба. Маркъс я наблюдаваше втренчено в здрача.
	— Трябваше да те предупредя, че е доста ревнива.
	— И затова се постара да влошиш положението, така ли?
	— Пошегувах се. Беше ми забавно. Не съм предполагал, че ще ти свие такъв номер. „И още как — помисли си Рони — Всъщност точно това целеше“.
	— Погрижи се тогава да поправиш стореното. Поговори с Блейз.
	— Не ме чу — поклати глава Маркъс. — Казах, че бих могъл да се опитам да я вразумя. Ако…
	— Ако какво?
	Той пристъпи към нея. Рони забеляза колко безлюдна е улицата. Наоколо нямаше жива душа, по пътя не се мяркаха коли.
	— Мислех си дали не можем да бъдем… приятели.
	Рони отново усети как кръвта нахлува в лицето й и думите се изплъзнаха от устата й, преди да успее да ги спре:
	— Какво!?
	— Чу добре. И ще се погрижа за кашата.
	Рони осъзна, че Маркъс е само на една ръка разстояние и отстъпи рязко назад.
	— Не смей да ме докосваш!
	Обърна се и побягна. Непременно щеше да я последва — познаваше града по-добре от нея и щеше да я настигне. Усещаше как сърцето й бие като чук в гърдите, а дъхът й излиза на трескави талази.
	Къщата й не беше далеч, но Рони не беше във форма. Въпреки страха и вълните адреналин чувстваше, че краката й все повече натежават. Нямаше шанс. Рискува и хвърли бърз поглед през рамо.
	И разбра, че е сама на улицата и никой не я преследва.


	В дневната светеше, ала Рони не влезе веднага — трябваше да се овладее, преди да застане пред баща си. Незнайно защо не искаше той да разбере колко е уплашена. Седна върху стъпалата на предната веранда.
	Над нея звездите грееха ярко, а луната плуваше на хоризонта. Мирис на сол, древен като света, долиташе откъм океана. При други обстоятелства сигурно щеше да й подейства успокоително, ала сега й се струваше чужд като всичко останало.
	Първо Блейз. После Маркъс. Имаше ли нормални хора тук?
	Маркъс със сигурност беше луд. Не очебийно — беше умен, хитър и доколкото успя да го опознае, напълно безчувствен. Държеше сметка само за себе си и за собствените си желания. Миналата есен в часа по английски им поставиха задача да прочетат роман от съвременен автор. Избра „Мълчанието на агнетата“. От книгата научи, че главният герой — Ханибал Лектър, не е психопат, а социопат. За пръв път осъзна разликата между двете. Макар Маркъс да не беше канибал и убиец, Рони долавяше приликата с Ханибал — и двамата сякаш възприемаха еднакво света и ролята си в него.
	Блейз обаче… тя беше просто…
	Рони се колебаеше. Подвластна на емоциите навярно. Гневна и ревнива, освен това. Но през деня, който прекараха заедно, не остана с впечатление, че нещо не е наред с нея. Беше само нервна, незряла и обладана от хормони, а следователно — разрушителна.
	Рони въздъхна и прокара ръка през косата си. Не й се влизаше вътре. Вече си представяше как ще протече разговорът.
	„Здрасти, слънчице. Всичко наред ли е?“
	„Не особено. Блейз е в мрежата на манипулативен социопат. Тази сутрин е излъгала полицаите и ще ме пратят в затвора. А между другото… социопатът не само е решил, че иска да спи с мен, но ме преследва и ме изплаши до смърт. Как прекарахте вие?“
	Така стояха нещата, макар баща й сигурно да си представяше другояче един приятен разговор след вечеря.
	Което означаваше, че се налага да се преструва. Тя се надигна с въздишка от стъпалата и се запъти към вратата.
	Баща й седеше на дивана, разтворил овехтялата Библия. Затвори я, щом Рони влезе.
	— Здрасти, слънчице? Всичко наред ли е?
	Предвидено.
	Тя се насили да се усмихне и се постара да отвърне възможно най-нехайно:
	— Не успях да говоря с нея.

	* * *

	Не беше лесно да се преструва на спокойна, но някак си се справи. Баща й я подкани да отидат в кухнята, беше приготвил поредния специалитет — домати, патладжани и тиквички на тиган. Вечеряха в кухнята, докато Джона сглобяваше лего „Междузвездни войни“ — подарък от пастор Харис, който наминал по-рано да се запознаят.
	След това се върнаха в дневната. Баща й — усетил, че не й е до приказки — отново отвори Библията, а тя — „Анна Каренина“, препоръчана й горещо от майка й. Книгата беше интересна, но Рони не успяваше да се съсредоточи. Не само заради Блейз и Маркъс, а и понеже баща й четеше Библията. Не си спомняше някога да го е виждала да разлиства Светото писание. Ала може би просто не беше обърнала внимание.
	Джона приключи с конструирането и обяви, че си ляга. Рони изчака няколко минути, надявайки се брат й да заспи, преди тя да влезе в стаята. Накрая затвори книгата и стана.
	— Лека нощ, скъпа — каза баща й. — Не ти е лесно, знам, но се радвам, че си тук.
	Тя се поколеба, после тръгна към него. Наведе се и за пръв път от три години го целуна по бузата.
	— Лека нощ, татко.
	В тъмната спалня падна върху леглото си, изтощена до смърт. Не искаше да плаче — мразеше да плаче — но не успя да овладее надигналите се ненадейно чувства. Простена тихо.
	— Плачи си спокойно — прошепна Джона.
	„Страхотно“, помисли си Рони. Точно това й трябваше.
	— Не плача — рече.
	— Така звучи.
	— Грешиш.
	— Както и да е. Не ми пречи.
	Тя подсмръкна, за да се овладее, и се протегна да издърпа пижамата си изпод възглавницата. Взе я и тръгна към банята да се преоблече. Пътьом надзърна през прозореца. Луната грееше високо в небето и посребряваше пясъка. Рони погледна към гнездото на костенурката и забеляза рязко движение в сенките.
	Миещата мечка подуши въздуха и се запъти към гнездото, защитено само от предупредителната жълта лента.
	— О, по дяволите!
	Захвърли пижамата и излетя от стаята. Прекоси тичешком кухнята и дневната. Вече пред вратата дочу разтревожения глас на баща си:
	— Какво има?
	Рони се втурна към дюната, размаха ръце и закрещя:
	— Не! Махай се! Спри!
	Миещата мечка вдигна глава и бързо изчезна в сухата трева зад дюната.
	— Какво има? Какво става?
	Обърна се. Джона и баща й стояха на верандата.
	— Не са поставили клетката!


>	13.
>	Уил

	„Блекли Брейкс“ бяха отворили врати едва преди десет минути, когато Уил я видя да влиза и да се втурва право към центъра на сервиза.
	Уил избърса ръце в кърпата и тръгна към нея.
	— Здрасти! — усмихна се той. — Не очаквах да се отбиеш.
	— Благодаря ти много! — отсече тя.
	— Какво искаш да кажеш?
	— Помолих те за една дреболия! Просто да се обадиш и да ги накараш да сложат клетката! Но ти не намери време!
	— Почакай… какво се е случило? — примигна Уил.
	— Казах ти, че видях миеща мечка да се навърта край гнездото!
	— Там ли са яйцата?
	— Не мисля, че те интересува. Да не би от волейбола да си започнал да забравяш?
	— Просто искам да знам дали гнездото е наред.
	Рони го изгледа гневно.
	— Да. Наред е. Но не благодарение на теб. Обърна се и хукна към изхода.
	— Почакай! — извика той. — Чакай малко!
	Тя не му обърна никакво внимание. Уил я изгледа шокирано как профучава през входа.
	— Какво, по дяволите, става?
	Зад гърба му Скот надничаше откъм платформата.
	— Направи ми услуга!
	— Какво ти трябва?
	Уил извади връзка ключове от джоба си и хукна към пикапа, който беше паркирал отвън.
	— Покрий ме! Имам малко работа.
	Скот притича към него.
	— Чакай! Какво ще правиш?
	— Ще се върна веднага щом приключа! Ако татко се появи, кажи му, че се връщам бързо. Започвай сам!
	— Къде отиваш? — извика Скот.
	Този път Уил не отговори и Скот се приближи.
	— Хайде, човече! Не ме оставяй сам! Чакат ни купища коли!
	Уил не му обърна внимание. Затича към пикапа, уверен накъде трябва да върви.


	Откри я край дюната час по-късно. Седеше до гнездото все така ядосана.
	Видя го, че приближава, и скръсти ръце.
	— Какво искаш?
	— Не ме изслуша. Извиках ти.
	— Вярно.
	Той огледа гнездото.
	— Всичко е наред. Какъв е проблемът?
	— Наред е. Да. Не благодарение на теб.
	Уил се подразни.
	— Защо вдигаш врява тогава?
	— Вдигам врява, защото пак спах навън, за да не се върне миещата мечка. Същата, за която те предупредих!
	— Спа навън?
	— Глух ли си? Да, спах тук. Две нощи, понеже ти не си свърши работата! Ако не бях погледнала случайно през прозореца, миещата мечка щеше да изяде яйцата. Беше на няколко крачки от гнездото, когато я прогоних. И после се наложи да остана тук, защото знаех, че ще се върне. Затова те помолих да се обадиш всъщност! Въобразих си, че няма да забравиш!
	Скръстила отново ръце, тя сякаш се опитваше да го унищожи с поглед.
	— Да повторим, за да съм сигурен, че схващам правилно — не се сдържа той. — Видя миеща мечка, помоли ме да се обадя, после видя животинката отново. И спа навън. Така ли е?
	Рони отвори уста, но бързо я затвори. Извърна се и тръгна към къщи.
	— Утре сутринта ще дойдат! — извика Уил. — И за сведение — наистина се обадих! Два пъти. Първо, като сложих лентата и после — след работа. Кога най-сетне ще ме изслушаш?
	Тя спря, но не се обърна към него. Той продължи:
	— И тази сутрин, след като си тръгна, отидох право при директора на аквариума и говорих лично с него. Обеща да дойдат утре сутринта. Планирали го за днес, но на „Холдън Бийч“ открили осем гнезда.
	Рони бавно се извърна и го изгледа изпитателно, за да се увери, че говори истината.
	— Това обаче няма да помогне на моите костенурки тази вечер, нали?
	— Твоите костенурки?
	— Да — отвърна Рони решително. — Моята къща. Моите костенурки.
	После се обърна и закрачи към къщи, сякаш той не съществуваше.


	Харесваше я. Чисто и просто.
	На връщане към сервиза Уил още не можеше да си обясни защо я харесва. Нито веднъж обаче не бе хуквал след Ашли така, както след нея. Това момиче винаги го изненадваше. Допадаше му откровеността й, допадаше му, че не успява да я смути. По ирония на съдбата топката беше в неговото поле. Първо я блъсна и я поля, после тя го видя да се забърква в побой, а тази сутрин го взе или за идиот, или за мързеливец.
	Нямаше проблем, естествено. Не му беше приятелка, той дори не я познаваше… но незнайно защо, колкото и налудничаво да звучеше, искаше да й направи добро впечатление. Искаше и тя да го хареса.
	Обзе го странно, непознато усещане. През целия работен ден и през обедната почивка, докато наваксваше отсъствието, мислите му се връщаха към нея. Чувстваше колко непресторени са думите и действията й, долавяше нежност и топлота зад рязкото й поведение. Нещо, което му вдъхваше увереност, че макар досега да я беше разочаровал, имаше шанс да изкупи простъпките си.


	По-късно вечерта я свари точно където очакваше — в сгъваемия стол на плажа с разтворена в скута книга. Четеше на светлината на малък фенер.
	Вдигна поглед, после го сведе към книгата. Не показа нито изненада, нито задоволство.
	— Познах, че ще те намеря тук — каза Уил. — Твоята къща, твоите костенурки и тъй нататък…
	Тя не отговори. Той отклони поглед към къщата — не беше много късно и зад пердетата се движеха сенки.
	— Някаква следа от миещата мечка?
	Тя не отговори. Обърна страницата.
	— Чакай. Нека позная. Още ми се сърдиш.
	Рони въздъхна.
	— Не трябваше ли да си с приятелите си? Да се оглеждате в някое огледало?
	— Забавно — засмя се той. — Ще го запомня.
	— Не се шегувам. Говоря сериозно.
	— О, имаш предвид, че сме красавци?
	В отговор тя заби поглед в книгата, но беше видно, че не чете. Уил седна до нея.
	— Всички щастливи семейства си приличат, нещастните са нещастни посвоему — цитира той, сочейки към книгата. — Първият ред. Убеден съм, че е вярно. Или така твърдеше учителят ми по английски? Забравил съм. Четох я миналия срок.
	— Родителите ти сигурно се гордеят, че синът им е грамотен.
	— Гордеят се. Купиха ми пони, когато написах съчинение за „Котка в шапката“.
	— Преди или след като реши да се хвалиш, че си чел Толстой?
	— О, слушаш значи. Просто проверявах — той посочи към хоризонта. — Прекрасна нощ, нали? Обичам нощи като тази. Вълните са като приспивна песен, не мислиш ли?
	Рони затвори книгата.
	— Какво те води насам?
	— Харесвам хора, които харесват костенурки.
	— Върви тогава при приятелите си от аквариума. Или почакай, не става… Те спасяват други костенурки, а пък останалите ти приятели си лакират ноктите и си къдрят косите, нали?
	— Вероятно. Мислех си, че ще ти е по-приятно да не си сама.
	— Добре съм си — отсече тя. — Върви си!
	— Плажът е обществен. Тук ми харесва.
	— Значи ще останеш?
	— Да.
	— Тогава аз ще вървя.
	Той поизправи рамене.
	— Не мисля, че идеята е добра. Искам да кажа… откъде си сигурна, че ще остана цяла нощ? И с това нахално мече?
	— Какво искаш от мен?
	— Като начало — да речем името?
	Тя взе една хавлия и я метна върху коленете си.
	— Рони — каза. — Съкратено от Вероника.
	Уил се наведе и се подпря на лакти.
	— Добре, Рони. Разкажи ми за себе си.
	— Защо те интересува?
	— Дай ми шанс — погледна я той. — Опитвам се, не виждаш ли?
	Не беше сигурен как разтълкува думите му, ала пристегна косите си в опашка, очевидно приела мисълта, че трудно ще се отърве от него.
	— Хубаво. Нещо за мен — живея в Ню Йорк с по-малкия си брат и мама, но тя ни доведе тук да прекараме лятото с татко. Сега съм бавачка по неволя на костенуркови яйца, а един омазан със смазочно масло волейболист и доброволец в аквариума се опитва да ме сваля.
	— Не те свалям.
	— Нима?
	— Повярвай ми, би усетила веднага, ако те свалях. Тутакси щеше да се поддадеш на чара ми.
	За пръв път я чу да се засмее. Прие го като добър знак и продължи:
	— Всъщност дойдох, защото изпитвах угризения заради клетката и не исках да те оставям сама. Както споменах по-рано, плажът е обществен и не се знае кой може да се появи.
	— Някой като теб?
	— Аз не съм опасен. Но навсякъде има лоши хора. Дори тук.
	— Нека позная — ти ще ме защитиш, нали?
	— Ако се наложи — да, ще те защитя, без да се замисля.
	Тя не отговори, но думите му явно я изненадаха. Приливът се надигаше и двамата се вгледаха в сребристите гребени на вълните, втурнали се към брега. Пердетата на прозорците потрепваха, сякаш някой ги наблюдаваше.
	— Добре — наруши тишината тя. — Твой ред е. Разказвай!
	— Аз съм омазан с грес волейболист и доброволец в аквариума.
	Отново чу смеха й — допадна му непресторената му звънливост. Беше заразителен.
	— Ще ме потърпиш ли още малко?
	— Плажът е обществен.
	Той махна към къщата.
	— Трябва ли да кажеш на баща си, че съм тук?
	— Вече е разбрал, че си тук. Сигурна съм. Снощи ме проверяваше през няколко минути.
	— Изглежда, е добър баща.
	Тя се позамисли, после поклати глава.
	— Обичаш волейбола значи?
	— Поддържа ме във форма.
	— Това не е отговор.
	— Приятно ми е да играя. Не знам обаче дали го обичам.
	— Но обичаш да блъскаш хората?
	— Зависи с кого се сблъсквам. Преди два дни късметът определено беше на моя страна.
	— Смяташ за добре, че ме поля?
	— Ако не те бях полял, сега нямаше да съм тук.
	— А аз щях да се наслаждавам на тихата, спокойна нощ на плажа.
	— Не знам — усмихна се той. — Май преувеличават чара на тихите, спокойни нощи.
	— Е, явно тази вечер няма да разбера дали е така.
	Уил се засмя.
	— Къде учиш? — попита той.
	— Не уча. Преди няколко седмици се дипломирах. А ти?
	— Аз завърших „Лейни“. Гимназията на Майкъл Джордан.
	— Съучениците ти сигурно все това повтарят.
	— Не всички — поправи я той. — Само завършилите.
	Рони извъртя очи.
	— Добре де. А по-нататък? За баща си ли смяташ да работиш?
	— Само през лятото.
	Уил взе шепа пясък и го остави да изтече между пръстите му.
	— А после?
	— Не мога да ти кажа.
	— Защо?
	— Не те познавам достатъчно, за да споделям поверителна информация.
	— Подскажи ми малко — настоя тя.
	— Ти първа. Какво планираш?
	Рони се замисли.
	— Сериозно се замислям дали да не стана страж на малки костенурчета. Явно ми се удава. Да беше видял как прогоних миещата мечка! Избяга, все едно Терминатор я е погнал по петите.
	— Скот ще ти хареса — каза Уил. Забелязал недоумението й, поясни: — Волейболният ми партньор. Цар е на филмовите сравнения. Пуска по някое във всяко изречение. Е, обикновено с еротичен подтекст.
	— Звучи като дар божи.
	— О, така си е. Искаш ли да ти го демонстрира лично?
	— Не, благодаря. Не си падам по еротичните намеци.
	— Може да ти допадне.
	— Не смятам.
	Задържа погледа й. Отбеляза, че е по-хубава, отколкото си я спомня. И в допълнение остроумна и забавна.
	Бризът полюшваше тревите край гнездото, ритмичният прибой ги обграждаше отвсякъде като в пашкул. Лампите в крайбрежните къщи светеха ярко.
	— Може ли един въпрос?
	— Нима мога да ти забраня?
	Той плъзна крака по пясъка.
	— Какви са ти отношенията с Блейз?
	Тя застина леко в тишината.
	— Какво имаш предвид?
	— Питах се защо тръгна с нея онази вечер.
	— Аха — рече тя. Макар да не разбра защо, стори му се, че в тона й долавя облекчение. — Всъщност се запознахме, когато ме поля със содата. Точно след като избърсах твоята порция.
	— Шегуваш се.
	— Не. Доколкото разбирам, в тази част на света поливането с газирани напитки е равностойно на „Здрасти, приятно ми е да се запознаем“. Честно казано, според мен стандартният начин е по-уместен, но знае ли човек? — Рони пое дъх. — Както и да е… стори ми се приятна, не познавах никого тук и просто…
	— Остана ли снощи при теб?
	— Не — поклати глава Рони.
	— Нима? Отказа да бди над костенурките?
	— Не съм й казвала за тях.
	Уил разбра, че тя не иска да обсъжда повече темата, и махна към плажа.
	— Да се поразходим ли?
	— Романтична разходка ли имаш предвид или само разходка?
	— Бих казал… само разходка.
	— Добър избор — плесна с ръце Рони. — Но не искам да се отдалечаваме много. От аквариума така и не се погрижиха за миещата мечка, а тя сигурно се навърта наоколо.
	— Ще се погрижат. А и доброволец от аквариума помага за опазването на яйцата.
	— Така е — отвърна Рони. — Но въпросът е „защо“?
	Тръгнаха към кея покрай крайбрежните къщи с просторни веранди и стъпала към плажа. Малко по-надолу празнуваха — лампите на третия етаж светеха, а облегнати на перилата, три-четири двойки съзерцаваха посребрените от луната вълни.
	Не говориха много, но незнайно защо мълчанието не ги притесняваше. Рони крачеше леко встрани, за да не допрат случайно раменете си, понякога изучаваше пясъка, друг път се взираше напред. От време на време Уил забелязваше мимолетна усмивка да заиграва по устните й, сякаш си припомняше весела случка, която още не му е разказала. Поспираше да събира миди, разглеждаше ги съсредоточена на лунната светлина и изхвърляше повечето. Останалите пъхаше в джоба си.
	Не знаеше почти нищо за нея. В много отношения тя си оставаше загадка — пълна противоположност на предсказуемата Ашли. С нея знаеше какво ще получи, макар да не го желаеше. Рони обаче безспорно беше различна и когато му се усмихна — неочаквано и искрено — той почувства, че е прочела мислите му. Заля го приятна топлина и когато накрая се запътиха обратно към гнездото, той внезапно си представи как крачи до нея по плажа всяка нощ, ден след ден.

	* * *

	Рони влезе в къщата да говори с баща си, докато Уил разопаковаше вещите си. Разпъна спалния чувал до гнездото. Искаше му се тя да бе останала с него. Но вече го беше предупредила, че баща й няма да се съгласи за нищо на света. Радваше се поне, че ще я отмени, за да поспи в собственото си легло след двете нощи на открито.
	Уил легна, като си мислеше, че ако не друго, днешният ден поне беше някакво начало. Отсега нататък всичко беше възможно. Но когато Рони се обърна и усмихнато му помаха за лека нощ от верандата, той усети как сърцето му подскача при мисълта, че може би и тя смята този ден за начало.


	— Кой е този?
	— Никой. Просто приятел. Изчезвай.
	Думите си проправиха път през замъглените просеки на съзнанието му и Уил се напрегна да си припомни къде е. Присви очи на слънцето и срещна втренчения поглед на малко момче.
	— Здрасти — промърмори Уил.
	Момчето потърка нос.
	— Какво правиш тук?
	— Събуждам се.
	— Това го виждам. Но какво си правил тук цяла нощ?
	Уил се усмихна. Момчето се държеше сериозно като следовател — комично предвид възрастта и ръста му.
	— Спях.
	— Аха.
	Уил седна и забеляза застаналата встрани Рони. Носеше черна тениска и прокъсани джинси, следеше го със същия шеговит поглед като снощи.
	— Аз съм Уил — представи се той. — А ти?
	Момчето кимна към Рони.
	— Аз съм й съквартирант. Отдавна се знаем.
	Уил се почеса по главата и се усмихна.
	— Ясно.
	Рони пристъпи напред. Косата й беше още влажна от душа.
	— Това е брат ми Джона, който си вре носа навсякъде.
	— Нима?
	— Да — отвърна Джона. — С изключение на онази част с носа.
	— Приятно ми е да се запознаем.
	Джона не отлепяше очи от него.
	— Аз май те познавам отпреди.
	— Не мисля. Иначе щях да те помня.
	— Напротив — устните на момчето започнаха да се разтягат в усмивка. — Ти каза на полицая, че Рони е отишла в „Бауърс Пойнт“!
	Уил си припомни онази нощ и се обърна към Рони. С ужас забеляза как любопитното й изражение се сменя с удивление и накрая с разбиране.
	О, не!
	Джона продължи невъзмутимо:
	— Да, полицай Пийт я доведе у дома и на другата сутрин с татко се скараха жестоко…
	Уил видя как Рони стисва устни. Промърмори нещо, обърна се и влетя в двора на къщата.
	— Благодаря ти много — изсумтя Уил, скочи на крака и хукна след нея.
	— Рони! Почакай! Хайде де! Съжалявам! Не исках да ти създавам неприятности!
	Настигна я и се протегна да я улови за ръката. Щом пръстите му докоснаха тениската й, тя се обърна рязко към него.
	— Върви си!
	— Изслушай ме, моля те…
	— Нямаме нищо общо! — отсече тя. — Ясно?
	— Ами снощи?
	Страните й почервеняха.
	— Остави ме!
	— Номерът ти не минава! — отвърна Уил. — Думите му я смълчаха достатъчно дълго, за да успее да продължи: — Ти възпря побойниците, въпреки че бяха побеснели. Ти единствена забеляза детето, което се разплака. Видях как му се усмихна, когато тръгна с майка си. Четеш Толстой. И харесваш костенурките.
	Рони вдигна предизвикателно брадичка, ала той усети, че е привлякъл вниманието й.
	— Е, и?
	— Затова искам да ти покажа нещо днес.
	Уил млъкна, доволен, че не му отказа веднага. Не каза и „да“ обаче. Докато се колебаеше, той пристъпи предпазливо към нея.
	— Ще ти хареса — каза. — Обещавам ти.


	Уил сви към празния паркинг пред аквариума и заобиколи отзад по служебната алея. Рони седеше до него в пикапа. Не продума почти нищо по пътя. Когато я поведе към служебния вход, усети, че макар да се бе съгласила да дойде, още не е решила дали да му се сърди или не.
	Отвори й вратата и прохладата отвътре се смеси с горещия, влажен въздух отвън. Поведе я по дългия коридор, после отвори следващата врата, която отвеждаше към самия аквариум.
	Неколцина служители работеха в кабинетите си, въпреки че още час аквариумът щеше да остане затворен за посетители. Уил обичаше да идва тук преди началото на работния ден. Приглушените светлини от аквариумите и безмълвието създаваха усещане за тайно убежище. Понякога се питаше дали обитателите им съзнават колко се е смалила територията им и дали усещат присъствието му.
	Рони вървеше до него и мълчаливо наблюдаваше. Подминаха огромен резервоар с вода, приютил умалено копие на потопена през Втората световна война германска подводница. Пред аквариума на бавно пулсираща медуза, излъчваща меко сияние в мрака, Рони спря и докосна удивено стъклото.
	— _Aurelia aurita_ — каза Уил. — Позната още като лунна медуза.
	Рони кимна и отново се вгледа в аквариума, омагьосана от плавните движения на медузата.
	— Толкова нежни изглеждат — каза тя. — Не е за вярване, че жилят толкова болезнено.
	Косата й изглеждаше по-къдрава от вчера, придавайки й вид на непокорна покорителка на мъжки сърца.
	— На мен ли го казваш! Като малък си патех от тях поне веднъж годишно.
	— Трябва да ги отбягваш.
	— Старая се. Но те някак си ме намират. Привличам ги.
	Рони се усмихна вяло, после се обърна и го погледна в очите.
	— Защо сме тук?
	— За да ти покажа нещо. Казах ти.
	— Виждала съм риби. Посещавала съм и аквариум.
	— Знам. Но това е нещо по-специално.
	— Защото сме сами?
	— Не — отвърна Уил. — Защото ще ти покажа нещо, което посетителите не виждат.
	— Какво? Ти и аз в аквариум със солена вода?
	— Още по-забележително — ухили се Уил. — Ела.
	В подобна ситуация обикновено не би се поколебал да улови за ръка момичето, но с нея не смееше да опита. Посочи с палец почти незабележимия коридор в ъгъла. В края му спря пред поредната врата.
	— Не ми казвай, че си имаш кабинет — подразни го тя.
	— Не. Не работя тук. Доброволец съм, забрави ли?
	Влязоха в просторна сивкава зала, от чиито стени стърчаха тръби. Над главите им бръмчаха флуоресцентни лампи. Заглушаваше ги шумът от огромните водни филтри по стената в далечния край на залата. От гигантски открит аквариум, пълен почти до ръба с океанска вода, долиташе миризма на сол.
	Уил я поведе към стоманената платформа около него и изкачи металните стъпала. В далечния край на аквариума имаше плексигласов прозорец. Лампите по тавана осветяваха бледо създанието във водата, което плуваше бавно — след малко Рони го разпозна.
	— Морска костенурка?
	— По-точно гигантска морска костенурка.
	Костенурката се плъзна край стъклото и Рони различи белезите по корубата й и липсващия плавник.
	— Как е пострадала?
	— Ударило я витло на лодка. Спасиха я преди месец. Беше полумъртва. Ветеринар от щатската клиника ампутира част от предния й плавник. Нарекохме я Мейбъл.
	Мейбъл плуваше леко наклонена. Блъсна се в далечната стена на аквариума и започна да обикаля отново.
	— Ще се оправи ли?
	— Чудо е, че изобщо оживя. Надявам се да се справи. Сега е по-силна. Но никой не знае дали ще оцелее в океана.
	Рони видя как Мейбъл се блъсна отново в стената. Когато костенурката коригира курса си, тя се обърна към Уил.
	— Защо държеше да я видя?
	— Защото смятах, че ще я харесаш. Тя ми е любимка. Нищо, че е цялата в белези.
	Рони се замисли над думите му, но замълча. Обърна се и пак загледа Мейбъл. Костенурката изчезна в сенките в дъното. Рони въздъхна.
	— Не си ли на работа?
	— Днес почивам.
	— Предимството да работиш за баща си, а?
	— Може и така да е.
	Рони почука по стъклото, за да привлече вниманието на Мейбъл. След малко се обърна отново към него.
	— И как прекарваш обикновено почивния си ден?
	— По добрия стар южняшки начин значи. Ходиш на риболов, съзерцаваш облаците. Представям си как дъвчеш тютюн…
	Останаха още половин час в аквариума. Рони хареса много тюлените, а после Уил я заведе в ловния магазин да купят замразени скариди. След това я закара до спокойно място край брега и извади риболовните принадлежности, скътани в багажника на пикапа. Поведе я към края на малък кей, където седнаха, провесили крака над водата.
	— Не се дръж като сноб — укори я той. — Вярваш или не, Югът е страхотен. Имаме канализация и прочее. А през почивните дни излизаме на сафари.
	— Сафари?
	— Караме пикапите си из калта.
	Рони си придаде замечтано изражение.
	— Звучи толкова… интелектуално.
	Той я бутна закачливо с лакът.
	— Е, дразни ме, щом искаш. Но е забавно. Калта пръска по предното стъкло, полепва по гумите и омазва приятелчето зад теб.
	— Прилошава ми само като си го представя — безизразно констатира Рони.
	— Предполагам, че ти се забавляваш другояче в града.
	Рони поклати глава.
	— Мм… да. Донякъде.
	— Обзалагам се, че си стоиш само в Ню Йорк.
	— Нищо подобно. Сега съм тук, нали?
	— Знаеш какво имам предвид. В събота и неделя…
	— Че защо да пътувам извън града?
	— За да поостанеш насаме например.
	— Мога да се уединя и в стаята си.
	— Къде ходиш, когато ти се прииска да поседнеш под някое дърво и да почетеш?
	— В Сентръл Парк — отвърна Рони, без да се замисля. — Харесала съм си едно страхотно хълмче. И на две крачки продават капучино.
	Уил поклати глава с престорено съжаление.
	— Градско момиче! Хващала ли си някога въдица?
	— Едва ли е много трудно. Слагаш стръвта, мяташ и чакаш. Така ли е?
	— Не е толкова просто. Трябва да прецениш къде да хвърлиш и да успееш да метнеш точно там. Трябва да знаеш какви плувки и каква стръв да използваш — зависи от рибата, която искаш да хванеш, и от бистротата на водата. Освен това трябва да усетиш кога кълве. Ако избързаш или закъснееш, изпускаш рибата.
	Рони се замисли.
	— Ти защо избра скариди?
	— Защото ги предлагаха с намаление — отвърна Уил.
	Рони се засмя и го побутна леко.
	— Умно — отбеляза тя. — Но май си го заслужих.
	Той усети топлината на рамото й.
	— И по-лошо наказание заслужаваш — каза той. — Повярвай ми, за някои момчета тук риболовът е като религия.
	— А за теб?
	— За мен не. Риболовът е възможност… да си събера мислите. Да остана сам. Освен това обичам да съзерцавам облаците, докато дъвча тютюн.
	Рони сбърчи нос.
	— Не дъвчеш тютюн, нали?
	— Не. Не ми допада идеята да пипна рак на устата.
	— Хубаво — одобри Рони и разклати крака напред-назад. — Не излизам на срещи с пушачи.
	— Искаш да кажеш, че съм те поканил на среща?
	— Не. Категорично не. Просто ловим риба.
	— Толкова много имаш да учиш. Имам предвид… риболовът е олицетворение на живота.
	Рони вдигна паднала върху кея клонка.
	— Прозвуча като в реклама за бира.
	Над главите им прелетя орел рибар, кордата потрепна веднъж, после втори път. Изопна се и Уил дръпна въдицата. Скочи на крака и преди Рони да осъзнае какво става, занавива бързо макарата.
	— Улови ли нещо? — попита тя и се изправи.
	— Ела по-близо — настоя той и протегна въдицата към нея. — Ето! Дръж я!
	— Не мога! — извика Рони и отстъпи назад.
	— Лесно е! Просто я вземи и продължавай да навиваш!
	— Не знам как!
	— Обясних ти! — връчи й Уил въдицата. — Просто навивай!
	Рони забеляза как пръчката се извива надолу.
	— Не спирай! Кордата трябва да е опъната!
	— Опитвам се!
	— Справяш се чудесно!
	Червеникавата риба се замята точно под повърхността и Рони се развика въодушевено. Уил се разсмя, тя също се усмихна и заподскача на един крак. Рибата се подаде отново. Рони пак възкликна победоносно и подскочи още по-високо, този път с изписана по лицето непоклатима решимост.
	Уил си помисли, че отдавна не е виждал по-смешна сцена.
	— Просто продължавай — насърчи я той. — Докарай я по-близо до кея и аз ще се погрижа за останалото.
	Стиснал мрежата, той легна по корем и протегна ръка над водата. С бързо движение загреба и се изправи. Обърна мрежата и рибата падна с плясък върху дъските на кея. Рони продължи да върти макарата, кръжейки наоколо. Уил се пресегна към кордата.
	— Какво правиш? — изкрещя Рони. — Трябва да я върнем обратно!
	— Всичко е наред…
	— Тя умира!
	Уил се наведе, сграбчи рибата и я пристисна към кея.
	— Нищо й няма!
	— Трябва да извадиш кукичката! — изкрещя отново Рони.
	Уил хвана кукичката и я заизтегля от устата на рибата.
	— Опитвам се! Дай ми секунда!
	— Кръвта й изтича! Боли я! — защура се около него Рони.
	Без да й обръща внимание, Уил стисна по-здраво кукичката. Усещаше как рибата тупа с опашка по дъските и се извива под дланта му. Беше малка — вероятно не повече от два килограма — ала изненадващо силна.
	— Много се бавиш! — порица го Рони.
	Той отстрани внимателно кукичката, но не пусна рибата.
	— Сигурна ли си, че не искаш да я занесеш вкъщи за вечеря? Все ще излязат едно-две филета от нея.
	Рони отвори и затвори невярващо уста, ала преди да успее да проговори, Уил хвърли рибата обратно във водата. Тя цопна шумно, гмурна се навътре и изчезна. Уил избърса кръвта от пръстите си с малка хавлиена кърпа.
	Рони продължаваше да го следи укоризнено с порозовели от възбуда страни.
	— Щеше да я изядеш, нали? Ако не бях тук?
	— Щях да я пусна.
	— Защо ли не ти вярвам?
	— Сигурно защото си права — усмихна се Уил и взе въдицата. — Ти ли ще сложиш стръвта или аз?


	— Мама се е заела да организира сватбата на сестра ми и иска всичко да е перфектно — обясни Уил. — Вкъщи е… доста напрегнато напоследък.
	— Кога е сватбата?
	— На девети август. Сестра ми държи церемонията да е у дома, а това още повече усложнява ситуацията. И изнервя мама.
	— Що за човек е сестра ти? — усмихна се Рони.
	— Страхотна е! Живее в Ню Йорк. Свободен дух. Прилича на една друга по-голяма сестра, която имам честта да познавам.
	Думите му явно я зарадваха. Разхождаха се по плажа, слънцето залязваше и си личеше, че Рони се чувства по-спокойна. Хванаха и пуснаха обратно във водата още три риби, после обядваха на открито в Уилмингтън. От ресторанта река Кейп Фиър се виждаше като на длан. Уил посочи останките от бойния кораб „Норт Карълайна“, сражавал се през Втората световна война. Докато Рони го изучаваше внимателно, той си мислеше колко лесно се разбират с нея. За разлика от другите му познати момичета тя не играеше глупави игрички и казваше, каквото мисли. Свежото й чувство за хумор му допадаше, дори когато бе насочено срещу него. Всъщност всичко у нея му харесваше.
	Когато наближиха къщата й, Рони изтича напред да нагледа гнездото на костенурките, скътано в подножието на дюната. Спря пред клетката от телена мрежа, забита дълбоко в земята. Когато Уил приближи, тя го изгледа колебливо.
	— Това ще ги опази ли от миещата мечка?
	— Така твърдят.
	Рони я разгледа изпитателно.
	— А как излизат костенурките? Не могат да се промъкнат през дупките, нали?
	Уил поклати глава.
	— Доброволци от аквариума махат клетката, когато дойде време костенурките да се излюпят.
	— Как разбират, че е дошло време?
	— Учените са установили, че яйцата се излюпват след около шестдесет дни. Зависи обаче от времето. Колкото по-горещо е лятото, толкова по-бързо се развиват. Да не забравяме, че това не е единственото гнездо край брега. Не е и първото. Появяват ли се на бял свят костенурките в първото, останалите се излюпват след около седмица.
	— Виждал ли си как става?
	— Четири пъти — кимна Уил.
	— И как е?
	— Всъщност настъпва голям хаос. Наближи ли моментът, махаме клетката, прокопаваме плитък ров от гнездото към водата. Трябва да е достатъчно дълбок, та костенурките да не се отклонят. Първо се раздвижват едно-две яйца и сякаш дават сигнал. Преди да се усетиш, гнездото заприличва на разбунен кошер. Костенурките се катерят една върху друга, измъкват се от дупката и се втурват в индийска нишка към водата. Удивителна гледка!
	Усети, че Рони се опитва да си представи живо картината. После забеляза, че баща й се появи на задната веранда. Тя му помаха.
	Уил посочи къщата.
	— Това е баща ти, нали? — попита той.
	— Да.
	— Не искаш ли да ме представиш?
	— Не.
	— Обещавам да се държа както подобава.
	— Звучи обнадеждаващо.
	— Защо тогава не ни запознаеш?
	— Защото и ти не си ме запознал в твоите родители.
	— Че защо ти е да ги познаваш?
	— Именно! — отвърна Рони.
	— Не съм убеден, че схващам.
	— Но твърдиш, че си чел Толстой?
	Уил съвсем се обърка. Рони закрачи бавно към брега. Той я настигна с няколко широки крачки.
	— Не си много лесна за разгадаване.
	— И?
	— Нищо. Просто го отбелязвам за протокола.
	Тя се усмихна замислено и се взря към хоризонта. В далечината към пристанището плаваше риболовен кораб.
	— Искам да съм тук, когато настъпи моментът.
	— Кой момент?
	— Да се излюпят костенурките. За какво помисли, че говоря?
	Уил поклати глава.
	— А, пак на тази тема се връщаме значи. Е, добре. Кога се връщаш в Ню Йорк?
	— В края на август.
	— Има шанс. Ще се молим за дълго и горещо лято.
	— Началото е многообещаващо. Вир-вода съм.
	— Защото носиш черно. И джинси.
	— Не знаех, че цял ден ще съм навън.
	— Иначе щеше да си сложиш бански, нали?
	— Не мисля — отвърна Рони.
	— Не обичаш да носиш бански?
	— Разбира се, че обичам.
	— Ала не покрай мен.
	Рони отметна глава.
	— Просто не днес.
	— Ами ако обещая да те заведа пак за риба?
	— Не става.
	— На лов за патици?
	Рони се закова на място.
	— Кажи ми, че не убиваш патици — каза неодобрително.
	Уил не отговори.
	— Сладки пухкави създания, полетели към езерцето си, които не причиняват зло никому? И ти ги прострелваш в небето?
	Уил се замисли.
	— Само през зимата.
	— Когато бях малка, любимата ми плюшена играчка беше пате. Имах тапети с патенца. И хамстер на име Дъфи. Обожавам патенца.
	— И аз — съгласи се Уил.
	Тя не си направи труда да прикрие скептицизма си. Той започна да брои на пръсти:
	— Обожавам ги пържени, печени, варени, със сладко-кисел сос…
	Рони го бутна. Уил се олюля.
	— Ужасно!
	— Забавно!
	— Ама че подлец!
	— Само понякога — отвърна Уил и махна към къщата. — Ако не ти се прибира, защо не дойдеш с мен?
	— Къде? Да ми покажеш още начини как се убиват животинки?
	— Ще играя волейбол. Искам да дойдеш. Ще бъде по-весело.
	— Понеже пак ще ме полееш с нещо?
	— Само ако си купиш сода.
	Рони се позамисли, после закрачи към кея редом с него. Той я смушка с лакът. Тя му върна жеста.
	— Струва ми се, че имаш проблеми.
	— Какви?
	— Като начало — проявяваш се като зъл убиец на патета.
	Той се засмя, после улови погледа й. Тя сведе очи към пясъка, след това ги насочи към брега и накрая — към него. Поклати глава, неспособна да сдържи усмивката. Сякаш се питаше какво се случва помежду им. И се наслаждаваше на всеки миг.


>	14.
>	Рони

	Ако не беше толкова привлекателен, нищо нямаше да е същото. Рони наблюдаваше как Уил и Скот тичат из корта и мислеше за всичко, което я беше довело дотук. Наистина ли лови риба днес следобед? А в осем сутринта видя как ранена костенурка плува из аквариума?
	Поклати глава и се помъчи да откъсне очи от стройното тяло на Уил и изваяните му мускули, които изпъкваха, щом се втурнеше след топката. Веднага привличаха погледа, понеже не носеше блуза.
	Може би все пак лятото няма да е толкова ужасно.
	Е, същото си беше помислила и след срещата с Блейз, а събитията я опровергаха.
	Уил не беше точно нейният тип, но докато го гледаше, започна да се пита дали това е чак толкова лошо. Досега не бе имала особен късмет с избора на момчета. Рик беше ярък пример. Уил несъмнено беше по-умен от всички, с които беше излизала, нещо повече — живееше пълноценно. Работеше, помагаше като доброволец в аквариума, беше добър спортист, дори се разбираше с родителите и сестра си. И макар да се държеше добре, не беше безхарактерен. Нито веднъж не се огъна пред предизвикателствата й и това определено й се понрави.
	Притесняваше я само едно — не разбираше защо я харесва. Беше съвсем различна от момичетата, с които го бе видяла в нощта на карнавала. Честно казано, не знаеше дори дали ще поиска да се срещнат пак. Уил изтича към линията за сервис. Погледна към нея и очевидно остана доволен, че е дошла. Придвижи се плавно по пясъка, подготви се за началния удар и даде някакъв сигнал на Скот, който играеше, сякаш животът му зависи от изхода на играта. Щом Скот се обърна към мрежата, Уил извъртя очи да й покаже, че намира амбицията на приятеля си за малко прекалена. „Просто си играем“, сякаш й каза топло. Подхвърли топката във въздуха и я удари силно, после се втурна към единия край на корта да отбие атаката. Гмурна се за топката, вдигайки пелена от пясък, и Рони се зачуди дали жестът му преди малко не е бил илюзия. Топката обаче отлетя прекалено високо и Скот вдигна ядосано ръце, изпепелявайки го с поглед. Уил не му обърна никакво внимание. Смигна на Рони и се подготви за следващия удар.
	— Ти и Уил, а?
	Вперила хипнотизирано очи в Уил, Рони не бе забелязала, че някой е седнал до нея. Обърна се и позна блондинката, която беше видяла със Скот и Уил в нощта на фестивала.
	— Моля?
	Русото момиче прокара ръка през косата си и се усмихна, показвайки й всичките си съвършени зъби.
	— Ти и Уил. Видях ви да се разхождате заедно.
	— О! — отвърна Рони.
	Инстинктът й подсказваше да не се впуска в подробности.
	Дори да забеляза предпазливата й реакция, блондинката не го показа. Отметна глава с отработен жест и отново я ослепи с усмивка. „Определено използва избелващ препарат“, помисли си Рони.
	— Казвам се Ашли. А ти?
	— Аз съм Рони.
	Ашли не отлепяше поглед от нея.
	— И си дошла за ваканцията? — Рони я стрелна с очи и тя се усмихна пак. — Щях да те познавам, ако беше оттук. С Уил се знаем от деца.
	— Аха — каза Рони, стараейки се гласът й да прозвучи небрежно.
	— Той ти разля содата, нали? Доколкото го познавам, сигурно го е направил нарочно.
	— Какво? — примигна Рони.
	— Не за пръв го прави. И нека позная. Заведе те за риба, нали? На малкия кей от другата страна на острова?
	Този път Рони не успя да прикрие изненадата си.
	— Винаги така започва с момичетата. Е, или пък ги води в аквариума.
	Рони я изгледа невярващо. Светът около нея сякаш внезапно се стесни.
	— Какво намекваш? — попита тя с хриплив глас, изгубила самообладание.
	Ашли уви с ръце коленете си.
	— Ново момиче — ново завоевание. Не му се сърди — каза тя. — Такъв си е. Природа.
	Рони усети как лицето й побледнява. Повтаряше си, че не бива да я слуша, не бива да й вярва, че Уил не е такъв. Ала думите отекваха в съзнанието й…
	„Нека позная. Заведе те за риба, нали?“
	„Или пък ги води в аквариума…“
	Наистина ли беше сгрешила? Май преценяваше погрешно всички тук. Логично може би — нали и без това не искаше да идва? Пое си дълбоко дъх и забелязва, че Ашли я изучава съсредоточено.
	— Добре ли си? — попита блондинката и присви съвършено оформените си вежди. — Разстроих ли те?
	— Добре съм.
	— Изглеждаш така, сякаш ще припаднеш.
	— Казах ти, че съм добре — сряза я Рони.
	Ашли отвори уста и я затвори. Лицето й омекна.
	— О, не. Не ми казвай, че си хлътнала.
	„Ново момиче ново завоевание. Такъв си е…“
	Думите кънтяха в главата й и не отговори. Ашли продължи невъзмутимо със съчувствен глас:
	— Е, не е толкова страшно. Когато пожелае, той наистина е най-чаровното момче на света. Повярвай ми, изпитала съм го лично — кимна към тълпата. — И поне половината момичета тук.
	Рони инстинктивно огледа множеството. Различи поне шест красавици в бански, вперили поглед в Уил. Думите заседнаха в гърлото й. Ашли обаче продължаваше:
	— Смятах, че си разбрала… Изглеждаш по-умна от тези наоколо. Предположих…
	— Трябва да вървя — обяви Рони по-спокойно, отколкото се чувстваше. Усети как краката й потреперват, когато се изправи. Уил явно забеляза, че става, обърна се към нея и й се усмихна…
	„Като най-чаровното момче на света.“
	Тя извърна гневно очи — ядосваше му се, но още повече се ядосваше на себе си, задето се е проявила като пълна глупачка. Искаше само да си тръгне. Колкото се може по-бързо.


	В спалнята Рони метна куфара върху леглото и започна да хвърля дрехите си в него. Вратата се отвори и на прага застана баща й. Тя се поколеба, но след секунда тръгна към гардероба и грабна още дрехи.
	— Тежък ден? — попита баща й с мек глас и продължи, без да чака отговор. — Бях в работилницата с Джона и видях, че си идваш. Изглеждаш вбесена.
	— Не ми се обсъжда.
	Баща й остана на прага.
	— Къде отиваш?
	Рони пое разярено въздух и продължи да си събира багажа.
	— Заминавам си. Обаждам се на мама и се прибирам.
	— Толкова ли е зле?
	Тя се обърна към него.
	— Моля те, не ме принуждавай да остана. Не ми харесва тук. Не харесвам хората. Не съм за тук. Чуждо ми е. Искам да се върна у дома.
	Баща й замълча, но по лицето му ясно се изписа разочарование.
	— Съжалявам — добави Рони. — Не е заради теб. Ще си говорим, когато ми се обаждаш. И ще се виждаме, когато идваш в Ню Йорк. Нали?
	Той продължи да я наблюдава мълчаливо. Тя се почувства още по-зле. Огледа съдържанието на куфара и прибави последните си вещи.
	— Не съм сигурен, че мога да ти разреша да си отидеш.
	Очакваше го. Окуражи се мислено.
	— Татко…
	Той вдигна ръце.
	— Не е заради това, което си мислиш. Ако можех, щях да те пусна. Веднага щях да се обадя на майка ти. Но случката в музикалния магазин…
	„С Блейз — каза си тя. — И арестът“.
	Раменете й се отпуснаха. В гнева си беше забравила откраднатите дискове.
	Естествено, че е забравила. Нали не ги беше откраднала! Силите внезапно я напуснаха, тя се обърна и се строполи върху леглото. Колко нечестно! Напълно несправедливо!
	Баща й още стоеше на прага.
	— Ще се обадя на Пийт — полицай Джонсън — да го питам. Но може да не успея да се свържа с него до утре, а не искам да се забъркваш в нови неприятности. Ако той каже, че няма проблем и ти все още искаш да си вървиш, няма да те спирам.
	— Обещаваш ли?
	— Да. Въпреки че предпочитам да останеш.
	Рони кимна и стисна устни.
	— Нали ще идваш да ме виждаш в Ню Йорк?
	— Ако мога.
	— Какво означава това?
	Преди баща й да успее да отговори, някой почука на вратата — силно и настойчиво. Стив погледна през рамо.
	— Май е момчето, с което излезе днес — Рони се зачуди откъде знае и прочел изражението й, баща й добави: — Видях го да върви насам, когато влизах в къщата. Искаш ли аз да отворя?
	„Не му се сърди. Просто си е такъв. Природа.“
	— Не — отвърна Рони. — Ще се справя.
	Баща й се усмихна и за миг й се стори, че за един ден се е състарил. Сякаш молбата й да замине го беше прекършила.
	Въпреки всичко мястото й не беше тук. Този град беше негов, не неин.
	Хлопането се повтори.
	— Татко?
	— Да?
	— Благодаря — каза тя. — Знам, че искаш да остана, но не мога.
	— Няма нищо, скъпа — той се усмихна, но думите прозвучаха тъжно. — Разбирам те.
	Рони дръпна един конец от джинсите си и се изправи. Когато стигна прага на стаята, той положи длан върху гърба й. Тя спря, после поизправи рамене и решително се отправи към входната врата. Отвори я със замах и свитата ръка на Уил замръзна във въздуха. Изглеждаше изненадан да я види.
	Рони го погледна и се почуди как е могла толкова глупаво да му се довери. Защо не послуша инстинкта си?
	— Здрасти… — рече той и свали ръка. — Тук си значи. За момент си помислих…
	Рони захлопна вратата, ала тропането тутакси проехтя отново.
	— Хайде, Рони! — умолително възкликна Уил. — Искам само да разбера какво стана. Защо си тръгна?
	— Върви си! — викна му тя.
	— Къде сгреших?
	Тя отвори вратата.
	— Няма да играя по твоите правила!
	— Какви правила? Какво говориш?
	— Не съм глупачка. И не искам да разговарям с теб.
	Рони затръшна отново вратата. Уил задумка.
	— Няма да си тръгна, преди да поговорим!
	Баща й приближи.
	— Смут в рая?
	— Не е никакъв рай.
	— Така изглеждаше — каза той, после предложи отново — Да се погрижа ли аз?
	Хлопането проехтя отново.
	— Скоро ще се откаже. Най-добре да не му обръщаме внимание.
	След кратък размисъл той сякаш се съгласи с нея и махна към кухнята.
	— Гладна ли си?
	— Не — механично отвърна Рони. После притисна с длан стомаха си и мнението й се промени. — Е, може би малко.
	— Открих нова рецепта в интернет. Този път с лук, гъби и домати в зехтин. Сервират се с паста и „Пармезан“. Добре ли ти звучи?
	— На Джона едва ли ще му хареса.
	— Той поиска хотдог.
	— Каква изненада!
	Баща й се усмихна точно в момента, когато хлопането започна отново. И този път не спря. Явно прочел нещо в изражението й, Стив разпери ръце.
	Без да се замисли, Рони тръгна към него и усети как я прегръща. Долови нежност и прошка — бяха й липсвали през всичките години без него. Едва възпря сълзите. Пусна го и предложи:
	— Да ти помогна ли да приготвиш вечерята?


	Рони отново се опита да осмисли съдържанието на току-що изчетената страница. Слънцето започна да залязва преди час. След като на няколко пъти превъртя каналите на телевизора, тя го изключи и взе книгата. Ала колкото и да се мъчеше, така и не стигна до края на главата, понеже вече почти цял час Джона стоеше пред прозореца… а това я принуждаваше да мисли какво, или по-точно кого, вижда оттам.
	Уил. Изминаха четири часа, но той не си тръгваше. Отказа се да тропа по вратата и чисто и просто седна върху дюната с гръб към къщата. Технически погледнато, се намираше на общинска земя и на Рони и на баща й — който, странно, пак четеше Библията — им оставаше само едно: да се правят, че не го забелязват. Точно това всъщност се опитваха да правят.
	Джона обаче го забелязваше, и още как. Съзерцаваше Уил като НЛО, приземило се край къщата им, или като Снежния човек, приседнал на пясъка. Макар да бе облякъл пижамата с трансформърите — трябваше да си е легнал поне преди половин час — той се примоли на баща си да му позволи да остане още малко, защото, както се изрази, „ако си легна прекалено рано, може да подмокря дюшека“.
	Как не!
	Не беше се напишквал от бебе. Рони знаеше, че баща й не му повярва, но отстъпчивостта му вероятно се дължеше на факта, че това е първата им вечер заедно, откакто бяха пристигнали, и ако полицай Джонсън разрешеше на Рони да си тръгне, може би и последната. Баща й явно искаше да удължи идилията.
	Напълно разбираемо желание, естествено, но я караше да изпитва угризения, задето смята да си върви. Приготвянето на вечерята се оказа по-забавно, отколкото предполагаше, понеже баща й не я засипваше с подмолни въпроси като майка й. Рони обаче бе решена да си тръгне веднага щом е възможно, въпреки че той щеше се натъжи. Но пък трябваше да се опита да му остави хубав спомен поне от тази вечер.
	Което, разбира се, беше невъзможно.
	— Докога ще стои там? — измърмори Джона. По нейни изчисления — за шести път, въпреки че нито тя, нито баща й му отговаряха. Сега обаче Стив остави Библията.
	— Защо не отидеш да го попиташ? — предложи.
	— Да бе — изсумтя Джона. — Да не би да е мое гадже?
	— Не е и мое — уточни Рони.
	— Държи се така.
	— Но не е. Ясно? — прелисти Рони страницата.
	— Защо тогава седи там? — Джона наклони глава, опитвайки се да разреши загадката. — Искам да кажа, доста е странно, нали? От четири часа е там и чака да си поговорите. Чака моята сестра, моля ви се. Моята сестра.
	— Чувам те — отвърна Рони.
	От двадесет минути препрочиташе един и същи абзац.
	— Просто казвам, че е странно — повтори Джона като изумен учен. — Защо ще чака моята сестра?
	Рони вдигна поглед и забеляза как баща й се опитва безуспешно да сдържи усмивката си.
	Върна се към книгата и с възобновена решимост зачете същия абзац. За няколко минути в стаята се възцари тишина.
	Без да се брои въртенето и мърморенето на Джона пред прозореца.
	Постара се да не му обръща внимание. Облегна се назад, качи крака върху масичката за кафе и се опита да се съсредоточи върху думите. За минута-две успя да се изолира от всичко наоколо и тъкмо да се вглъби отново в историята, когато с тънък гласец Джона отрони:
	— Докога ще стои там?
	Рони затвори книгата със замах.
	— Стига толкова! — викна тя, за кой ли път убедена, че брат й е усъвършенствал всички методи да я вбесява. — Схванах! Отивам!
	Духаше силен вятър, понесъл мирис на сол и водорасли. Рони излезе на верандата и се запъти към Уил. По нищо не пролича да е чул хлопването на външната врата. Продължи да подхвърля мидички по раците, които се щураха около дупките си.
	Мъглата над океана забулваше звездите и нощта изглеждаше по-студена и по-тъмна отпреди. Рони скръсти ръце, за да се запази от вечерния хлад. Забеляза, че Уил е със същите къси панталони и блузата, които носеше през деня. Запита се дали не му е студено, но прогони мисълта. Напомни си, че не я интересува, когато той се обърна към нея. Не успя да разчете изражението му в тъмното, но осъзна, че ядът й към него е стихнал и сега е по-ядосана от упорството му.
	— Направо подлуди брат ми — заяви Рони с надежда гласът й да е прозвучал достатъчно авторитетно. — Върви си.
	— Колко е часът?
	— Минава десет.
	— Доста дълго почака.
	— Изобщо не трябваше да идвам. Вече ти казах да си вървиш — втренчи се в него тя.
	Уил стисна устни.
	— Искам да знам какво стана.
	— Нищо.
	— Какво ти каза Ашли?
	— Нищо.
	— Видях ви да си говорите! — обвинително възкликна той.
	Точно затова не искаше да излиза. Не искаше да отговаря на този въпрос.
	— Уил…
	— Защо си тръгна, след като говорихте? И ти трябваха четири часа, за да дойдеш?
	Рони поклати глава, отказвайки да признае колко обидена се чувства.
	— Няма значение.
	— С други думи, Ашли ти каза нещо, нали? Какво? Че още излизаме? Е, не е вярно. Между нас всичко е приключило.
	Едва след секунда Рони осъзна смисъла на чутото.
	— Била ти е приятелка?
	— Да — отвърна Уил. — Две години.
	Рони замълча, той се изправи и пристъпи към нея.
	— Какво точно ти каза?
	Ала Рони сякаш не чуваше думите му. Замисли се за първия път, когато видя Ашли и Уил. Ашли със съвършеното тяло в красиви бикини, вперила поглед в него…
	Гласът му долетя отново някак отдалеч:
	— Какво? Не желаеш дори да ми отговориш? Накара ме да чакам четири часа и няма да си направиш труда да ми обясниш?
	Думите долитаха приглушено. Рони си спомни как през деня край игрището Ашли аплодираше, флиртуваше… за да я забележи Уил?
	Защо? Защото искаше да си го върне? И се страхуваше, че Рони ще й попречи?
	Всичко се подреждаше. Ала преди да реши какво да отвърне, Уил поклати глава.
	— Смятах те за различна. Мислех си… — взря се в нея със смесица от гняв и разочарование, после рязко се обърна и тръгна към плажа. — По дяволите, не знам какво съм си въобразявал — подхвърли през рамо.
	Рони пристъпи напред и се накани да го извика, но забеляза проблясък точно там, където водата срещаше брега. Светлинката се издигаше и спускаше, сякаш някой подхвърля…
	Огнено кълбо, осъзна тя.
	Дъхът й застина в гърлото. Разбра, че Маркъс е там, отстъпи инстинктивно назад. Внезапно си представи как той се промъква до гнездото, докато тя спи навън. Защо не я оставяше на мира? Нима я следеше?
	Беше чувала по новините подобни истории. Макар да смяташе, че знае как да се справя в почти всяка ситуация, този път беше различно. Защото Маркъс беше различен.
	Защото Маркъс я плашеше.
	Уил вече беше през няколко къщи надолу по брега и фигурата му се стопяваше в мрака. Дали да го извика и да му разкаже всичко? Не искаше да остава повече навън. Не искаше Маркъс да я вижда с Уил. И във всеки случай, тя и Уил не бяха приятели. Вече не. Вече беше съвсем сама.
	_С Маркъс._
	Паникьосано отстъпи още една крачка, после с усилие на волята спря. Разбереше ли, че тя се страхува, щеше да стане още по-лошо. Насили се да остане в ореола светлина около верандата и се обърна решително към Маркъс.
	Не го виждаше — различаваше само как трептящият пламък подскача нагоре-надолу. Знаеше, че иска да я уплаши, и нещо в нея се разбунтува. Продължи да се взира към него, сложи ръце върху хълбоците си и вдигна предизвикателно брадичка. Кръвта бушуваше в гърдите й, ала Рони не помръдна дори когато огненото кълбо застина в дланта му. Миг по-късно светлинката угасна. Разбра, че Маркъс е сключил длан около кълбото, давайки знак, че приближава.
	Тя обаче отново не помръдна. Не беше сигурна как ще постъпи, ако той изневиделица се появи на няколко метра от нея, но когато секундите отброиха една минута, а после още една, Рони осъзна, че той е решил да не идва. Изтощена от очакването и доволна, че е успяла да предаде посланието си, тя се обърна и влезе вкъщи.
	Чак когато затвори вратата и се облегна на нея, усети, че ръцете й треперят.


>	15.
>	Маркъс

	— Искам да хапна нещо, преди да затворят закусвалнята — примоли се Блейз.
	— Върви тогава — каза Маркъс. — Аз не съм гладен.
	Двамата бяха в „Бауърс Пойнт“ заедно с Теди и Ланс, които бяха довели две от грозни по-грозни момичета и се опитваха да ги напият. Маркъс се ядоса, че са тук, после Блейз започна да го върти на шиш с въпроси къде се е губил цял ден.
	Не беше глупава и сигурно се досещаше, че изчезването му има нещо общо с Рони. От самото начало беше усетила, че Маркъс проявява интерес към нюйоркчанката. Затова, естествено, сложи дисковете в чантата й. Съвършеният начин да задържи Рони на разстояние… което означаваше, че и Маркъс няма да я вижда.
	Това го вбесяваше. А сега на всичкото отгоре слушаше хленчовете й, че е гладна, и търпеше досадните й въпроси…
	— Не искам да ходя сама — проплака отново тя.
	— Глуха ли си? — изръмжа Маркъс. — Чуваш ли изобщо какво ти казвам? Повтарям — не съм гладен.
	— Не настоявам да ядеш… — промърмори Блейз сепнато.
	— Ще млъкнеш ли най-сетне?
	Това я накара да престане. Поне за няколко минути. По нацупеното й изражение долавяше, че иска извинение. Е, нямаше да го получи.
	Обърна се към водата и запали огненото кълбо, ядосан, че Блейз не си тръгва. Ядосан, че Теди и Ланс също висят тук и не усещат, че се нуждае от тишина и спокойствие. Ядосан, че Блейз отпъди Рони, но най-вече ядосан, че всичко това го изнервя. Странно чувство, което никак не му допадаше. Прииска му се да удари нещо или някого, погледна към намусената Блейз и тя набързо застана начело в списъка. Обърна се гърбом. Представи си как си пийва бира, пуска си музика и остава насаме с мислите си. Без цялата тази шайка наоколо.
	Всъщност не беше ядосан на Блейз. По дяволите! Когато му разказа какво е направила, му стана приятно. Сметна, че това ще разчисти пътя му към Рони. Пито-платено, нещо такова. Но когато го предложи на Рони, тя реагира така, сякаш той е заразноболен, сякаш предпочита да умре, отколкото да се доближи до него. Но той не беше навикнал да се отказва лесно. Надяваше се все някога момичето да осъзнае, че това е единственият начин да се измъкне от кашата. Затова се запъти към къщата й за кратко гостуване, надявайки се да поговорят. Беше решил да смекчи тона и да я изслуша съчувствено как се оплаква от ужасната постъпка на Блейз. Представяше си как се разхождат и дори — защо не? — се скриват под кея. По-нататък — каквото е писано…
	Ала пред къщата й завари Уил. Той беше — нямаше грешка. Чакаше, седнал върху дюната. И тя наистина излезе да си поговорят. По-скоро сякаш спореха, но от жестовете им личеше, че има нещо между тях. Което също ядоса Маркъс. Защото означаваше, че се познават. Защото означаваше, че вероятно са се сближили. От което излизаше, че я е преценил съвсем погрешно.
	И после? О, това беше върхът! Когато Уил си тръгна, Рони разбра, че има двама посетители. Забеляза, че Маркъс гледа към нея. Той предположи, че тя или ще дойде при него с надеждата да го придума да вразуми Блейз, или ще се уплаши и ще избяга както предишния път. Харесваше му, че се страхува от него. Можеше да използва страха й.
	Ала тя не оправда очакванията му. Впери предизвикателно поглед към него. Изопнато върху верандата, тялото й излъчваше гневна решимост. Накрая се прибра.
	Никой не смееше да го предизвиква. Особено момиче. За кого, по дяволите, се мислеше тя? Стегнато миньонче или не, поведението й не му допадаше. Никак даже.
	Блейз прекъсна мислите му:
	— Сигурен ли си, че не искаш да дойдеш?
	Маркъс се обърна към нея, обзет от внезапна нужда да прочисти съзнанието си, да поохлади страстите. Знаеше какво точно му трябва и кой ще му го даде.
	— Ела тук — каза той с насилена усмивка. — Седни до мен. Остани.


>	16.
>	Стив

	Стив вдигна поглед, когато Рони влезе в стаята. Макар да му се усмихна с надеждата да го увери, че всичко е наред, той забеляза с какво изражение грабна книгата си и тръгна към спалнята.
	Нещо определено не беше наред.
	Само че не знаеше какво. Дали е тъжна, ядосана или уплашена? Поколеба се дали да я заговори, но беше убеден, че тя иска да се справи сама. Съвсем нормално навярно. Напоследък не беше край нея, но години наред бе преподавал на тийнейджъри и помнеше как сърцето му тревожно се свиваше, когато усетеше, че децата имат нужда да поговорят с някого и искат да споделят нещо важно.
	— Хей, татко — обади се Джона.
	Докато Рони беше навън, му бе забранил да надзърта пред прозореца и момчето разбра, че е по-добре да не спори. Седна пред телевизора и през последните петнадесет минути следеше доволно „Скуби Ду“.
	— Да?
	Джона се изправи със сериозно изражение.
	— Има едно око, говори френски и обича бисквитки преди лягане. Що е то?
	— Нямам представа — предаде се Стив след кратък размисъл.
	Джона закри едното си око с длан.
	— _Moi._
	Стив се засмя, стана от дивана и остави Библията. Синът му винаги успяваше да го разсмее.
	— Добре. В кухнята има пакет шоколадови бисквити. Отправиха се натам.
	— Рони и Уил май се скараха — констатира Джона и подръпна пижамата си.
	— Така ли се казва?
	— Не се безпокой. Проверих го.
	— Аха. И защо смяташ, че са се скарали?
	— Чух ги. Уил говореше доста гневно.
	— Мислех, че гледаш филм — намръщи се Стив.
	— Гледах. Но ги чувах — обясни Джона.
	— Не бива да подслушваш чужди разговори — укори го Стив.
	— Но понякога са интересни.
	— Въпреки това.
	— Мама се опитва да подслушва Рони, когато говори по телефона. А когато е под душа, й преглежда съобщенията.
	— Така ли? — Стив се постара да не изглежда прекалено изненадан.
	— Да. Как иначе ще й хване дирите?
	— Не знам… може би ако поговори с нея — предположи Стив.
	— Как не! — изсумтя Джона. — Дори Уил не може да говори спокойно с нея. Тя подлудява всички.


	На дванадесет Стив нямаше много приятели. Училището и уроците по пиано поглъщаха почти цялото му време. Основният му събеседник беше пастор Харис.
	На тази възраст пианото вече го бе обсебило напълно и Стив често свиреше по шест часа на ден, потънал в света на музиката. Вече бе спечелил няколко местни и щатски конкурса. Майка му дойде само на първия, а баща му не го придружи нито веднъж. Седнал на предната седалка в колата на пастор Харис, пътуваше до Ралей, Шарлът, Атланта и Вашингтон. През целия път разговаряха. Пастор Харис беше набожен човек и току вмъкваше по някоя благословия в разговорите им, но думите му звучаха естествено — като коментарите на футболен запалянко, обезпокоен от загубите на любимия отбор.
	Пасторът беше благодушен човек. Живееше скромно. Приемаше сериозно призванието си и повечето вечери посвещаваше на паството — или в някоя болница, или в дома на покойник, или на гости у сродна душа. През почивните дни беше зает с венчавки и кръщенета, в сряда вечер изнасяше религиозни беседи, във вторник и четвъртък репетираше с църковния хор. Но всеки ден преди свечеряване — независимо от времето — той се разхождаше сам край брега. Когато се връщаше, Стив често си мислеше, че едночасовото уединение е жизненоважно за пастора. След разходката лицето му изглеждаше умиротворено и спокойно. Стив винаги беше смятал, че по този начин той си отвоюва малко лично време — докато не го попита.
	— Не — отвърна пастор Харис. — Не се разхождам, за да остана сам. Това е невъзможно. Ходя и разговарям с Бог.
	— Искаш да кажеш, че се молиш?
	— Не — повтори пастор Харис. — Искам да кажа, че разговарям. Никога не забравяй, че Бог ти е приятел. И като всички приятели Той иска да знае какво ти поднася животът. Добро или зло, тъга или гняв… Иска да е наясно дори когато недоумяваш защо е необходимо да се случват ужасни неща. Затова разговарям с него.
	— Какво му казваш?
	— Ти какво казваш на приятелите си?
	— Нямам приятели — усмихна се невесело Стив. — Поне не такива, с които да споделям.
	Пастор Харис положи успокоително ръка върху рамото му.
	— Имаш мен.
	Стив не отговори и пастор Харис го стисна по рамото.
	— Разговарям с Него, както с теб.
	— И отговаря ли ти Той? — скептично попита Стив.
	— Винаги.
	— Чуваш Го?
	— Да, но не с ушите — пастор Харис постави длан върху сърцето си. — Тук чувам отговорите Му. Тук усещам присъствието Му.


	Стив целуна Джона за лека нощ и го зави, после спря на прага на спалнята и се загледа в дъщеря си. Изненада се, че е заспала толкова бързо. Тревожното й изражение беше изчезнало безследно. Лицето й беше спокойно, косата се стелеше на вълни по възглавницата, а ръцете й бяха скръстени върху гърдите. Поколеба се дали да я целуне за лека нощ, но реши да не прекъсва потока на сънищата й, да го остави да се лее свободно като пролетен ручей.
	Ала сърце не му даваше да излезе от стаята. Гледаше спящите си деца, потопен във вълна от спокойствие. Джона се обърна към стената, за да загърби струящата от коридора светлина, и Стив се опита да си спомни кога за последен път е целунал Рони за лека нощ. Година преди да се разделят с Ким, тя навлезе във възрастта, когато жестовете на близост започват да смущават децата. Смътно си спомняше как една вечер влезе в стаята й да я завие, а тя му отвърна: „Няма нужда. Добре съм“. Тогава Ким го погледна с тъга — разбираше, че Рони расте, но въпреки това отминаващото детство изпълваше с болка сърцето й.
	За разлика от Ким Стив не съжаляваше, че Рони пораства. Връщаше се към своята младост и си спомняше, че на нейната възраст вече е взимал самостоятелни решения, оформял е светогледа си. Учителските му години не само затвърждаваха идеята, че промяната е неизбежна, но и че тя обикновено носи плодове. Често оставаше в класната стая с някой ученик и слушаше разкази за битките му с родителите или как майка му се опитва да му бъде приятел, а баща му — да го контролира. Другите учители усещаха, че се разбира интуитивно с децата, и той често с изненада установяваше, че и учениците го възприемат така. Не разбираше защо. Или ги изслушваше мълчаливо, или формулираше наново въпросите им, оставяйки ги сами да си извлекат заключение. Доверяваше им се, че в повечето случаи са прави. Дори когато изпитваше необходимост да каже нещо, най-често се ограничаваше до основните реплики на битов психолог — „Разбира се, че майка ти иска да бъдете приятели, защото започва да те възприема като възрастен, когото държи да опознае“, или „Баща ти знае колко грешки е допускал в живота и гледа да те предпази от тях“. Обикновени мисли на обикновен човек, но за негово учудване учениците често се взираха мълчаливо през прозореца, сякаш да осмислят дълбока мъдрост. От време на време дори му се обаждаха родители да благодарят, че е поговорил с децата им, и да му съобщят колко по-приветливо се държат напоследък. Стив оставяше телефонната слушалка и се опитваше да си спомни какво е казал с надеждата, че думите му са били по-прозорливи, отколкото са в действителност, но винаги се разочароваше.
	В тишината на стаята долови как Джона задиша по-бавно. Синът му вече беше заспал. Чистият въздух и слънцето тук — непознато явление в Манхатън — го изтощаваха благотворно. Радваше се, че сънят бе изтрил напрежението и от лицето на Рони. Чертите й — спокойни, почти ангелски — напомняха пастор Харис след разходките му край брега. Стив я гледаше във възцарилата се пълна тишина, за кой ли път закопнял да долови знак за Божието присъствие. Утре тя може би щеше си тръгне. Тази мисъл го подтикна да пристъпи колебливо към нея. През прозореца нахлуваше лунна светлина, зад стъклото долиташе ритмичният напев на океанските вълни. Нежното блещукане на далечните звезди сякаш му пращаше послание, че Бог заявява присъствието си някъде другаде. Изведнъж го налегна умора. Помисли си, че е сам, съвсем сам и винаги ще бъде сам. Приведе се и целуна леко Рони по бузата. Почувства как отново го залива вълна от обич и радост.


	Точно преди зазоряване първата му мисъл — всъщност по-скоро усещане — беше, че му липсва пианото. Присви се от очакваната болка в стомаха и му се прииска да се втурне към дневната и да потъне в забравата на музиката.
	Кога ли отново ще може да свири? Съжали, че не се е запознал с някого в града. Откакто барикадира пианото, си представяше как моли въображаемия си приятел да посвири на потъналото в забвение в чуждата дневна пиано, служещо единствено за декорация. Мислено се виждаше как сяда на прашната скамейка пред него, а приятелят му го наблюдава от кухнята или от антрето — това не беше уточнил. После въображението му рисуваше как засвирва мелодия, която просълзява слушателя. Нещо, което не бе успял да постигне през всичките си турнета.
	Разбираше, че фантазира нелепо, но без музиката се чувстваше залутан, останал без цел. Стана от леглото и отпъди мрачните мисли. Пастор Харис му беше казал, че са поръчали ново пиано за църквата — подарък от човек от паството — и Стив можеше да свири на него веднага щом го докарат. Това обаче щеше да стане едва в края на юли. Чудеше се как ще издържи дотогава.
	Седна пред кухненската маса и положи ръце върху плота. Ако се съсредоточеше добре, навярно щеше да успее да чуе музиката в съзнанието си. Та нали Бетовен е композирал „Ероика“ почти напълно оглушал? Може би и Стив като него щеше да чуе музиката в главата си? Избра композицията, която Рони изпълни в „Карнеги Хол“, затвори очи и се съсредоточи. Започна да движи пръсти. Мелодията долиташе глухо в началото, но постепенно нотите и акордите станаха по-ясни и отчетливи. Усещането не беше същото като с истински клавиши, но се налагаше да се задоволи с това.
	Последните акорди от композицията отзвучаха в главата му, Стив бавно отвори очи и се намери в полутъмната кухня. Само след няколко минути слънцето щеше да надникне над хоризонта. В този момент в съзнанието му изневиделица отекна една-единствена нота — си бемол — и се задържа там, сякаш го подканяше, поощряваше. Разбираше, че е само въображение, но нотата продължаваше да ехти и той затърси химикалка и лист.
	Набързо скицира петолиния и надраска нотите. После пръстите му отново занатискаха плота на масата. Отново чу нотата. Последваха я други. Записа и тях.
	Композираше музика почти през целия си живот, но дори той оценяваше мелодиите си като нищожни глинени фигурки в сравнение с величавите статуи, които предпочиташе да изпълнява. От новото му хрумване може би също нямаше да излезе нещо впечатляващо, ала предизвикателството го привличаше. Ами ако успееше да съчини нещо… вдъхновено? Нещо, което хората ще помнят дълго след като са забравили самия него?
	Мечтата се стопи бързо. И в миналото се беше опитвал и провалял. Несъмнено отново го очакваше неуспех. Но въпреки това се почувства по-добре. Да сътвориш нещо от нищото винаги е вдъхновяващо. Изпълни го удовлетворение, макар да не успя да развие мелодията — работи дълго, но накрая се върна към първите няколко ноти, които беше записал, и реши да започне отначало.


	Когато слънцето надникна иззад дюните, Стив си спомни предишната нощ и реши да се разходи край брега. Повече от всичко се надяваше да се върне вкъщи с онзи израз на умиротворение, който бе виждал по лицето на пастор Харис. Докато крачеше по пясъка обаче, все го спохождаше усещането, че е най-обикновен аматьор, дирещ Божиите истини като дете, тръгнало да търси мидени черупки.
	Би било прекрасно да съзре някакъв безспорен знак за присъствието Му — горящ храст навярно… Стив се постара да се съсредоточи върху света наоколо — слънцето, издигнало се над океанската повърхност, утринния птичи хор, мъглата над водите. Опита се да почувства красотата без абстрактни мисли, да усети пясъка под краката си и ласката на бриза по лицето си. Въпреки усилията не беше сигурен, че е по-близо до истината отпреди.
	За стотен път се зачуди каква сила позволява на пастор Харис да чува отговорите в сърцето си. Какво имаше предвид духовникът, когато му обясни, че долавя Божието присъствие? Можеше да го попита направо, но се съмняваше това да му помогне. Поддава ли се на обяснение подобно нещо? Все едно да описваш цветовете на сляп по рождение човек? Ще разбере думите, но възприятието си остава тайнствено и дълбоко лично.
	Почувства се странно от обзелите го мисли. Доскоро, погълнат от ежедневието, не си задаваше такива въпроси. Докато не пристигна в Райтсвил Бийч. Тук животът му забави ритъм.
	Стив продължи да крачи по плажа и да размишлява върху съдбовното решение да опита късмета си като концертиращ пианист. Вярно, винаги се беше питал дали ще пожъне успехи на сцената и, да, пришпорваше го усещането, че времето отлита. Но как тези мисли надделяха над всичко останало? Откъде това желание да отсъства от дома си месеци наред? Как е могъл да постъпи толкова егоистично? В ретроспекция решението не се оказа мъдро за никого от тях. Навремето си въобразяваше, че изборът му е продиктуван от страстта по музиката, но сега подозираше, че всъщност е търсел начин да запълни празнотата, разяждаща го понякога отвътре.
	Запита се дали в това осъзнаване не се крие разковничето към отговора, който искаше да намери.


>	17.
>	Рони

	Когато се събуди, Рони погледна към часовника и въздъхна с облекчение, че за пръв път откакто беше пристигнала, е успяла да си отспи. Не беше късно, ала се чувстваше освежена. Чу телевизора в дневната, излезе от спалнята и веднага видя Джона. Лежеше по гръб върху дивана, главата му висеше надолу, но не отлепяше поглед от екрана. Вратът му — извит сякаш върху гилотина — беше целият наръсен с трохи от бисквити. Брат й отхапа още един залък и върху него и по килима се посипа нова порция трохи.
	Не искаше да пита. Знаеше, че отговорът ще бъде безсмислен, но не се сдържа.
	— Какво правиш?
	— Гледам телевизия с главата надолу — отвърна Джона.
	Даваха поредния неприятен японски анимационен филм с големооки създания и напълно непонятен за Рони сюжет.
	— Защо?
	— Защото така искам.
	— Ще повторя — защо?
	— Не знам.
	Знаеше си, че не трябва да пита. Погледна към кухнята.
	— Къде е татко?
	— Не знам.
	— Не знаеш къде е татко?
	— Не съм му бавачка — раздразнено отвърна Джона.
	— Кога излезе?
	— Не знам.
	— Беше ли тук, когато стана?
	— Аха — той не отлепяше поглед от екрана. — Говорихме за прозореца.
	— И после…
	— Не знам.
	— Искаш да кажеш, че татко просто е изчезнал безследно?
	— Не. Искам да кажа, че след това намина пастор Харис и те излязоха навън да поговорят.
	Съобщи го така, сякаш е трябвало сама да се досети.
	— Защо тогава не ми каза веднага? — разпери отчаяно ръце Рони.
	— Защото се опитвам да гледам филм наопаки. Трудно се говори, когато кръвта нахлува в главата ти.
	Хрумнаха й доста остроумия — например: „Тогава стой по-често с главата надолу“ — но не се поддаде на изкушението. Защото беше в по-добро настроение. Защото си беше отспала. А най-вече защото един гласец вътре в нея нашепваше: „Може би днес ще се прибереш у дома“. Никаква Блейз, никакъв Маркъс, никаква Ашли повече. Никакви събуждания по първи петли.
	И никакъв Уил…
	Тази мисъл я сепна. Всъщност денят с него не беше толкова лош. Поне не и преди финала… Трябваше да му обясни какво й е казала Ашли, да му обясни защо е побягнала. Но появата на Маркъс…
	Наистина искаше да се махне оттук.
	Рони дръпна завесите и надзърна навън. Баща й и пастор Харис стояха на алеята пред къщата. Чак сега осъзна, че не е виждала пастора от малка. Не изглеждаше много променен — макар да се подпираше с бастун, гъстата бяла коса и вежди бяха впечатляващи, както преди. Тя се усмихна, спомняйки си колко мило се бе държал с нея след погребението на дядо й. Разбираше защо баща й го харесва толкова — той излъчваше безкрайно благодушие. Спомни си как след службата пастор Харис й предложи чаша прясна лимонада, по-вкусна от всички газирани напитки, които бе вкусвала. Двамата с баща й като че ли разговаряха с някого на алеята, ала не виждаше с кого. Тръгна към входната врата и я отвори да погледне. Веднага разпозна полицейската кола. Полицай Пийт Джонсън бе застанал до отворената предна врата и очевидно се канеше да си тръгва.
	Чу как двигателят забръмча и докато слезе по стълбите пред верандата, полицаят вече потегляше. Това потвърди предчувствието й, че не я очакват добри новини.
	— Стана ли вече? — каза баща й. — Преди малко надникнах в спалнята, но ти спеше дълбоко — после махна с палец. — Помниш ли пастор Харис?
	Рони протегна ръка.
	— Помня го. Здрасти отново. Радвам се да те видя.
	Когато пасторът улови ръката й, Рони забеляза лъскавите белези по опакото на дланта му и нагоре към лакътя.
	— Не мога да повярвам, че това е същата млада дама, с която имах честта да се запозная преди много-много време. Вече си пораснала — усмихна се той. — Приличаш на майка си.
	Напоследък често чуваше тези думи, но още се чудеше какво означават. Че изглежда стара? Или че майка й младее? Колебаеше се как да реагира, но усещаше, че пастор Харис ги е казал като комплимент.
	— Благодаря. Как е госпожа Харис?
	Пасторът понамести бастуна.
	— Поддържа ме във форма, както винаги. Убеден съм, че и тя ще се зарадва да те вили. Ако ти остане време да наминеш, ще се погрижа да ти направи кана с домашна лимонада.
	Явно и той си спомняше.
	— Нищо чудно да се възползвам от предложението.
	— Надявам се да го направиш — каза пастор Харис и се обърна към Стив. — Благодаря още веднъж, че се зае с прозореца. Става чудесен.
	Стив спря с ръка размяната на любезности.
	— Недей да ми благодариш…
	— Напротив. Благодарен съм ти. Но трябва да вървя. Тази сутрин сестрите Тоусън ще водят лекцията по вероучение. Ако ги познаваш, значи си наясно защо се налага да не ги оставям да се развихрят. Сигурно вече са почнали да бълват огън и жупел. Харесват Данаил и Откровения и забравят, че в тази добра книга има и други глави — обърна се към Рони. — Чудесно е, че те видях отново, млада госпожице. Надявам се баща ти да не ти създава много неприятности. Знаеш какви са родителите.
	— Няма проблем — усмихна се Рони.
	— Добре. Но ако ти създава главоболия, ела да си поприказваме и аз ще се погрижа да го вкарам в правия път. Като малък беше доста палав понякога. Представям си колко те изнервя.
	— Не бях палав — възрази баща й. — По цял ден свирех на пиано.
	— Напомни ми някой път да ти разкажа как напълни с червена вода казана за кръщавките.
	— Не съм правил такова нещо! — запротестира баща й.
	Пастор Харис очевидно се забавляваше.
	— Може би, но в крайна сметка съм прав. Независимо как се представя, баща ти не беше съвършен.
	После се обърна и закрачи по алеята. Рони го проследи удивено. Всеки, който успееше да вземе на подбив баща й — безобидно, разбира се — автоматично се превръщаше в евентуален приятел. Особено ако имаше какво да разкаже за Стив. Забавни историйки. Любопитни историйки.
	Баща й изпрати пастор Харис с неразгадаемо изражение. Когато се обърна към нея обаче, лицето му си бе възвърнало добре познатия облик. Рони си спомни, че само преди няколко минути бе разговарял с полицай Пийт.
	— Какво ти каза полицай Пийт? — попита тя.
	— Искаш ли първо да закусим? Сигурен съм, че си гладна. Почти не вечеря снощи.
	— Кажи ми, татко — стисна го Рони за ръката.
	Баща й се поколеба, стараейки се да намери точните думи, но не откри как да смекчи истината.
	— Не можеш да се върнеш в Ню Йорк. Поне докато не се явиш в съда следващата седмица. Собственичката на магазина възнамерява да повдигне обвинение.


	Рони седна върху дюната по-скоро уплашена, отколкото гневна при мисълта за случващото се вкъщи. Измина час, откакто разбра какво е казал полицай Пийт, и оттогава не бе мръднала от тук. Знаеше, че вътре баща й разговаря по телефона с майка й, и ярко си представяше как реагира тя. Единственото предимство да е тук…
	Ако не броеше Уил…
	Рони поклати глава, чудейки се защо, за бога, продължава да мисли за него. Всичко беше приключило. Ако въобще е започвало, разбира се. С какво го беше заинтригувала? Излизал е дълго с Ашли, което означава, че харесва момичета като нея. А Рони бе твърдо убедена, че хората не се променят. Вкусовете им си остават същите, макар да не си дават сметка защо. А тя не приличаше никак на Ашли.
	Тук спор нямаше. Защото ако беше като Ашли, щеше да се хвърли в океана и да заплува към хоризонта, докато елиминира всякаква надежда за спасение. Дали да не помисли по-сериозно над този вариант?
	Все пак друго я тревожеше повече. Майка й. Която несъмнено вече е разбрала за ареста. Рони потръпна. Ким сигурно крещеше в слушалката, не, виеше. Щом приключеше разговорът, щеше да се обади на сестра си или на майка си да ги осведоми за новата простъпка на Рони. Обикновено пресъздаваше подробностите (без да спестява и най-дребната) толкова преувеличено, че Рони излизаше по-черна от самия дявол. Майка й винаги пренебрегваше нюансите. В този случай най-същественият нюанс бе, че _Рони не го е направила_!
	Ала имаше ли значение това? Не, естествено. Усещаше гнева на майка си и стомахът я присвиваше. Може би не беше чак толкова зле, че днес нямаше да отпътува за вкъщи.
	Чу стъпките на баща си. Когато погледна през рамо, той се поколеба, сякаш се опитваше да прецени дали дъщеря му иска да остане сама. Накрая предпазливо седна до нея. Не каза нищо. Взря се в риболовния кораб, закотвен на хоризонта.
	— Ядоса ли се много?
	Вече знаеше отговора, но не се сдържа да попита.
	— Малко — призна баща й.
	— Само малко?
	— Е, нещо като Годзила в кухнята.
	Рони затвори очи и си представи сцената.
	— Каза ли й какво стана в действителност?
	— Разбира се. И я уверих, че ти вярвам — той я прегърна през рамо. — Ще се успокои. Винаги е така.
	Рони кимна. Усещаше как баща й я изучава с поглед в тишината.
	— Съжалявам, че не можеш да си тръгнеш днес — каза той с мек, извинителен тон. — Разбирам колко ти е неприятно.
	— Не ми е неприятно — автоматично възрази тя. Изненадващо почувства, че колкото и да се мъчи да се убеди в противното, всъщност казва истината. — Просто ми е чуждо.
	Баща й се усмихна отнесено.
	— Ако това те успокоява — когато бях малък, на мен също ми беше чуждо тук. Мечтаех да замина за Ню Йорк. Странно, ала след като най-сетне избягах, усетих колко много ми липсва това място. Незнайно защо океанът сякаш ме зове.
	Рони го погледна.
	— Какво ще стане с мен? Обясни ли ти нещо повече полицай Пийт?
	— Не. Само че собственичката държи да повдигне обвинение, понеже вещите са ценни и напоследък често си пати от крадци.
	— Но аз не съм го направила! — извика Рони.
	— Знам — отвърна баща й. — Ще оправим бъркотията. Като начало ще намерим добър адвокат.
	— Скъпо ли вземат адвокатите?
	— Добрите — да.
	— Можеш ли да си го позволиш?
	— Не се безпокой. Ще измисля нещо — Стив замълча. — Може ли да те попитам нещо? С какво разгневи толкова Блейз? Не ми каза.
	Ако беше майка й, навярно нямаше да отговори. Преди няколко дни не би отговорила и на баща си. Сега обаче не виждаше защо да не му обясни.
	— Има си един странен приятел, тръпки ме побиват от него… Реши, че искам да й го отнема. Или нещо подобно.
	— Какво имаш предвид под странен?
	Рони замълча. На плажа запристигаха първите семейства, понесли хавлии и плажни топки.
	— Видях го снощи — тихо отрони тя и посочи към брега. — Стоеше ей там, докато разговаряхме с Уил.
	Баща й не скри безпокойството си.
	— Но не приближи?
	Рони поклати глава.
	— Не. Но нещо… не е наред у него. Маркъс…
	— Може би трябва да ги избягваш. Имам предвид Блейз и Маркъс.
	— Не се тревожи. Не мисля да разговарям повече с тях.
	— Искаш ли да се обадя на Пийт? Знам, че първата ви среща не протече гладко…
	Рони поклати глава.
	— Не още. И ако щеш вярвай, но не се сърдя на Пийт. Той просто си вършеше работата. Освен това се държа тактично. Май му дожаля за мен.
	— Каза ми, че ти вярва. Затова е разговарял със собственичката.
	Рони се усмихна. Колко хубаво бе да споделя така с баща си! За миг си помисли колко различен щеше да бъде животът й, ако той не беше си тръгнал. Поколеба се, взе шепа пясък и го остави да изтече през пръстите й.
	— Защо ни напусна, татко? — попита тя. — Достатъчно голяма съм да разбера истината. Нали?
	Баща й протегна напред крака, опитваше се явно да спечели време. Изглежда се колебаеше колко да сподели и откъде да започне. Накрая подхвана от очевидното.
	— Когато спрях да преподавам в „Джулиард“, концертите се заредиха един след друг. Знаеш колко мечтаех да стана известен изпълнител, нали? Както и да е… трябваше да обмисля по-сериозно решението си. Но не го направих. Не предполагах колко трудно ще е за майка ти. В крайна сметка… се отчуждихме.
	Рони не откъсваше поглед от него, стараейки се да чете между редовете.
	— Появил се е друг човек, нали? — попита тя с равен тон.
	Баща й не отговори. Само сведе очи. Рони усети как в гърлото й засяда буца.
	Когато най-сетне проговори, гласът му звучеше изморено:
	— Знам, че трябваше да положа повече усилия да спася семейството си, и съжалявам. Повече, отколкото можеш да си представиш. Но искам да запомниш нещо. Никога не съм спирал да вярвам в майка ти, никога не съм спирал да вярвам в силата на нашата любов. Въпреки че в крайна сметка не се получи така, както с теб бихме желали, сега гледам теб и Джона и си казвам какво щастие е, че имам такива деца. Животът ми е пълен с грешки, но вие двамата сте най-прекрасното нещо в него.
	Когато той замълча, Рони гребна още една шепа пясък и го пропусна между пръстите се. Отново я налегна умора.
	— Какво ще правя?
	— Имаш предвид днес?
	Усети как нежно полага длан върху гърба й.
	— Мисля, че първо трябва да го откриеш и да си поговорите.
	— Кого?
	— Уил — отвърна баща й. — Помниш ли как вчера минахте край къщата? А аз бях на верандата? Гледах ви и си мислех колко естествено изглеждате един до друг.
	— Но ти дори не го познаваш — възрази Рони с тон, в който се примесваха изненада и почуда.
	— Така е — усмихна се нежно баща й. — Но познавам теб. И вчера ти беше щастлива.
	— Ами ако не поиска да разговаря с мен?
	— Ще поиска.
	— Откъде знаеш?
	— Защото съм наблюдателен. Той също изглеждаше щастлив.

	* * *

	Рони стоеше пред „Блекли Блейкс“ и в ума й се въртеше само едно: „Не искам да го направя“. Не смееше да го погледне в очите, макар донякъде всъщност да й се искаше. А и разбираше, че няма друг избор. Знаеше, че не е постъпила честно и че той заслужава да разбере какво й е казала Ашли. Нали все пак беше чакал четири часа пред къщата й?
	Освен това баща й беше прав. С Уил й беше забавно, или поне толкова забавно, колкото изобщо можеше да е тук. У него имаше нещо, което го отличаваше от всичките й познати момчета. Не защото играеше волейбол и тялото му беше атлетично, дори не защото бе по-умен, отколкото показваше. Той не се страхуваше от нея. Твърде много младежи се държаха безхарактерно, въобразявайки си, че най-важното е да си мил. И това беше важно, но не ако момчето си мислеше, че да си мил и да си безгръбначен е едно и също. Хареса й, че я заведе за риба, въпреки че не беше проявила особен ентусиазъм. По този начин Уил сякаш й казваше: „Ето това съм аз, това ми харесва и сега искам да споделя преживяването точно с теб и с никого другиго“. Твърде често се случваше някое момче да я покани на среща, но да няма представа нито какво да правят, нито къде да я заведе, принуждавайки я сама да измисли. Нехайно и безотговорно! Уил не беше такъв и това й допадаше.
	Което, разбира се, означаваше, че трябва да изглади недоразумението. Окуражи се мислено да не се разколебава, ако той е ядосан, и влезе в сервиза. В нишата Скот и Уил се трудеха под повдигната кола. Скот каза нещо на Уил, той се обърна и я видя, но не се усмихна. Избърса ръцете си в памучна кърпа и тръгна към нея.
	Спря на няколко крачки с непроницаемо изражение.
	— Какво искаш?
	Неприятно начало, но не и неочаквано.
	— Беше прав — каза Рони. — Вчера си тръгнах, понеже Ашли подметна, че съм просто последното ти завоевание. Намекна, че не съм и първото, че денят, който прекарахме заедно, и местата, където ме заведе, са трикове, които прилагаш с всяко ново момиче.
	Той не отлепяше поглед от нея.
	— Излъгала те е.
	— Знам.
	— Тогава защо ме остави да стоя навън часове наред? И защо не ми каза нищо вчера?
	Рони отметна кичур коса, опитвайки се да прикрие обзелия я срам.
	— Бях объркана и ядосана. И смятах да ти кажа, но ти си тръгна и не успях.
	— Твърдиш, че аз съм виновен?
	— Не, нищо подобно. Просто имам проблеми, с които ти нямаш нищо общо. Напоследък… ми е трудно.
	Рони нервно прокара ръка през косата си. В гаража беше ужасно горещо. Уил се замисли.
	— Защо изобщо й повярва? Дори не я познаваш.
	Рони затвори очи. „Защо ли? Защото съм идиот. Защото не се доверих на вътрешния си глас“. Не го изрече гласно. Просто поклати глава.
	— Не знам.
	Когато разбра, че няма да последва друго, Уил пъхна палци в джобовете си.
	— Само това ли дойде да ми кажеш? Защото ме чака работа.
	— Исках и да се извиня — тихо отрони тя. — Съжалявам. Прекалих.
	— Правилно — изстреля Уил. — Държа се напълно нелогично. Нещо друго?
	— Исках да ти кажа още, че вчера наистина се чувствах прекрасно. Е, поне до вечерта.
	— Добре.
	Рони не знаеше как да тълкува отговора му, но се отпусна, когато Уил й се усмихна леко.
	— Добре ли? Само това ли заслужава извинението ми? Едно нищо и никакво „добре“?
	Вместо отговор той пристъпи към нея и после всичко се случи твърде бързо и неочаквано. В един миг стоеше на три крачки от нея, в следващия — я беше прегърнал през кръста и я придърпваше към себе си. Приведе се и я целуна. Устните му бяха меки и стъписващо нежни. Рони усети как отвръща на целувката — навярно защото я изненада. Не продължи дълго и не беше разтърсваща и пламенна като във филмите, но въпреки това тя се зарадва и разбра, че е искала Уил да направи точно това.
	Отдръпна се и усети как кръвта нахлува в страните й. Той я гледаше мило, но сериозно. В изражението му нямаше и помен от небрежност и безотговорност.
	— Следващия път, когато ми се ядосаш, говори ми — каза той. — Не ме изолирай. Не обичам да играя игрички. И между другото — аз също прекарах чудесно вчера.


	Когато се запъти към вкъщи, Рони все още се чувстваше леко опиянена. Повтори мислено целувката поне сто пъти. Така и не успя да разбере как всъщност се е случила.
	Но й хареса. Много. Което пораждаше въпроса защо си тръгна. Беше по-логично да се уговорят да се видят пак, ала втренченият поглед на Скот и зяпналата му уста я подтикнаха да целуне набързо Уил и да го остави да се върне към работата. Някак си обаче бе убедена, че ще се видят отново, при това скоро.
	Той я харесваше. Не разбираше защо или как се е случило, но беше така. Удивителна мисъл — де да беше тук Кейла да й разкаже! Е, можеше да й се обади, но нямаше да е същото. А и какво щеше да каже? Все пак й се искаше да сподели с някого.
	Когато наближи къщата, вратата на работилницата се отвори. Джона излезе и се запъти към верандата.
	— Здрасти, Джона! — подвикна му Рони.
	— О, привет, Рони! — той се обърна и затича към нея. Застана наблизо и я изгледа изпитателно. — Може ли един въпрос?
	— Разбира се.
	— Искаш ли бисквитка?
	— Какво?
	— Бисквитка. Яде ли ти се?
	Рони не разбираше накъде бие, понеже разсъжденията на брат й се лутаха на зигзаг, а не успоредно като нейните. Предпазливо отвърна:
	— Не.
	— Как е възможно да не ти се яде бисквитка?
	— Просто не ми се яде.
	— Добре де — съгласи се Джона. — Да речем обаче, че искаш. Да речем, че умираш за една бисквитка и в кухненския шкаф има цял пакет. Какво щеше да направиш?
	— Щях да си взема? — предположи Рони.
	Джона щракна с пръсти.
	— Точно така! Това казвам и аз.
	— Какво казваш?
	— Че ако някой иска бисквитка, трябва да си вземе. Чисто и просто.
	„Аха“, рече си Рони. Логиката му започна да се прояснява.
	— Нека позная. Татко не ти дава да ядеш бисквити?
	— Именно. Дори да умирам от глад, не би ми позволил. Държи първо да ям сандвич.
	— И ти смяташ, че не е справедливо?
	— Ти току-що каза, че би си взела бисквитка, ако ти се прияде. Защо аз да не мога? Не съм бебе. Имам право на избор — изгледа я сериозно Джона.
	Рони докосна с пръст брадичката си.
	— Хммм. Разбирам какво те тревожи.
	— Не е честно. Ако той поиска бисквитка, ще си вземе. Ако ти поискаш — ще си вземеш. Но ако аз поискам, правилото не важи. Както сама каза — не е справедливо.
	— И как смяташ да постъпиш?
	— Да изям един сандвич. Защото се налага. Защото светът е несправедлив към десетгодишните.
	Джона се запъти навътре, без да дочака отговор. Рони го проследи усмихната. Помисли си, че по-късно може би ще го заведе да похапнат сладолед. Почуди се дали да го последва в къщата, после се отказа и тръгна към работилницата. Време беше да види прозореца, който баща й и Джона обсъждаха непрекъснато.
	От вратата забеляза, че баща й разтопява олово.
	— Здрасти, скъпа. Влез.
	Рони пристъпи за пръв път в работилницата. Сбърчи нос при вида на странните животни по полиците, после се запъти към прозореца върху дървения плот. Доколкото схвана, им оставаше още доста работа — едва една четвърт беше готова, предстоеше да добавят още стотици парчета стъкло.
	Баща й добави поредното, изправи се и разкърши рамене.
	— Плотът ми е малко нисък и ме заболява кръстът.
	— Да ти донеса ли аспирин?
	— Не, от възрастта е. Няма лек срещу това.
	Рони се усмихна и отстъпи назад. Залепена върху стената — точно до изрезката от вестник, описваща пожара в църквата — видя снимка на прозореца. Приведе се да я разгледа и се обърна към баща си.
	— Говорих с него. Отидох в гаража, където работи.
	— И?
	— Той ме харесва.
	Баща й вдигна рамене.
	— Не се учудвам. Ти си невероятна.
	Тя се усмихна благодарно. Опита се — безуспешно — да си припомни дали баща й винаги се е държал толкова мило.
	— Защо реши да направиш прозореца за църквата? Понеже пастор Харис ти разреши да се настаниш в къщата?
	— Не. И без това щях да се заема… — Стив замълча. Рони го наблюдаваше очаквателно в настъпилата тишина. — Дълга история. Сигурна ли си, че искаш да я чуеш?
	Тя кимна.
	— Бях на шест или на седем, когато за пръв път влязох в църквата на пастор Харис. За да се подслоня от дъжда — валеше като из ведро, бях вир-вода. Чух го да свири на пианото и си помислих, че ще ме отпрати. Но сгреших. Донесе ми одеяло и чаша супа и се обади на мама да ме прибере. Но докато я чакахме, ми позволи да посвиря. Бях малък, просто удрях по клавишите, но… както и да е, на другия ден отидох отново в църквата и пастор Харис стана първият ми учител по пиано. Описваше красивата музика като ангелски хор. Пристрастих се към пианото. Ходех в църквата всеки ден и свирех часове наред под прозореца, а божествената му светлина струеше върху мен. Винаги тази картина изплува пред очите ми, когато си припомням как идвах тук като дете. Прекрасният поток от светлина. И преди няколко месеца, когато църквата изгоря…
	Стив махна с ръка към вестникарската статия и продължи:
	— Пастор Харис без малко да загине в пожара. Подготвял си проповедта и едва успял да избяга. Пламъците обхванали църквата за минути. Изгоря до основи. Пасторът остана цял месец в болницата. Оттогава провежда службите в стар склад, който някой му преотстъпил. Сградата е душна и тъмна. Смятах, че ще я използва само временно, но той ми каза, че застраховката не покрива напълно щетите и няма начин да си позволят да поръчат нов прозорец. Изумих се. Църквата вече нямаше да е същата като в спомените ми. Стори ми се много несправедливо. Затова реших да изработя прозореца — баща й прочисти гърло. — Искам да го довърша на всяка цена.
	Рони слушаше и се опитваше да си представи баща си като дете, седнал пред църковното пиано. Очите й сновяха между полузавършения прозорец върху плота и снимката на стената.
	— Вършиш добро дело.
	— Да… да видим дали ще се справя. На Джона явно му харесва да помага.
	— О, Джона… Сърдит е, че не му позволяваш да си взима бисквитки.
	— Първо трябва да обядва.
	— Не споря. Просто ми се стори забавно.
	— Каза ли ти, че вече изяде две?
	— Опасявам се, че пропусна да спомене.
	— Така си и мислех — баща й свали ръкавиците и ги остави върху плота. — Искаш ли да обядваш с нас?
	Рони кимна.
	— Да. Определено.
	Отправиха се към вратата.
	— Между другото… — подхвана баща й нехайно — Ще ми се удаде ли случай да се запозная с младежа, който харесва дъщеря ми?
	Рони се шмугна покрай него и излезе навън.
	— Вероятно.
	— Защо не го поканиш на вечеря? И след това можем да… както преди… — предложи предпазливо баща и.
	Рони се замисли.
	— Не знам, татко. Положението доста се разгорещява понякога — поколеба се тя.
	— Е, както решиш.


>	18.
>	Уил

	— Хайде, човече! Съсредоточи се в играта! Иначе как ще разбием Ландри и Тайсън на турнира?
	Уил прехвърли топката от едната в другата си ръка и изгледа запотеното от финалните удари лице на Скот. Беше късно следобед. Приключиха работа в три и се втурнаха към плажа да поиграят с няколкото отбора от Джорджия, отседнали в Райтсвил Бийч за седмица. Всички се готвеха за турнира, който щеше да се проведе тук в края на август.
	— Не са изгубили нито един мач тази година. И току-що спечелиха младежкия национален шампионат — напомни Уил.
	— Е, и? Ние не участвахме. Победили са неколцина слабаци.
	По скромното мнение на Уил състезателите в шампионата изобщо не бяха слабаци. В света на Скот обаче всички изгубили заслужаваха само презрение.
	— Биха ни миналата година.
	— Да, но миналата година ти играеше още по-зле отсега. Аз изнасях на гърба си срещите.
	— Благодаря.
	— Просто отбелязвам. Не си последователен. Помниш ли вчера? След като мацката от „Изгубени момчета“* си тръгна? Ти доигра мача като слепец.
	[* филм на ужасите от 2008 г. за банда вампири — Б.р.]
	— Тя не е мацката от „Изгубени момчета“. Казва се Рони.
	— Както и да е. Знаеш ли какъв ти е проблемът?
	„Да, Скот, моля те, разкрий какъв ми е проблемът — помисли си Уил. — Горя от нетърпение да чуя мнението ти“. Скот продължи невъзмутимо:
	— Проблемът ти е, че не си концентриран. Нещо дребно те разсейва и отлиташ във въображаемия свят. О, разлях содата на Елвира върху блузката й и ще пропусна няколко удара в нейна чест. О, Вампира се вбеси на Ашли — следващите три сервиса ги отпишете…
	— Престани — намеси се Уил.
	— Да престана с кое? — объркано повтори Скот.
	— Престани да й измисляш имена.
	— Ето! Виждаш ли! Точно за това говорех. Не става дума за нея. А за теб и за липсата на концентрация. За това, че не се съсредоточаваш в играта.
	— Но ние спечелихме и двата гейма. А те успяха да отбележат само седем точки! Разбихме ги — възрази Уил.
	— Но не заслужаваха повече от пет точки. Трябваше да ги съсипем!
	— Сериозно ли говориш?
	— Да, напълно. Не са добри.
	— Но ние спечелихме! Не е ли достатъчно?
	— Не и ако си можел да спечелиш по-убедително. Трябваше да ги сломим напълно, та когато ги срещнем на турнира, да се предадат още преди да е започнал мачът. Наричат го психология.
	— Според мен се нарича да вдигаш летвата твърде високо.
	— Е, така е, понеже не разсъждаваш трезво. Иначе нямаше да се лигавиш с Крюела де Вил.
	Елвира, Вампира, сега пък Крюела… „Е, поне ги разнообразява“, помисли си Уил.
	— Мисля, че ревнуваш — каза той.
	— Не. Но според мен трябва да излизаш с Ашли, за да мога да се виждам с Кейси.
	— Пак ли тази тема?
	— Ехо? Нима не се подразбира? Да беше я видял вчера по бански!
	— Покани я на среща.
	— Ще откаже — намръщи се Скот. — Май двете вървят в пакет. Не разбирам защо…
	— Може би й се струваш грозен.
	Скот го изпепели с поглед и се разсмя пресилено.
	— Ха-ха! Колко смешно!
	— Просто предполагам.
	— Е, спри да предполагаш. И какво става между теб и…
	— Рони?
	— Да. Вчера цял ден се мота с нея, днес цъфна в сервиза и се разцелувахте? Сериозно ли е?
	Уил замълча.
	Скот поклати глава и вдигна показалец да подчертае думите си.
	— Виж какво. Не бива да се захващаш сериозно с никоя. Трябва да се съсредоточиш върху главното. Работиш по цял ден, спасяваш делфини, китове, костенурки и прочее и на всичкото отгоре трябва да тренираш за турнира. Нямаш излишно време!
	Уил не отговори, но забеляза как Скот се паникьосва все повече с всяка изминала секунда.
	— О, хайде, човече! Не ми го причинявай! Какво, за бога, намираш у нея?
	Уил отново замълча.
	— Не, не, не — заповтаря Скот като мантра. — Предчувствах го! Затова настоявах да излезеш с Ашли! За да не хлътнеш сериозно отново. Да ти кажа ли какво ще стане? Ще зарежеш приятелите си и ще висиш само с нея. Повярвай ми, не бива да хлътваш по…
	— Рони — помогна му Уил.
	— Както и да е — отсече Скот. — Пак пропускаш същественото.
	— Даваш ли си сметка, че си по-наясно с моя живот, отколкото с твоя? — усмихна се Уил.
	— Аз поне не забърквам каши.
	Уил се сепна неволно, спомняйки си нощта на пожара. Дали Скот наистина е толкова безотговорен?
	— Не искам да го обсъждаме повече — рече той, но усети, че Скот не го слуша. Взираше се нанякъде през рамото му.
	— Не е истина! — отрони Скот.
	Уил се обърна и видя Рони. Вървеше към тях — с дънките и черната тениска изглеждаше абсурдно като крокодил в Антарктика. По лицето му се изписа широка усмивка.
	Тръгна към нея, без да отлепя поглед от очите й, за кой ли път стараейки се да разчете мислите й. Харесваше му, че не успява да я разгадае напълно.
	— Здрасти — протегна ръка към нея той.
	Тя се закова на няколко сантиметра от дланта му и каза със сериозно изражение:
	— Не ме целувай. Просто ме изслушай.


	Седнала до него в пикапа, Рони както винаги си оставаше енигма. Взираше се през стъклото и се усмихваше леко на пейзажа.
	Положи длани в скута си.
	— На татко му е все едно дали ще се появиш с къси панталони и тениска.
	— Няма да се бавя.
	— Но вечерята не е официална.
	— Потен съм. Няма да се представя пред баща ти като скитник.
	— Но както казах, на него му е все едно.
	— Но не мен не ми е. За разлика от други аз обичам да правя добро впечатление.
	— Да не намекваш, че аз не обичам — наежи се Рони.
	— Не, разбира се. Всичките ми познати харесват хора с морава коса.
	Макар да разбра, че той се шегува, очите й се разшириха, после внезапно се присвиха.
	— Не съм забелязала на теб да ти пречи.
	— Да, но аз съм специален.
	Рони кръстоса ръце и впери поглед в него.
	— Така ли смяташ да се държиш цяла вечер?
	— Как?
	— Като човек, който няма никакъв шанс да ме целуне отново.
	Той се засмя и се обърна към нея.
	— Извинявай. Пошегувах се. Всъщност харесвам пурпурните кичури. Те са… част от теб.
	— Добре. Следващия път обаче внимавай какво говориш.
	Рони отвори жабката и започна да рови вътре.
	— Какво правиш?
	— Разглеждам. Защо? Криеш ли нещо?
	— Претърси основно. Дори може да внесеш малко ред. Рони извади един куршум и вдигна ръка да му го покаже.
	— С това ли убиваш патенца?
	— Не, този е за елени. Твърде голям е за птици. Ще станат на парчета, ако ги уцелиш с такъв.
	— Имаш сериозни проблеми.
	— О, често го чувам.
	Рони се засмя, после притихна. Намираха се във врязаната навътре част от острова. Слънцето просветваше върху океанската повърхност измежду нагъсто застроените къщи. Рони затвори жабката и спусна козирката над стъклото. Забеляза снимка на красива блондинка, свали я и я разгледа.
	— Изглежда чудесно — констатира накрая.
	— Да.
	— Залагам десет долара, че си я свалил от страницата си във „фейсбук“.
	— Губиш. Това е сестра ми.
	Уил забеляза как очите й се стрелват от снимката към плетената гривна върху китката му.
	— Защо носите еднакви гривни? — попита тя.
	— Направихме ги заедно.
	— В подкрепа на някаква съществена кауза, предполагам.
	— Не — отвърна Уил и млъкна.
	С изненада установи как тя сякаш интуитивно почувства, че не желае да обяснява повече. Остави внимателно снимката и вдигна козирката.
	— Още много ли остава? — попита.
	— Почти стигнахме — увери я той.
	— Ако знаех, че живееш толкова далеч, щях да си отида вкъщи пеш. Понеже все повече се отдалечаваме…
	— Но щеше да пропуснеш вълнуващия разговор с мен.
	— Така ли го наричаш?
	— Докога смяташ да ме взимаш на подбив? — погледна я той. — За да знам дали да си пусна музиката да те заглуши.
	— Не биваше да ме целуваш тогава. Не беше особено романтично — сряза го Рони.
	— Според мен беше.
	— Бяхме в гаража, ръцете ти бяха омацани със смазочно масло, а приятелчето ти ни зяпаше.
	— Съвършен декор.
	Уил намали скоростта и спусна козирката пред стъклото си. После зави и натисна дистанционното. Две врати от ковано желязо се плъзнаха бавно и пикапът мина между тях. Развълнуван от поканата да вечеря със семейството й, Уил не забеляза, че Рони внезапно се умълча.


>	19.
>	Рони

	„Е — мислеше си тя, — това е напълно нелепо“. Не само градината със съвършено оформени лехи с рози, живи плетове и мраморни статуи, масивното имение с елегантни колони, екзотичните коли в специално отреденото им място, а всичко взето заедно.
	Не само нелепо. Повече от нелепо.
	Да, Рони знаеше, че в Ню Йорк има богаташи с апартаменти от по двадесет и три стаи на Парк Авеню или къщи в Хамптънс, но нито ги познаваше, нито пък я бяха канили в домовете си. Нещо подобно бе виждала единствено в списанията, при това в повечето случаи на снимки от въздуха, заснети от папараци.
	И ето я тук, с тениска и прокъсани джинси. Прекрасно. Можеше поне да я предупреди.
	Рони се взираше в къщата, докато пикапът прекоси алеята и паркира точно пред входа. Обърна се към Уил и се накани да го попита дали наистина живее тук, после усети колко глупаво ще прозвучи въпросът. Очевидно живееше тук. А и вече слизаше от колата.
	Тя последва примера му, отвори вратата и пристъпи отвън. Двамата мъже, които миеха колите, я погледнаха и после бързо се съсредоточиха в работата.
	— Както споменах, само ще си взема набързо един душ. Няма да се бавя.
	— Добре — отвърна Рони.
	И без това не й хрумваше нищо друго. За пръв път в живота си виждаше толкова огромна къща.
	Последва Уил по стъпалата, които отвеждаха към верандата, и поспря пред вратата, колкото да прочете надписа върху малката месингова табела: „Семейство Блекли“.
	Като в „Сервиз Блекли“. Националната авторемонтна верига. Бащата на Уил навярно беше човекът, основал компанията.
	Още се мъчеше да осмисли този факт, когато Уил бутна вратата и я въведе в просторно фоайе, от което започваше високо стълбище. Вдясно имаше библиотека, облицована с тъмна ламперия, вляво — музикална стая, а отпред — огромна слънчева зала, отвъд която просветваха океанските води.
	— Не си споменавал, че фамилията ти е Блекли — промърмори Рони.
	— Не си ме питала — нехайно вдигна рамене Уил. — Заповядай.
	Поведе я към слънчевата зала. Обширна закрита веранда се простираше чак до водите, където на дока се люлееше яхта.
	„Добре — призна си мислено Рони, — не ми е мястото тук и това, че навярно всички новодошли се чувстват така, никак не ме успокоява“. Все едно беше кацнала на Марс.
	— Да ти донеса ли нещо за пиене, докато ме чакаш?
	— Ммм, не, няма нужда. Благодаря — отказа Рони, стараейки се да не зяпа учудено наоколо.
	— Искаш ли първо да те разведа из къщата?
	— Не, благодаря.
	Някъде отпред и малко встрани долетя глас:
	— Уил? Ти си ли?
	Рони се обърна и видя привлекателна жена на около петдесет в скъп ленен костюм, стиснала списание за сватбени тържества.
	— Здрасти, мамо — поздрави Уил и хвърли ключовете за пикапа в купата върху ниската масичка до вратата, където стоеше и ваза със свежи лилии. — Да ти представя Рони. Рони, това е майка ми — Сюзън.
	— Привет, Рони — хладно поздрави Сюзън.
	Макар да се опита да го прикрие, Рони долови, че Сюзън не се зарадва на неочакваната гостенка на Уил. Недоволството й, отбеляза Рони, бе предизвикано не толкова от неочакваността на посещението, колкото от самата гостенка. По-точно — от нея.
	Но Уил очевидно не долови напрежението. Рони реши, че сигурно само жените имат сетива за подобни неща, понеже Уил продължи да бъбри необезпокоявано с майка си.
	— Тук ли е татко? — попита той.
	— Май е в кабинета си.
	— Трябва да поговоря с него, преди да тръгна.
	Сюзън прехвърли списанието в другата си ръка.
	— Ще излизаш ли?
	— Ще вечерям у Рони.
	— О! Чудесно.
	— Това ще ти хареса — Рони е вегетарианка.
	— О! — възкликна Сюзън отново и изгледа изпитателно Рони. — Наистина ли?
	На Рони й се прииска да надене шапка-невидимка.
	— Да — отвърна тя.
	— Интересно — каза Сюзън.
	За разлика от Уил, Рони усети, че майка му всъщност изобщо не е заинтригувана.
	— Е, качвам се горе за малко. Връщам се веднага.
	На Рони й се дощя да му извика да побърза, но се въздържа.
	— Добре — съгласи се вместо това.
	Уил се заизкачва енергично по стълбището. В последвалото мълчание Рони осъзна ясно как, макар да нямаха нищо общо, с майка му ги свързва споделеното неудоволствие, че са останали сами.
	Прищя й се да удуши Уил. Можеше поне да я предупреди.
	— Значи — изкриви устни в престорена усмивка Сюзън — ти си момичето, зад чиято къща има гнездо на костенурка.
	— Да.
	Сюзън кимна, явно изчерпала общите теми, и на Рони се наложи да наруши мълчанието. Тя махна към фоайето.
	— Имате прекрасен дом.
	— Благодаря.
	Не знаеше как да продължи. Настана напрегнато мълчание. Чудеше се какво ли ще последва, когато за щастие в залата влезе мъж на около шестдесет, облечен небрежно в дочен панталон и поло блуза.
	— Стори ми се, че имаме гости — каза той и приближи към тях с ведра приятелска усмивка. — Аз съм Том, тоест — бащата на Уил, а ти си Рони, нали?
	— Приятно ми е да се запознаем — отвърна тя.
	— И аз се радвам най-сетне да видя момичето, което напоследък не слиза от устата на Уил.
	Сюзън прочисти гърло.
	— Уил ще вечеря със семейството на Рони.
	Том се обърна към Рони.
	— Надявам се, че не сте приготвили нещо екзотично. Момчето се изхранва с пици и бургери.
	— Рони е вегетарианка — обяви Сюзън.
	Рони отбеляза мислено, че думите прозвучаха като обвинение. Или грешеше? Не беше сигурна. Уил наистина трябваше да я предупреди какво я очаква. Поне щеше да е подготвена предварително. Том обаче — също като Уил — сякаш не забеляза тона на Сюзън.
	— Нима? Чудесно! Поне една вечер ще се нахрани здравословно — Том се позамисли. — Знам, че чакаш Уил, но ако ми отделиш минутка, ще ти покажа нещо.
	— Убедена съм, че твоят самолет не я интересува, Том — възрази Сюзън.
	— Не знам. Може и да й хареса — отвърна той и се обърна към Рони. — Падаш ли си по самолети?
	„Естествено — помисли си Рони, — защо пък да нямат самолет? Да прибавим и това към цялата каша, забъркана от Уил“. Закани се да го убие веднага щом се измъкнат оттук. Ала сега нямаше избор.
	— Да — отвърна. — Харесвам самолети.
	Рони вече си представяше някой „Лиърджет“ или „Гълфстрийм“ в частен хангар в далечния край на имението. Въображението й обаче рисуваше картината някак смътно, понеже беше виждала частни самолети само на снимка. Ала изобщо не очакваше да види това — по-възрастен от баща й мъж да управлява съсредоточено с дистанционно самолет играчка.
	Самолетчето прелетя с вой над дърветата и се сниши опасно близо над водата.
	— Открай време мечтая да си купя и най-сетне се предадох. Всъщност този ми е вторият. Първият се удави.
	— Лошо — съчувствено вметна Рони.
	— Да, но си взех поука и вече чета инструкциите.
	— Защо падна?
	— Свърши му горивото — Том я погледна. — Искаш ли да опиташ?
	— По-скоро не — отклони предложението Рони. — Не ме бива с такива неща.
	— Не е трудно — успокои я Том. — Този е за начинаещи. Направен е за идиоти. Е, и предишният беше като него. Какъв е изводът тогава?
	— Че е трябвало да прочетеш инструкциите?
	— Правилно.
	Нещо в тона му й напомни досущ на Уил.
	— Говорихте ли за сватбата със Сюзън? — попита Том.
	Рони поклати глава.
	— Не. Но Уил ми спомена.
	— Днес два часа обикаляхме из цветарския магазин и разглеждахме букети. Разглеждала ли си някога два часа букети?
	— Не.
	— Смятай се за щастливка.
	Рони се разсмя. Почувства облекчение, че е тук с него. Точно тогава иззад нея изникна Уил — изкъпан и облечен спретнато в поло блуза и панталони.
	— Не се сърди на баща ми. Понякога забравя, че вече не е дете — каза Уил.
	— Поне съм честен. А ти въобще не побърза да се прибереш да помагаш.
	— Тренирах волейбол.
	— Аха, несъмнено това е причината. И да те попитам — защо не спомена, че Рони е толкова красива?
	Тя се усмихна доволно, но Уил се намръщи.
	— Татко…
	— Вярно е — уточни Том бързо. — Не се смущавай.
	Той се увери, че самолетът лети в правилната посока, и се обърна към Рони.
	— Много е притеснителен. Беше най-срамежливото дете на света. Доближеше ли се до хубаво момиче, веднага се изчервяваше.
	Уил клатеше невярващо глава.
	— Точно пред нея ли намери да го кажеш?
	— Нещо лошо ли съм сторил? — погледна Том към Рони. — Притеснявам ли те?
	— Никак.
	— Виждаш ли? — Том потупа Уил по гърдите, сякаш да докаже правотата си. — Не я смущавам.
	— Много благодаря — сбърчи лице Уил.
	— Затова са бащите. Хей, искаш ли да подкараш тази машинка?
	— Нямам време. С Рони трябва да тръгваме. Ще вечеряме у тях.
	— Слушай. Дори да ти сервират патладжан с тофу, искам да изядеш всичко и да похвалиш домакините за ястието — предупреди Том.
	— Сигурно ще хапнем спагети — ухили се Рони.
	— Така ли? — разочарова се Том. — Тях ги яде.
	— Какво? Гладен ли искаш да остана?
	— Новите преживявания винаги са полезни. Как беше днес в сервиза?
	— За това исках да поговорим. Джей каза, че има проблем с компютъра или софтуера. Всичко се принтира по два пъти.
	— Навсякъде?
	— Не знам.
	Том въздъхна.
	— Трябва да проверя значи. Разбира се, ако успея да приземя самолета. А вие двамата си прекарайте приятно.
	След няколко минути, когато влязоха в пикапа, Уил размаха ключовете.
	— Съжалявам. Баща ми понякога се държи безумно.
	— Напротив, хареса ми.
	— И между другото, не бях толкова срамежлив. Никога не съм се изчервявал.
	— Естествено.
	— Говоря сериозно. Винаги съм запазвал хладнокръвие.
	— Убедена съм — каза Рони и го потупа по коляното. — Но слушай. За тази вечер. Моето семейство спазва една странна традиция.

	* * *

	— Лъжеш! — извика Уил. — Цяла нощ лъжеш и вече ми писна!
	— Как се осмеляваш! — изкрещя в отговор Рони. — Ти лъжеш!
	Отдавна бяха разчистили масата след вечерята — баща й сервира спагети със сос „Маринара“, както бе предположила, а Уил омете чинията си до дъно. Сега седяха край кухненската маса, криеха картите си и играеха покер на надлъгване. Уил имаше осмица купа, Стив — тройка купа, а Джона — деветка пика. Пред всекиго лежеше купчинка монети, а купата в средата на масата бе препълнена до ръба.
	— И двамата лъжете — заяви Джона. — Не знаете какво е истина.
	Уил изгледа Джона и се протегна към своята купчина монети.
	— Четири петачета ще докажат, че си на погрешен път.
	Баща й заклати глава.
	— Лош ход, младежо. Всичко свърши. Вдигам мизата на петдесет цента.
	— Плащам! — извика Рони, ала Джона и Уил незабавно последваха примера й.
	И четиримата застинаха, огледаха се и накрая свалиха картите. Рони веднага разбра, че Джона печели. Отново.
	— Всички сте лъжци! — възкликна момчето. Печалбата му беше двойно по-голяма от техните.
	Рони проследи с поглед как брат й придърпва поредната купчина монети към себе си и мислено отбеляза, че поне засега вечерта вървеше гладко. Не знаеше какво да очаква, понеже за пръв път запознаваше момче с баща си. Дали ще се старае да им осигури пространство, криейки се в кухнята? Или ще се стреми на всяка цена да се сприятели с Уил? Дали ще изтърси нещо смущаващо? По пътя към вкъщи вече обмисляше спасителни варианти, които да използва веднага след вечерята.
	Когато влязоха обаче, мрачните прогнози се стопиха. Като начало — къщата беше разтребена старателно, Джона очевидно бе инструктиран да не досажда и да не разпитва Уил като следовател, а баща й го посрещна със семпло ръкуване и топло: „Приятно ми е да се запознаем“. Уил спазваше всички правила на южняшката етикеция и съвестно отговаряше: „Да, сър“, „Не, сър“. Разговорът вървеше гладко. Баща й попита Уил за работата му в гаража и аквариума, а Джона дори постави салфетка върху коленете си. И най-важното — Стив не я постави в неудобно положение. Макар да спомена, че е преподавал в „Джулиард“, не разказа как я е учил да свири на пиано, как са композирали заедно, как е свирила в „Карнеги Хол“ или как допреди няколко дни са били съвсем отчуждени. Когато след вечеря Джона помоли за бисквитки, Рони и баща й избухнаха в смях, а Уил ги изгледа изненадано. После всички заедно разчистиха масата, Джона предложи да поиграят покер на надлъгване, а Уил ентусиазирано прие.
	Що се отнася до Уил, той беше точно момчето, с което майка й би се зарадвала да я види — учтив, любезен, интелигентен и най-вече — без нито една татуировка… Нямаше да е зле и Ким да е тук — поне щеше да види, че дъщеря й не е напълно повърхностна. От друга страна, от вълнение тя или щеше да се опита да осинови Уил на секундата, или след като той си тръгнеше, да засипе Рони с милион суперлативи какъв прекрасен млад мъж си е намерила, докато напълно я подлуди. Баща й не беше такъв — той се доверяваше на преценката й и я оставяше да решава сама, без да натрапва мнението си.
	Странно наистина, понеже тепърва започваха да се опознават наново, и същевременно тъжно, защото Рони започваше да си мисли, че е допуснала голяма грешка, избягвайки го през последните три години. Би било чудесно да си поговори с него, когато майка й я вбесяваше.
	В крайна сметка остана доволна, че е поканила Уил на вечеря. Той и баща й определено общуваха по-лесно, отколкото тя със Сюзън. Майката на Уил я плашеше до смърт. Е, вероятно преувеличаваше, но категорично се чувстваше несигурна. Сюзън ясно й беше показала, че или не харесва нея, или не харесва факта, че синът й я харесва.
	По принцип Рони не би се тревожила, ако не е по вкуса на нечии родители, не би се и замислила как е облечена. Тя си беше тя и толкова… За пръв път се беше почувствала не на място и за нейно учудване усещането я притесни. И то много.
	Падна нощ. Играта на покер вървеше към своя край. Рони усети, че Уил я гледа. Срещна очите му с усмивка.
	— Почти съм разорен — посочи монетите пред себе си той.
	— Знам. Аз също.
	Уил погледна към прозореца.
	— Дали е уместно да се поразходим? — попита. Този път Рони долови със сигурност, че той иска да останат насаме, защото държи на нея, макар да се колебае дали тя споделя чувствата му. Погледна го право в очите:
	— Много ми се иска да се поразходим.


>	20.
>	Уил

	Пясъчната ивица се стелеше километри наред. Беше се променила, разбира се, откакто Уил беше дете — по-населена през лятото, а на мястото на ниските бунгала като това, в което живееше Рони, бяха изникнали внушителни крайбрежни имения. Но той и сега обичаше океана нощем. Като малък подкарваше велосипеда си към брега с надеждата да се натъкне на нещо интересно и почти никога не оставаше разочарован. Беше виждал как вълните довличат големи акули към сушата, пясъчни замъци, сякаш изваяни от истински скулптор, а веднъж забеляза кит във водите на не повече от петдесетина метра от брега.
	Тази вечер плажът бе пуст и докато с Рони крачеха босоноги по мокрия пясък, го осени мисълта, че точно с това момиче би искал да сподели бъдещето си.
	Разбираше, че е твърде млад за подобни заключения, не си правеше илюзии, че е готов да се ожени, ала някак си чувстваше, че ако срещне Рони след десет години, тя ще бъде жената за него. Скот, разбира се, не би схванал идеята — той не беше способен да разсъждава по-далеч от седем дни напред — но пък не беше по-различен от повечето им връстници. Съзнанието им сякаш се движеше в отделни коловози. Уил не си падаше по връзки еднодневки, по свалки заради самите свалки, не обичаше да омайва момичетата, за да получи, каквото иска, и после да ги изостави заради следващата по-привлекателна възможност, изпречила се на пътя му.
	Предполагаше, че отчасти дължи това на родителите си, които бяха женени от тридесет години, бяха започнали от нулата като повечето млади двойки и бяха успели да основат компанията си и да отгледат децата си. И през цялото време се обичаха, споделяха успехите си и се подкрепяха в трудни моменти. Двамата не бяха съвършени, но бяха добър екип и Уил бе усвоил този урок.
	Всеки би си казал, че е останал две години с Ашли, защото е красива и богата. Той беше склонен да признае, че красотата не е маловажна, но по-съществени бяха другите неща, които си мислеше, че открива в нея. Изслушваха се взаимно, вярваха, че могат да споделят всичко един с друг. Но с времето тя все повече го разочароваше, особено когато през сълзи му разказа как флиртувала на едно парти с момче от местния колеж. След това всичко се промени. Не защото се притесняваше, че Ашли пак ще постъпи така — всеки прави грешки, а те само се бяха целунали — но този случай му помогна да осъзнае какво очаква от близките си хора. Започна да забелязва как тя се отнася с околните и не беше сигурен, че видяното му харесва. Непрестанните клюки, които някога му се струваха безобидни, вече го дразнеха, както и безкрайното чакане, докато Ашли се обличаше и гримираше. Терзаеше се, че трябва да се разделят, но се утешаваше с факта, че започнаха да излизат едва петнадесетгодишни и тя беше първата му приятелка. В крайна сметка нямаше друг избор. Знаеше кой е и на какво държи, а не намираше нищо от това у Ашли. Реши да сложи край на връзката им, за да не стане раздялата още по-трудна.
	И сестра му Мегън бе като него. Красива и умна, тя плашеше повечето момчета, с които излизаше. Дълго не успяваше да си намери подходящ партньор, ала не от суета или лекомислие. Попита я защо и тя му отговори директно: „Някои мъже отлагат сериозните връзки за неопределеното бъдеще, други са готови да се оженят, щом срещнат подходящия човек. Първите ме отегчават, жалки са, а вторите, честно казано, трудно се намират. Привличат ме сериозните мъже, а трябва време да прецениш. Искам да кажа… ако връзката няма шанс да издържи изпитанията на времето, какъв е смисълът да пилея сили и ценни мигове в краткосрочен план?“
	Мегън. Мисълта за нея го накара да се усмихне. Сестра му живееше според собствените си правила. През последните шест години своенравието й подлудяваше майка им, естествено. Мегън елиминира всички момчета от семействата в града, които майка им одобряваше. Но в крайна сметка постъпи правилно и слава Богу, в Ню Йорк срещна човека, достоен за нея.
	Странно, но Рони му напомняше Мегън. Беше свободомислеща и отстояваше независимостта си. На пръв поглед се отличаваше от момичетата, които го привличаха, но… имаше страхотен баща и брат и беше по-умна и мила от всичките му познати. Коя от тях би спала цяла нощ до гнездо на костенурка, за да го пази? Коя би се осмелила да възпре побойници, за да защити малко дете? Коя чете Толстой в свободното си време?
	И коя — поне в този град — би се влюбила в Уил, без да знае нищо за семейството му?
	Нямаше как да не признае, че макар и против волята си, отдава особено значение на това. Обичаше фамилията и баща си, гордееше се с компанията, която той бе основал. Оценяваше предимствата на живота, който му беше осигурен, но… искаше да е себе си. Искаше хората да го опознаят първо като Уил, а не като Уил Блекли, и само със сестра си можеше да обсъжда тази тема. Не живееше в Лос Анджелис, където във всяко училище има деца на знаменитости, нито пък в Андоувър, където практически всеки другаруваше с човек от известна фамилия. Не беше толкова лесно в техния град, където всички се познаваха, и когато поотрасна, Уил започна доста предпазливо да подбира приятелите си. Общуваше с почти всекиго, но се бе научил да издига невидима стена, поне докато не се увереше, че новият му познайник или момичетата не се домогват до него заради семейството му. Отначало не беше сигурен дали Рони се досеща кой е, но се убеди, че няма представа, когато паркира колата пред дома си.


	— За какво мислиш? — попита го тя. Лекият бриз развя косите й и тя напразно се опита да отметне непокорните кичури. — Умълча се.
	— Мислех си колко приятно прекарах вечерта.
	— В нашата малка къща? Доста различна е от твоята.
	— Къщата ти е чудесна — възрази Уил. — И баща ти. И брат ти. Въпреки че ме разби на покер.
	— Винаги побеждава. Не ме питай как. Искам да кажа… още от съвсем малък. Мисля, че мами, но не знам как.
	— Може би ти не умееш да лъжеш. Трябва да потренираш.
	— Аха! Може би като теб, когато ми каза, че работиш за баща си?
	— Наистина работя за баща си — настоя Уил.
	— Разбираш какво имам предвид.
	— Както споменах, не мислех, че е важно — Уил спря и се обърна към нея. — Има ли значение за теб?
	Рони се замисли, сякаш да подбере по-внимателно думите.
	— Интересно е и обяснява някои загадки около теб, но ако ти кажа, че майка ми работи в адвокатска кантора на Уолстрийт, това ще промени ли отношението ти към мен?
	— Не — отговори напълно честно Уил. — Но не е същото.
	— Защо? — попита Рони. — Защото семейството ти е богато? Това би имало значение само ако смятах, че парите са всичко.
	— Не съм казвал подобно нещо.
	— Е, какво тогава имаш предвид? — предизвикателно попита Рони и поклати глава. — Виж, нека се уточним. Не ме интересува дали баща ти е султанът на Бруней. Родил си се в привилегировано семейство, вярно. Но как ще го използваш, зависи изцяло от теб. Тук съм, защото искам да съм с теб. Ако не исках, всичките пари на света не биха променили отношението ми.
	Уил забеляза колко развълнувано говори.
	— Защо ми се струва, че и преди си държала подобна реч?
	— Защото наистина съм го казвала и преди — Рони спря и се обърна към него. — Ела в Ню Йорк и ще разбереш как съм се научила да казвам, каквото мисля. В някои клубове срещаш само сноби, които се надуват със семействата си и доходите им… Отегчават ме до смърт. Слушам ги и ми се ще да ги попитам: „Страхотно е, че близките ви са постигнали нещо, но какво сте направили вие?“ Мълча си обаче, защото няма да ме разберат. Смятат се за богоизбрани. Не си струва дори да се гневиш, понеже е абсурдно. Но ако си въобразяваш, че те поканих на вечеря заради семейството ти…
	— Не мисля така — прекъсна я той. — Дори и за секунда не съм си го помислял.
	В тъмнината той долови, че тя се опитва да прецени дали говори истината, или просто се опитва да оправдае очакванията й. За да смени темата, Уил се обърна и махна назад — към работилницата до къщата.
	— Какво има там? — попита той.
	Рони не му отговори веднага. Явно още не беше решила дали да му вярва, или не.
	— Пристройка към къщата — обясни най-сетне тя. — Татко и Джона правят прозорец от цветно стъкло там.
	— Баща ти изработва прозорци от цветно стъкло?
	— Сега да.
	— С това ли се занимава?
	— Не — отвърна Рони. — Както ти каза, беше учител по пиано — тя спря да почисти нещо от крака си и смени темата. — А ти какво планираш? За баща си ли ще продължиш да работиш?
	Уил преглътна, устоявайки на изкушението да я целуне отново.
	— Ще работя в сервиза само до края на август. През есента заминавам за „Вандербилт“.
	От крайбрежна къща долетя тиха музика. Уил присви очи и забеляза няколко души, събрали се на задната веранда. Успя да долови само, че песента е от осемдесетте.
	— Сигурно ще е забавно.
	— Предполагам.
	— Май не си много ентусиазиран.
	Уил я хвана за ръката и двамата поеха отново.
	— Университетът е страхотен, кампусът — красив — изрецитира той със странен тон.
	Рони го изгледа изпитателно.
	— Но не ти се ходи там?
	Сякаш усещаше всяка негова мисъл и чувство и това му вдъхваше едновременно и облекчение, и несигурност. Почувства, че може поне да сподели истината.
	— Бях избрал друго. Приеха ме в колеж със страхотна програма по екология, но мама настоя да постъпя във „Вандербилт“.
	Усещаше как при всяка крачка песъчинките се процеждат между босите му пръсти.
	— Винаги ли слушаш майка си?
	— Не разбираш — поклати глава той. — Става дума за семейна традиция. Баба и дядо са учили там, родителите и сестра ми — също… Мама е член на управителния съвет и… тя…
	Помъчи се да намери точните думи. Усещаше как Рони го наблюдава, но не искаше да среща погледа й.
	— Знам, че понякога се държи… дистанцирано с непознати. Но сближи ли се с някого, е най-верният приятел на света. Готова е на всичко — наистина на всичко — за мен. Но последните няколко години преживя тежко изпитание…
	Уил спря и вдигна мида от пясъка. Разгледа и я подхвърли към водата.
	— Попита ме за гривната. Помниш ли?
	Рони кимна мълчаливо.
	— Със сестра ми ги носим в памет на малкия ни брат. Казваше се Майк и беше чудесно, общително дете. Смееше се чаровно, заразяваше всички наоколо — Уил млъкна и се взря към океана. — Преди четири години със Скот бяхме на баскетболен мач. Беше ред на мама да ни закара и както винаги, взехме Майк. Цял ден не спря да вали, шосетата бяха мокри и хлъзгави. Трябваше да бъда по-внимателен, но със Скот се сборичкахме на задната седалка.
	Уил се поколеба, опитвайки се да събере сили да продължи.
	— Бутахме се и ритахме предните седалки. Мама ни молеше да престанем, но ние не се вразумихме. Накрая докопах Скот, приклещих го и той се развика. Мама се обърна да види какво става и изгуби контрола над колата. И… — Уил преглътна, сякаш думите го душат. — Майк не оцеля. Без Скот и аз, и мама нямаше да оживеем. Преобърнахме се през мантинелата и паднахме във водата. Скот е удивителен плувец, буквално е отрасъл на плажа и успя да ни извади, въпреки че беше само на дванадесет. Но Майки… — Уил потърка чело. — Майки загина при удара. Беше първата му година в детската градина.
	— Съжалявам — хвана го Рони за ръката.
	— И аз — Уил примигна да възпре сълзите, които още напираха, когато си спомнеше онзи ден.
	— Било е нещастен случай…
	— Да, знам. И мама знае. Но въпреки това се обвинява, че е изпуснала волана. Убеден съм, че дълбоко в себе си обвинява и мен — Уил поклати глава. — Както и да е… оттогава държи да контролира всичко. Включително и мен. Разбирам, че се опитва да ме предпази, да предотврати неприятностите. Донякъде я оправдавам. На погребението не беше на себе си, а аз се мразех, задето съм й причинил толкова болка. Чувствах се отговорен. И се зарекох някак да изкупя вината си. Макар да знам, че не мога.
	Уил завъртя плетената гривна върху китката си.
	— Какво означава „ЗВММ“?
	— „Завинаги в мислите ми“. Идея на сестра ми. За да го помним. Предложи да направим гривните веднага след погребението, но аз едва я чувах. Чувствах се толкова ужасно в църквата онзи ден. Мама крещеше, братчето ми лежеше в ковчега, татко и сестра ми плачеха… Заклех се повече да не стъпя на погребение.
	Рони не знаеше какво да каже. Уил поизправи рамене. Разбираше, че я е натъжил, и се чудеше защо изобщо й разказа.
	— Съжалявам. Не биваше да ти го казвам.
	— Няма нищо — бързо рече Рони и стисна ръката му. — Радвам се, че сподели.
	— Не е прекрасният живот, който си представяше, нали?
	— Не съм си въобразявала, че не се сблъскваш с изпитания.
	Уил замълча. Рони се изви и бързо го целуна по бузата.
	— Иска ми се да не беше го преживял.
	Уил пое дъх и закрачи отново по плажа.
	— Както и да е… за мама беше важно да отида във „Вандербилт“. Затова ще уча там.
	— Убедена съм, че ще ти хареса. Чувала съм, че е страхотен колеж.
	Той преплете пръсти с нейните — кадифено гладки на фона на загрубялата му кожа.
	— Сега е твой ред. Какво не знам за теб?
	— Не се е налагало да преодолявам такова изпитание — поклати глава Рони. — Никога.
	— Няма нужда да е нещо важно. Просто да обяснява коя си.
	Рони хвърли поглед към къщата.
	— Е… не бях говорила с баща си три години. Всъщност започнах да разговарям с него едва преди няколко дни. Когато се разделиха с мама, аз… му бях много ядосана. Честно казано, дори не исках да го виждам отново. И изобщо не желаех да прекарвам лятото тук.
	— А сега? — Уил забеляза как лунната светлина се отразява в очите й. — Радваш ли се, че дойде?
	— Може би — отвърна Рони.
	Той се засмя и я побутна шеговито.
	— Какво дете беше?
	— Скучно — отговори тя. — По цял ден свирех на пиано.
	— Иска ми се да се те чуя.
	— Вече не свиря — отсече решително Рони.
	— Никога?
	Тя поклати глава. Уил разбра, че историята е по-дълга, но очевидно не й се разказва. Вместо това му описа приятелите си в Ню Йорк, как прекарва почивните дни. Разсмя го с няколко случки с Джона. Толкова бързо и естествено отлиташе времето с Рони! Сподели с нея неща, които никога не бе обсъждал дори с Ашли. Навярно защото искаше да й покаже истинското си аз и беше убеден, че ще го разбере.
	Тя не приличаше на другите момичета. Уил беше сигурен, че за нищо на света няма да пожелае да пусне ръката й — пръстите й се вплитаха в неговите естествено, като съвършено допълнение на дланта му.
	С изключение на гостите в крайбрежната къща, двамата бяха съвсем сами. Музиката долиташе меко до тях. Уил вдигна поглед и зърна падаща звезда. Обърна се към Рони и по изражението й разбра, че и тя я е видяла.
	— Какво си пожела? — попита го шепнешком.
	Не можа да й отговори. Вдигна ръката й и плъзна своята през кръста й. Взря се в очите й, сигурен, че се влюбва. Придърпа я към себе си и я целуна под звездната мантия, питайки се с какво, за бога, е заслужил да я открие.


>	21.
>	Рони

	„Е — призна си мислено Рони — бих могла да свикна с такъв живот — да се изтягам на дюшека в басейна, да отпивам от чашата със студен чай, да отхапвам от плодовете върху подноса, сервирани с прибори от истинско сребро и изискан ментов сос“.
	И все пак не успяваше да си представи какво е да си отрасъл в такъв свят. На Уил обаче навярно не му правеше никакво впечатление, понеже не познаваше друг живот. Тя се припичаше върху дюшека и го наблюдаваше как застава на трапеца, готов за скок. Изкачи се като истински гимнастик, а мускулите по корема и ръцете му личаха дори отдалеч.
	— Хей! — извика той. — Гледай как ще направя салто!
	— Салто! Само толкова? Катери се чак дотам за едно нищо и никакво салто?
	— Че защо не?
	— Всеки може да направи салто — подразни го Рони. — Дори и аз.
	— Ще ми се да го видя — скептично отвърна Уил.
	— Не искам да се мокря.
	— Но аз те поканих да плуваме!
	— Момичетата плуват така. Наричат го още слънчева баня.
	Уил се засмя.
	— Всъщност няма да е зле да се попечеш. В Ню Йорк май не виждаш много слънце, а?
	— Да не би да намекваш, че съм бледа? — намръщи се Рони.
	— Не — поклати глава Уил. — Не го наричам така. Казвам му жълтеникаво.
	— Колко мило! Започвам да се чудя какво намирах у теб.
	— Намирах?
	— Да, и ако продължаваш да ме описваш с думи като „жълтеникава“, не мисля, че имаме бъдеще.
	Той я измери с поглед.
	— Ако направя две салта? Ще ми простиш ли?
	— Само ако се гмурнеш съвършено. Но ако след салтата се пльоснеш като чувал с картофи във водата, ще се престоря на впечатлена. Стига да не ме намокриш.
	Той вдигна вежди, отстъпи назад, после подскочи нагоре. Тялото му полетя във въздуха, завъртя се два пъти и потъна във водата с изопнати ръце почти без да вдига пръски.
	„Е — помисли си тя, — това беше впечатляващо, макар и не напълно изненадващо, като се има предвид колко елегантно се придвижва и по волейболното игрище“. Уил изплува до ръба на дюшека, очевидно доволен от себе си.
	— Добре беше — каза Рони.
	— Само добре?
	— Оценявам го на четири и половина.
	— От пет?
	— От десет — уточни тя.
	— Заслужавам поне осем!
	— Е, ти си мислиш така. Затова аз съм съдията.
	— Имам ли право да обжалвам? — попита той и се протегна към ръба на дюшека.
	— Не. Оценката е окончателна и официална.
	— Ами ако съм недоволен?
	— Тогава следващия път ще размислиш дали да ме описваш като „жълтеникава“.
	Уил се засмя и се надигна върху дюшека. Рони се вкопчи от другата страна.
	— Хей, спри… — предупреди го тя.
	— Имаш предвид… това? — попита той и наклони още по-силно дюшека.
	— Казах ти, че не искам да се мокря — изпищя Рони.
	— А аз искам да плуваш с мен!
	Без предупреждение я хвана за ръката и я дръпна. Тя цопна с крясък във водата. Когато изплува да си поеме въздух, Уил се опита да я целуне, но тя се отдръпна.
	— Не! — извика и се усмихна от приятния допир на хладната вода и копринената му кожа. — Не ти прощавам!
	Отблъсна го шеговито и забеляза, че Сюзън ги наблюдава от верандата. По лицето й категорично не беше изписано доволство.


	По-късно следобед се запътиха към плажа да проверят гнездото на костенурката. Пътьом се отбиха да си купят сладолед. Рони крачеше до Уил, ближеше мълниеносно топящия се във фунийката сладолед и си мислеше колко удивително е, че едва вчера се бяха целунали за пръв път. Ако снощи прекараха почти прекрасно, днес беше още по-добре. Харесваше й колко лесно преминават от сериозното към веселото, как я взема на подбив и умее да приема шегите.
	Събори я обаче в басейна и затова се налагаше да бъде бдителна. Нищо сложно, понеже не беше подготвен. Когато Уил вдигна фунийката към устните си, тя я бутна рязко и по лицето му се размаза сладолед. Рони изхихика и отскочи зад ъгъла… право в ръцете на Маркъс.
	До него бяха Блейз, Теди и Ланс.
	— Каква приятна изненада — проточи Маркъс и я стисна по-здраво.
	— Пусни ме! — викна Рони и се отврати от издайническия ужас в гласа си.
	— Пусни я — повтори Уил иззад гърба й с равен тон. И много сериозен. — Веднага.
	Маркъс очевидно се забавляваше.
	— Внимавай къде ходиш, Рони! — предупреди той.
	— Веднага! — настоя Уил ядосано.
	— Спокойно, богаташче. Тя се блъсна в мен. Просто я хванах да не падне. Между другото, как е Скот? Играе ли си с фойерверки напоследък?
	Рони изненадано забеляза как Уил застива. Маркъс се обърна ухилено към нея. Стисна я още по-силно и след това я пусна. Тя отстъпи бързо назад, а Блейз запали едно огнено кълбо с нехайно изражение.
	— Радвам се, че те спасих от падане — заяви Маркъс. — Няма да ти е приятно да се появиш в съда във вторник цялата в синини, нали? Освен за крадла съдията може да те вземе и за побойничка.
	Рони проследи безмълвно с поглед как Маркъс се обърна гърбом и си тръгна. Блейз му подхвърли огненото кълбо, той го улови небрежно и й го върна.


	Седнал върху дюната пред къщата й, Уил слушаше мълчаливо разказа за всичко, което се бе случило, откакто беше пристигнала тук. Когато приключи, тя сключи ръце в скута си.
	— Това е. А за кражбата в Ню Йорк… не знам защо взех онова нещо. Не ми трябваше. Приятелите ми го правеха, реших да опитам и аз. Признах си пред съдията, защото разбирах, че съм постъпила лошо и не възнамерявах да го повтарям. И не съм го правила повече — нито там, нито тук. Но ако не оттеглят обвиненията или Блейз не си признае, ме чакат много неприятности — и тук, и у дома в Ню Йорк. Звучи налудничаво и сигурно не ми вярваш, но се кълна, че не лъжа.
	Той прислони ръцете й с длани.
	— Вярвам ти. А колкото до Маркъс — нищо не ме изненадва. От малък е луд. Със сестра ми бяха съученици. Разказа ми как веднъж учителката открила мъртъв плъх в чекмеджето си. Всички знаели кой е виновникът, дори директорът, но нямало как да го докажат. Той продължава с номерата си, само дето сега Теди и Ланс му вършат мръсната работа. Доста страшни истории се носят за него. Но Галадриел… тя беше прекрасно момиче. Познаваме се от деца. Не знам какво й става напоследък. Родителите й се разведоха. Разказаха ми, че го понесла много тежко. Не разбирам какво намира у Маркъс обаче и защо е решила да си съсипе живота. Жал ми е за нея, но с теб е постъпила наистина несправедливо.
	Изведнъж Рони се почувства изморена.
	— Следващата седмица ще се явявам в съда.
	— Искаш ли да дойда?
	— Не. Не бива да ме виждаш, застанала пред съдията.
	— Няма значение…
	— Ще има, ако майка ти разбере. Усещам, че не ме харесва.
	— Защо мислиш така?
	„Защото видях как ме наблюдава“, прииска й се да каже.
	— Просто интуиция.
	— Всички остават с такова впечатление отначало — увери я Уил. — Както споменах, тя ще се отпусне, когато се опознаете.
	Рони не бе убедена. Зад гърба й слънцето се снишаваше, обагряйки в яркооранжево небето.
	— Защо се мразят Скот и Маркъс? — попита тя.
	Уил застина.
	— Какво имаш предвид?
	— Помниш ли онази нощ на фестивала? След представлението Маркъс изглеждаше напрегнат и гледах да го избягвам. Оглеждаше тълпата и щом забеляза Скот, по лицето му се изписа… много особено изражение. Сякаш е открил каквото е търсил. Преди да се усетя, той смачка кутийката от пържени картофки и я подхвърли към Скот.
	— И аз бях там, забрави ли?
	— А помниш ли какво каза Маркъс? Попита Скот дали ще го замери с фойерверк. И когато повтори същото преди малко, ти сякаш застина.
	Уил отклони поглед.
	— Дреболия — промълви той и стисна ръката й. — Няма да му позволя да ти стори нищо лошо — Уил се наклони назад и се подпря на лакти. — Може ли един въпрос? По съвсем различна тема?
	Рони вдигна вежди, недоволна от отговора му. Но реши да не настоява.
	— Защо зад дървената стена у вас има пиано? — забеляза, че тя се изненада, и вдигна рамене. — Вижда се през прозореца, а и стената очевидно не се връзва с обстановката.
	Сега дойде ред на Рони да отклони очи. Тя отдръпна ръката си и я зарови в пясъка.
	— Казах на татко, че не искам да виждам пианото, и той направи стената.
	— Толкова ли го мразиш? — примигна Уил.
	— Да — отговори Рони.
	— Защото баща ти те е учил да свириш на него? — тя го изгледа изненадано, но той продължи. — Нали е преподавал в „Джулиард“? Логично е той да те е учил. Готов съм да се обзаложа, че си била много добра, дори само защото трябва да заобичаш нещо, преди да го намразиш.
	Уил демонстрираше нетипична за омазана със смазочно масло маймуна волейболист прозорливост. Рони зарови пръсти дълбоко в пясъка. Усети влагата и тежестта му.
	— Учеше ме да свиря, откакто проходих. Свирех часове наред, по цяла седмица, година след година. Дори композирахме заедно. Това бяха нашите споделени мигове, разбираш ли? Само той и аз. И когато си тръгна… имах чувството, че е предал не само семейството, а лично мен. Бях толкова ядосана, че се зарекох никога повече да не свиря. И когато дойдох тук, видях пианото и го слушах да свири непрекъснато, ме обзе усещане, че се преструва на невинен. Все едно можем да започне на чисто. Ала няма как. Никой не може да промени миналото.
	— Онази вечер се държеше мило с него — отбеляза Уил.
	Рони извади бавно ръце от пясъка.
	— Да, през последните няколко дни се разбираме по-добре. Но това не означава, че ми се е присвирило отново.
	— Не е моя работа, но ако си била наистина добра, така само се измъчваш. Това е дарба, нали? И кой знае? Току-виж те приели в „Джулиард“.
	— Нищо чудно. Още ми пишат. Обещават да ме приемат, ако си променя мнението.
	Внезапно я обзе досада.
	— Тогава защо отказваш?
	— Има ли значение? — изгледа го гневно Рони. — Че имам талант? По-достойна ли ставам за теб така?
	— Нищо подобно — отвърна Уил. — За мен ти си ти. От първия момент, когато те зърнах. И всичко останало е второстепенно.
	Тя се засрами, че избухна. Усети искреността в думите му и разбра, че е откровен.
	Припомни си, че се познават едва от няколко дни, но въпреки това… той беше мил и умен. И влюбен в нея. Сякаш прочел мислите й, Уил се изправи, премести се по-близо, приведе се и я целуна нежно по устните. Внезапно я обзе увереност, че не желае нищо друго, освен да се сгуши в обятията му и да остане там дълго, дълго.


>	22.
>	Маркъс

	Маркъс ги наблюдаваше отдалеч. „Така значи, а?“ Майната му! Майната й! Време беше за парти.
	Теди и Ланс бяха донесли пиячката, приятелчетата вече се събираха. По-рано бе забелязал семейство туристи да пълнят багажника на окаяния си миниван, да товарят грозното си куче и още по-грозните си деца и да потеглят. Бунгалото се намираше само на няколко къщи от съборетината на Рони. Отдавна знаеше, че следващата партида туристи ще пристигне чак идния ден, след като изчистят. Значи трябваше само да отключи и мястото щеше да бъде тяхно цяла нощ.
	Лесна работа, при условие че имаше ключ и знаеше кода на охранителната система. Туристите никога не заключваха вратите, когато отиват на плажа. А и защо? Носеха само храна и по някоя видеоигра, понеже идваха само за седмица. А на собствениците — навярно от Шарлът или още по-далеч — им бе писнало охранителната фирма да им звъни за щяло и нещяло, когато идиотите наематели активират алармата посред нощ, и мило бяха записали кода точно над охранителната камера в кухнята. Умно. Много умно. С достатъчно търпение Маркъс винаги успяваше да открие по някоя къща за парти, но тайната беше да не злоупотребява с късмета. Теди и Ланс непрекъснато настояваха да се събират по къщите, но Маркъс знаеше, че ако купоните зачестят, компаниите, отговарящи за отдаването под наем, ще станат подозрителни. Ще изпратят служители да проверят на място, ще съобщят на полицията да проверява и ще предупредят собствениците и туристите. Какво ще им остане тогава? „Бауърс пойнт“, където и без това киснеха постоянно.
	Веднъж годишно. Веднъж на сезон. Маркъс спазваше стриктно правилото, освен ако не решеше да изгори къщата после. Усмихна се. Огънят разрешаваше проблема напълно. Никой не би заподозрял, че вътре е имало купон. Нищо не можеше да се сравнява с пожарите, понеже те бяха живи. Пожарите, особено големите, се движеха, танцуваха, унищожаваха и поглъщаха лакомо. Веднъж, когато бе на дванадесет, подпали една плевня и часове наред не отлепи поглед от пламъците, мислейки си, че никога не е виждал по-невероятна гледка. Затова не спря — последва я в един запуснат склад. През годините се нагледа на пожари. Нямаше нищо по-прекрасно, нищо по-вълнуващо от могъществото, което усещаше, когато държи запалка в ръцете си.
	Но сега не беше време за това. Не тази вечер, понеже не искаше Теди и Ланс да узнаят миналото му. Освен това партито щеше да е грандиозно. Алкохол, наркотици и музика. И момичета. Пияни момичета. Първа щеше да е Блейз, после може би още няколко, ако успееше да я докара до алкохолен ступор. Защо всъщност да не забие някоя гореща мацка, дори Блейз да е достатъчно трезва да забележи? И това щеше да е забавно. О, тя, естествено, щеше да направи сцена. Той обаче нямаше да й обърне внимание и щеше да накара Теди и Ланс да я изритат. Знаеше си, че ще се върне. Тя винаги се връщаше — разплакана и смирена.
	Беше отвратително предсказуема. И непрекъснато хленчеше.
	Не като госпожица Малко Стегнато Тяло по-надолу на плажа.
	С всички сили се мъчеше да не мисли за Рони. Не го хареса, предпочете богаташчето, принца на спирачките. Навярно не я биваше в леглото. Сигурно беше досадна фригидна кучка. Въпреки това Маркъс недоумяваше къде беше сбъркал с нея и как тя успя да прозре същността му.
	Не му трябваше. Никак. Не му трябваше някоя, която го кара да се чуди защо продължава да я наблюдава и да се измъчва, че е предпочела Уил.
	Е, така ставаше по-интересно, разбира се. Нали именно той знаеше слабото място на Уил?
	Щеше да бъде забавно. Също като тази вечер.


>	23.
>	Уил

	Лятото на Уил отлиташе твърде бързо. Дните се изнизваха неусетно между работата в гаража и срещите с Рони. С наближаването на август все повече го тревожеше мисълта, че само след няколко седмици тя ще се върне в Ню Йорк, а той ще замине за „Вандербилт“.
	Рони се бе превърнала в неотделима част от живота му — в много отношения най-добрата част. Макар невинаги да я разбираше, различията им някак си задълбочаваха тяхната връзка. Поспориха за предложението му да я придружи в съда, което тя категорично отхвърли, но Уил си спомняше как се изненада, когато го видя да я чака отпред с букет цветя. Знаеше колко е разтревожена, че не оттеглиха обвиненията — насрочиха следващото дело за 27 август, три дни след като той замине за колежа. Убеди се, че е постъпил правилно, когато Рони прие цветята му със свенлива целувка.
	С изненада разбра, че са я назначили на половин работен ден в аквариума. Не беше споделила плановете си, не го беше помолила да я препоръча. Всъщност той изобщо не се беше досетил, че търси работа. Когато после я попита, тя му обясни: „Ти работиш през деня, а татко и Джона са погълнати от прозореца от цветно стъкло. Трябва ми занимание и освен това искам аз да платя за адвоката. Татко не разполага с много пари“. Уил я посрещна след първия й работен ден и забеляза, че лицето й е почти позеленяло.
	— Наложи се да храня тюлените — призна тя. — Пъхал ли си ръка в кофа мъртва, слузеста риба? Отвратително е!
	Разговаряха непрекъснато. Времето все не стигаше да споделят всичко, което ги вълнува. Понякога разговорите просто запълваха моментите на мълчание — тогава обсъждаха любимите си филми например и дали млякото и яйцата са забранени за вегетарианци. Друг път се впускаха в по-сериозни теми. Рони му разказа повече за детството си пред пианото и за баща си, той сподели, че понякога го измъчва необходимостта да се съобразява с очакванията на майка си. Обсъждаха брат й Джона и сестра му Мегън, както и своето бъдеще. Неговото изглеждаше стриктно планирано — четири години във „Вандербилт“, после, за да натрупа опит, ще поработи в друга фирма и накрая ще се върне да управлява бизнеса на баща си. Дори когато изреждаше какво го очаква, някъде отдалеч Уил чуваше одобрителния глас на майка си, но и усещаше колебание дали наистина мечтае за такова бъдеще. Рони признаваше, че не знае какво ще й донесат следващите година-две. Несигурността обаче очевидно не я плашеше, което го възхити още повече. По-късно му хрумна, че от двама им тя контролира по-самостоятелно съдбата си.
	Въпреки клетките миещите мечки успяха да прокопаят тунели под мрежата и да опустошат шест гнезда. Рони разбра за това и настоя да се редуват да пазят гнездото зад тяхната къща. Не беше необходимо да остават по цяла нощ, но те разговаряха тихо, прегръщаха се и се целуваха край гнездото дълго след полунощ.
	Скот, естествено, недоумяваше. Понякога Уил закъсняваше за тренировка и го сварваше да крачи нервно, чудейки се какво е прихванало приятеля му. В редките случаи, когато Скот питаше как вървят нещата с Рони, Уил отговаряше лаконично — знаеше, че не пита от искрен интерес. Скот се стараеше с всички сили да насочва вниманието му към предстоящия волейболен турнир и се преструваше, че Уил скоро ще отрезвее или че Рони изобщо не съществува.
	Рони се оказа права за майка му. Макар Сюзън да не обсъждаше директно новата му връзка, той долавяше неодобрение в пресилените й усмивки, когато споменеше Рони, и в строго протоколното й поведение, когато я водеше у дома. Никога не питаше за нея, а когато той разказваше колко им е забавно заедно, колко е умна и как го разбира по-добре от всеки друг, майка му все повтаряше: „Скоро заминаваш за «Вандербилт», а връзките отдалеч се поддържат трудно“, или го питаше дали не прекарва „прекалено много време с нея“. Ставаше му неприятно и едва се сдържаше да не отвърне ядно на очевидно несправедливите й думи. За разлика от останалите си връстници Рони не пиеше, не ругаеше и не клюкарстваше. Освен това не бяха стигнали по-далеч от целувките, но Уил интуитивно долавяше, че това не би променило отношението на майка му. Тя оставаше заложник на предразсъдъците си и всеки опит да я опровергае би ударил на камък. Отчаян, той започна да търси извинения да се прибира възможно най-рядко у дома. Не само защото Сюзън не харесваше Рони, а и защото той самият започваше да се дразни от майка си.
	И от себе си, естествено, понеже не успяваше да й се противопостави.
	Ако не се броят притесненията на Рони от предстоящата повторна поява в съда, единствената сянка върху иначе идиличното им лято оставаше Маркъс. През повечето време се стараеха да го избягват, ала понякога пътищата им все пак се пресичаха и той винаги успяваше да предизвика Уил, споменавайки Скот. Поддадеше ли се, Маркъс щеше да съобщи на полицията; замълчеше ли си, го обземаше срам. Излизаше с момиче, признало вината си пред съда, и се измъчваше, че не му стига смелост да направи същото. Поговори със Скот да отиде в полицията и да си признае, но той отхвърли идеята. И по характерния си заобиколен начин припомни на Уил какво е направил за него и семейството му в ужасния ден, когато Майки загина. Уил оценяваше храбростта на Скот, но с напредването на лятото започна да се пита дали едно добро дело оневинява по-нататъшните ти простъпки и — в най-мрачните моменти — дали може да понесе истинската цена на приятелството със Скот.


	Една вечер в началото на август Уил се съгласи да заведе Рони да търсят раци по плажа.
	— Казах ти, че не обичам раци! — изпищя тя и се вкопчи в ръката му.
	— Безобидни са — засмя се Уил. — Нищо няма да ти сторят.
	Рони вирна брадичка.
	— Приличат на пълзящи насекоми от открития Космос.
	— Забрави ли, че ти даде идеята?
	— Не, Джона е виновен. Каза, че било забавно. Така ми се пада, като се водя по ума на хора, които си изграждат представа за живота от анимационните филми.
	— Нима няколко рачета могат да уплашат човек, който храни тюлените със слузеста риба?
	Уил насочи фенера надолу и лъчът освети щуращите се по пясъка дребни създания.
	Рони се заозърта стреснато да не би някой рак да се стрелне край крака й.
	— Първо, рачетата не са няколко, а стотици. Второ, ако знаех, че по плажа е толкова оживено нощем, щях да оставя теб да спиш край гнездото на костенурката. Малко съм сърдита, задето си ме държал в неведение. И трето, макар да работя в аквариума, не обичам по краката ми да лазят раци.
	Уил с всички сили се постара да остане сериозен. Безуспешно. Рони вдигна очи и забеляза изражението му.
	— Спри да се подхилкваш. Не е смешно.
	— Напротив… Наоколо има двайсетина хлапета с родителите си. Правят същото като нас.
	— Не е мой проблем, ако родителите им нямат капчица здрав разум.
	— Искаш ли да си вървим?
	— Не, добре съм — отвърна Рони. — Вече ме примами в разгара на нашествието. Примирих се.
	— Нали не си забравила колко често се разхождахме по плажа напоследък?
	— Не съм. И отново ти благодаря, че този път взе фенерче и ми съсипа спомените.
	— Добре — рече Уил и изгаси фенера.
	Рони заби нокти в дланта му.
	— Какво правиш? Включи го!
	— Ясно даде да се разбере, че светлината не ти допада.
	— Но в тъмното не ги виждам!
	— Точно така.
	— Тоест — сега навярно обсаждат краката ми. Включи фенера! — примоли се тя.
	Уил я послуша. Закрачиха отново по плажа.
	— Някой ден ще те разгадая — усмихна се той.
	— Не мисля. Ако още не си успял, сигурно не е по силите ти.
	— Може би — съгласи се Уил и я прегърна. — Още не си ми казала дали ще дойдеш на сватбата на сестра ми.
	— Защото още не съм решила.
	— Искам да те запозная с Мегън. Тя е чудесна.
	— Не се притеснявам от сестра ти. Струва ми се, че на майка ти няма да й е приятно.
	— Е, и? Не се жени тя. Сестра ми иска да дойдеш.
	— Разказал си й за мен?
	— Разбира се.
	— Какво й каза?
	— Истината.
	— Че ме смяташ за жълтеникава?
	— Още ли го помниш? — присви очи Уил.
	— Не. Изтрила съм го от паметта си.
	— Добре де, да се върнем на въпроса ти — изсумтя Уил. — Не казах, че си жълтеникава. Казах, че беше жълтеникава.
	Рони го смушка в ребрата, а той се престори, че моли за милост.
	— Шегувам се, шегувам се… Никога не бих изтърсил такова нещо.
	— Какво тогава й каза?
	— Истината — повтори Уил. — Че си умна, забавна, красива.
	— Е, значи всичко е наред.
	— Няма ли да споменеш, че ме обичаш?
	— Не съм сигурна, че мога да обичам толкова претенциозен мъж — подразни го тя, после уви ръце около него. — Приеми забележката като отмъщение, задето ме доведе при раците. Обичам те, разбира се.
	Целунаха се и продължиха нататък. Бяха почти до кея и тъкмо се канеха да се връщат, когато забелязаха Скот, Ашли и Кейси. Вървяха право срещу тях. Уил усети как тялото на Рони се стегна, когато Скот тръгна към тях.
	— Ето те, човече! — извика той и спря. — Цяла нощ ти пиша съобщения.
	Уил прегърна по-здраво Рони.
	— Съжалявам. Оставих си телефона у Рони. Какво има?
	Забеляза как в далечината Ашли се взира в Рони.
	— Обадиха ми се пет отбора, които ще участват в турнира. Искат да потренират на местна почва. Всички са добри и искат да се подготвят да срещнат Ландри и Тайсън. Ще спят на палатки. Ще организираме общи тренировки, мачове. За всички ще е полезно, понеже играем в различни стилове.
	— Кога пристигат?
	— Щом сме готови. Говорехме за тази седмица.
	— Колко ще останат?
	— Не знам. Три-четири дни. Почти до турнира. Знам, че си ангажиран с организирането на сватбата и прочее, но все някак ще го вместим в програмата.
	За кой ли път Уил си помисли, че миговете му с Рони изтичат.
	— Три-четири дни?
	— Хайде, човече! — намръщи се Скот. — Така ще влезем във форма!
	— Не мислиш ли, че вече сме във форма?
	— Какво ти става? Знаеш колко треньори от Западния бряг ще дойдат на турнира — Скот насочи показалец към Уил. — Ти ще влезеш в колежа и без волейболна стипендия, но аз — не. А това е единственият шанс да ме видят как играя.
	Уил се поколеба.
	— Нека помисля.
	— Да помислиш?
	— Първо трябва да говоря с татко. Не мога да отсъствам от работа четири дни без разрешение. Ти също.
	Скот хвърли поглед към Рони.
	— Сигурен ли си, че работата е проблемът?
	Уил долови предизвикателството, но в момента не му се спореше със Скот. Приятелят му явно също поразмисли и додаде помирително:
	— Добре де. Говори с баща си. Както решиш. Дано намериш начин да ни включиш в програмата си.
	След това си тръгна, без да се обръща назад. Уил се поколеба, после поведе Рони обратно към дома й. Когато се отдалечиха достатъчно, тя го прегърна през кръста и попита:
	— Става дума за турнира, за който ми разказа, нали?
	Уил кимна.
	— Следващата седмица. В деня след сватбата на сестра ми.
	— В неделя?
	— Двудневен е, но в събота играят жените.
	Рони се замисли.
	— На Скот му трябва волейболна стипендия, за да отиде в колеж?
	— Определено ще му помогне.
	Тя го спря.
	— Тогава постарай се да намериш време за тренировъчните мачове. Подгответе се както трябва. Той ти е приятел. Все ще остане време да се виждаме. Дори да е само нощем край гнездото. Аз мога да работя и недоспала.
	Уил я слушаше и си мислеше единствено колко е прекрасна и колко много ще му липсва.
	— Какво ще стане с нас, Рони? След лятото? — взря се изпитателно в очите й той.
	— Ти ще заминеш за колежа — отговори тя и сведе поглед. — А аз ще се върна в Ню Йорк.
	Той улови погледа й.
	— Знаеш какво имам предвид.
	— Да. Разбирам отлично какво имаш предвид. Но не знам какво очакваш да ти отговоря. Не знам какво бихме могли да кажем…
	— Например — искам да продължава така.
	Морскозелените й очи проблеснаха извинително.
	— Искам да продължава така — нежно повтори тя.
	Уил мечтаеше да чуе точно това и тя очевидно говореше искрено. Той обаче разбра какво е усетила преди него — че думите, дори и верни, не могат нито да променят неизбежното, нито да го окуражат.
	— Ще идвам в Ню Йорк — обеща той.
	— Надявам се.
	— И искам ти да идваш в Тенеси.
	— Предполагам, че ще преглътна още едно пътуване на юг, стига да си струва.
	Той се усмихна. Поеха отново по брега.
	— Виж какво. Ще помогна на Скот да се подготви за турнира, ако се съгласиш да дойдеш на сватбата на сестра ми.
	— С други думи, ще направиш онова, което и без това трябва да направиш, а в замяна получаваш желаното.
	Не би го формулирал така. Но донякъде беше права.
	— Да — отвърна Уил. — Нещо такова.
	— Друго? Понеже явно много те бива да се пазариш.
	— Щом питаш — да. Искам да се опиташ да вразумиш Блейз.
	— Вече говорих с нея.
	— Знам, но преди шест седмици. Нали? Виждала ни е заедно и вече знае, че не се интересуваш от Маркъс. Разполагала е с достатъчно време да размисли.
	— Няма да каже истината — възрази Рони. — За да не се забърка в неприятности.
	— Че в какво ще я обвинят? Не искам ти да си навличаш неприятности заради нещо, което не си направила. Собственичката на магазина не желае да повярва, прокурорът — също. Блейз е единственият шанс да се измъкнеш.
	— Няма да стане — настоя Рони.
	— Може би. Но си струва да опиташ. Познавам я отдавна. Преди не беше такава. Сигурно дълбоко в себе си усеща, че е сгрешила, и трябва някой да я подтикне да поправи стореното.
	Рони не се съгласи, но и не възрази. Двамата закрачиха мълчаливо към къщата. Когато наближиха, Уил забеляза, че през отворената врата на работилницата струи светлина.
	— И през нощта ли работи баща ти?
	— Така изглежда.
	— Може ли да погледна прозореца?
	— Защо не?
	Запътиха се към разнебитената постройка. Влязоха. Уил забеляза голата крушка, провесена на кабел над големия дървен плот в центъра на стаята.
	— Татко май не е тук — озърна се Рони.
	— Това ли е прозорецът? — попита Уил и доближи плота. — Огромен е.
	Рони застана до него.
	— Прекрасен е, нали? Прави го за църквата, която строят наново.
	— Не си ми казвала.
	Дори той усети колко напрегнато прозвуча гласът му.
	— Не мислех, че е важно — механично отвърна тя. — Защо? Важно ли е?
	Уил отпъди от съзнанието си образите на Скот и пожара.
	— Всъщност не — бързо отвърна, преструвайки се, че разглежда прозореца. — Просто не знаех, че баща ти е способен да изработи толкова сложно нещо.
	— И аз. Той също между другото. Докато не започнал. Но сподели колко е важно за него, така че навярно това обяснява упорството му.
	— Защо е важно за него?
	Докато Рони му разказваше историята, която бе научила от баща си, Уил се взираше през прозореца, припомняйки си какво беше сторил Скот. И разбира се, какво не беше направил. Тя явно долови нещо странно в изражението му, понеже млъкна и го изгледа изпитателно.
	— За какво си мислиш?
	Уил прокара пръст през цветното стъкло, преди да отговори.
	— Питала ли си се някога какво означава приятелството?
	— Не разбирам какво искаш да кажеш.
	Уил вдигна поглед.
	— На какво си готова, за да защитиш приятел?
	Рони се поколеба.
	— Зависи от постъпката на приятеля. Колко е сериозна — тя положи длан върху гърба му. — Какво не си ми разказал?
	Уил не отговори и Рони пристъпи по-близо до него.
	— В края на краищата човек винаги е длъжен да избере правилния път, независимо колко е трудно. Знам, че навярно не ти помагам особено и че правилният път не се намира много лесно. Поне на пръв поглед. Успокоявах се, че кражбата не е голям грях, но въпреки това разбирах, че греша. Усещах някакъв… мрак в себе си — приближи лице до неговото и той усети, че кожата й излъчва дъх на пясък и море. — Не оборих обвиненията, понеже дълбоко в себе си знаех, че съм постъпила лошо. Някои успяват да живеят с вината, стига тя да не ги измъчва. Те виждат в сиво, аз — в черно и бяло. Не съм като тях… И ти не си като тях.
	Уил отклони поглед. Искаше да й разкаже, копнееше да й разкаже всичко, понеже наистина беше права, но думите му убягваха. Тя го разбираше както никой друг. Помисли си, че има какво да научи от нея, че ще бъде по-добър човек, ако са заедно. Нуждаеше се от нея. Когато най-сетне успя да кимне, Рони положи глава върху рамото му.
	Щом излязоха от работилницата, той протегна ръка и я спря, преди да се отправи към къщата. Придърпа я към себе си и започна да я целува. Първо по устните, после — по страните, накрая — по врата. Кожата й гореше, сякаш бе лежала с часове под палещото слънце, и когато пак я целуна по устните, усети как тялото й се притиска към неговото. Уил зарови пръсти в косите й и без да отлепя устни от нейните, нежно я притисна към стената на работилницата. Обичаше я, желаеше я, усещаше как ръцете й галят гърба и раменете му. Допирът й наелектризираше кожата му, той долавяше горещия й дъх и потъваше в света на сетивата.
	Ръцете му се плъзнаха по гърба, после по корема й, но тя постави длани върху гърдите му и го отблъсна.
	— Моля те, трябва да спрем — прошепна тя.
	— Защо?
	— Защото не искам татко да ни види. Сигурно поглежда през прозореца.
	— Но ние само се целуваме.
	— Да. И освен това много се харесваме — засмя се тя.
	По устните му заигра лека усмивка.
	— Какво? Нима не беше само целувка?
	— Искам да кажа… че правехме нещо, което води по-далеч — каза тя и оправи блузата си.
	— И какъв е проблемът?
	Изражението й му подсказа, че наистина трябва да спрат. Макар и неохотно, Уил си призна, че е права.
	— Добре — въздъхна и уви леко ръце около кръста й. — Ще се опитам да се овладея.
	Тя го целуна по бузата.
	— Имам ти пълно доверие.
	— Ооо, поласкан съм — измърмори той.
	Рони му смигна.
	— Ще проверя къде е татко.
	— Добре. И без това утре трябва да ставам рано за работа.
	— Лошо — усмихна му се тя. — Аз съм чак от десет.
	— Още ли те карат да храниш тюлените?
	— Ще умрат от глад без мен. Вече съм незаменима.
	Уил се засмя.
	— Споменавал ли съм, че според мен си закрилница?
	— От теб го чувам за пръв път. Но да знаеш, че и теб си те бива.


>	24.
>	Рони

	Рони проследи с поглед как Уил се отдалечава. После тръгна към къщи, обмисляйки думите му и питайки се дали е прав за Блейз. Цяло лято предстоящото дело й тежеше като воденичен камък. Понякога си мислеше, че очакването на вероятното наказание е по-лошо от самото наказание. Често се будеше посред нощ и не успяваше да заспи отново. Не че се страхуваше да не отиде в килията — едва ли щяха да я пратят в затвора — но се тревожеше, че обвиненията ще я преследват цял живот. Дали щеше да се наложи да предупреди администрацията на колежа, в който реши да учи? Дали трябваше да осведомява бъдещите си работодатели? Ще й позволят ли да преподава? Не знаеше дали ще учи в колеж и дали иска да стане учител, но страхът си оставаше. Винаги ли щеше да я преследва?
	Адвокатката се съмняваше, но не обещаваше нищо.
	И сватбата… Лесно му беше на Уил да я кани, сякаш нямаше нищо сложно. Ала Рони усещаше, че Сюзън не иска тя да идва. Не биваше да помрачава сватбата на Мегън.
	Стигна задната веранда и тъкмо се накани да влезе в къщата, когато чу люлеещия се стол да проскърцва. Отскочи уплашено назад и видя втренчения в нея Джона.
	— Беше ужасно. Отвратително.
	— Какво правиш тук? — попита Рони с разтуптяно сърце.
	— Гледах ви с Уил. Както споменах, беше отвратително.
	Той се престори, че го побиват тръпки.
	— Шпионираш ли ни?
	— Малко трудно ми беше да се въздържа. Вие бяхте точно до работилницата. Изглеждаше, сякаш се кани да те удуши.
	— Нищо подобно — увери го Рони.
	— Просто го описвам.
	Рони се усмихна.
	— Ще разбереш, като пораснеш.
	Джона поклати глава.
	— Разбирам прекрасно какво правехте. Виждал съм го по филмите. Просто го намирам за отвратително.
	— Вече го каза — напомни му Рони. Това го смълча за секунда.
	— Къде отива той?
	— Прибира се вкъщи. Утре е на работа.
	— Да знаеш, че тази нощ няма нужда да пазиш гнездото на костенурката. Защото с татко ще те заместим.
	— Убедил си татко да спите на открито?
	— И той иска. Смята, че е забавно.
	„Съмнявам се“, помисли си Рони.
	— Аз не възразявам — рече тя.
	— Вече съм си приготвил багажа. Спален чувал, фенер, сокчета, сандвичи, кутия солени бисквитки, бонбони, чипс и ракета за тенис.
	— Тенис ли се каниш да играеш?
	— В случай че миещата мечка се появи. Знаеш… Ако се опита да ни нападне.
	— Няма да ви нападне.
	— Наистина ли? — гласът му прозвуча почти разочаровано.
	— Е, може би е добра идея все пак — съгласи се тя. — За всеки случай. Човек никога не знае.
	Джона се почеса по главата.
	— И аз така си рекох.
	Рони посочи към работилницата.
	— Между другото, прозорецът е много красив.
	— Благодаря — отвърна Джона. — Татко държи всяко парченце да е съвършено. Кара ме да ги поправям по два-три пъти. Но вече съм майстор.
	— Така изглежда.
	— Горещо е обаче. Особено като пуска пещта. Става като печка.
	„То е печка“, помисли си Рони. Но не го поправи.
	— Лошо. Как върви войната за бисквитките?
	— Добре. Просто си взимам, докато подремва.
	— Татко не подремва.
	— Напротив. Всеки следобед спи по няколко часа. Понякога се налага да го раздрусам силничко, за да го събудя.
	Рони изгледа мълчаливо брат си и после се взря през прозореца.
	— Къде е той между другото?
	— В църквата. Пастор Харис се отби. Наминава често напоследък. Говорят си дълго.
	— Приятели са.
	— Знам. Но мисля, че татко го използва като извинение. Всъщност отиде да свири на пианото.
	— Какво пиано? — учуди се Рони.
	— Миналата седмица го докараха в църквата. Той ходи да свири там.
	— Така ли?
	— Чакай — сепна се Джона. — Май не биваше да ти го казвам. Забрави, че си го научила от мен.
	— Че защо да не ми казваш?
	— Защото пак ще му се развикаш.
	— Няма да му викам — възрази Рони. — Кога за последно си ме чул да му крещя?
	— Когато свиреше на пианото, не помниш ли?
	„О, да — помисли си Рони. — Ама че памет има това хлапе!“
	— Е, вече няма да му крещя.
	— Добре. Понеже няма да ми се отрази добре. Утре ще ходим до Форт Фишер и искам да е в добро настроение.
	— Кога тръгна за църквата?
	— Не знам. Отдавна, струва ми се. Затова седя тук. Чакам го. И тогава се появихте вие с Уил и се разгорещихте.
	— Просто се целувахме!
	— Не мисля. Определено бяхте по-разгорещени — убедено възрази Джона.
	— Вечерял ли си? — попита Рони, за да смени темата.
	— Чаках татко.
	— Искаш ли да ти направя хотдог?
	— Само ако е с кетчуп — настоя той.
	— Разбира се — въздъхна Рони.
	— Мислех си, че ти е неприятно дори да ги пипаш.
	— Е, напоследък се налага да пипам доста мъртви риби, та кренвиршите не ми се струват толкова отблъскващи.
	— Ще ме заведеш ли в аквариума да видя как храниш тюлените? — усмихна се Джона.
	— Може и ти да ги нахраниш, ако пожелаеш.
	— Наистина ли? — развълнувано възкликна момчето.
	— Да. Трябва да попитам, разбира се, но понякога позволяват и на посетителите да им дават риба, така че няма да е проблем.
	Лицето на Джона се озари.
	— Уха! Благодаря! — той стана от люлеещия се стол и добави: — А, между другото, дължиш ми десет долара.
	— За какво?
	— Ехо? Че няма да съобщя на татко какво правехте с Уил.
	— Шегуваш ли се? Това, че ще ти приготвя вечеря, не се брои, така ли?
	— Хайде де. Ти работиш, а аз съм беден.
	— Очевидно надценяваш заплатата ми. Нямам десет долара. Отделям всичко за адвоката.
	Джона се замисли.
	— Тогава пет?
	— Искаш да ми измъкнеш пет долара, макар току-що да ти обясних, че нямам и десетачка в джоба си? — престори се на разгневена Рони.
	Той се замисли отново.
	— Тогава два?
	— Един.
	— Става — усмихна се Джона.


	След като му приготви вечерята — брат й настоя кренвиршите да са варени, а не затоплени в микровълновата фурна — Рони тръгна по брега към църквата. Не беше далеч, но се намираше в обратната посока на обичайния й маршрут. Един-два пъти само й беше хвърляла бегъл поглед.
	Когато наближи, забеляза силуета на островърхата кула, очертан на фона на вечерното небе. Иначе сградата се губеше на фона на съседните постройки, най-вече защото беше по-ниска и непретенциозна от тях. Макар и облицована наново с дърво, изглеждаше порутена.
	Рони се изкатери по дюната към паркинга до улицата. Тук различи и други следи от строителна дейност — край входа бяха струпани дъски, а пред него бе паркиран голям камион. През отворената врата се процеждаше лъч светлина. Останала част от сградата изглеждаше тъмна.
	Рони влезе. От пръв поглед забеляза, че предстои още много работа. Подът беше гол цимент, стените не бяха доизмазани, нямаше пейки и столове. Прахоляк покриваше всичко, но точно срещу нея, където пастор Харис сигурно изнасяше неделните проповеди, баща й седеше зад ново пиано, което изглеждаше съвсем не на място тук. Единствената светлина струеше от стара алуминиева лампа, включена в разклонител.
	Не я чу, че влиза, и продължи да свири. Тя не разпозна мелодията. Звучеше съвременно, за разлика от музиката, която той свиреше обикновено. Долови обаче, че е някак… недовършена. Баща й явно усети същото, понеже спря за секунда, замисли се и започна отначало.
	Рони долови фините вариации. Звучаха по-добре, но мелодията все още не се получаваше. Почувства как я обзема гордост, че още е способна не само да пресъздава музика, но и да съчинява евентуални вариации. Когато беше малка, най-вече този талант удивляваше баща й.
	Той пак подхвана отначало и пак промени мелодията. Тя веднага забеляза колко щастлив изглежда. Музиката вече не беше част от живота й, но бе останала неизменна част от неговия и Рони внезапно се почувства виновна, задето му я бе отнела. Сети се колко я бе разгневила мисълта, че баща й се опитва да я накара да свири, но дали не беше сгрешила? Дали наистина той свиреше заради нея? Или просто се беше сраснал с музиката?
	Не беше сигурна, но наблюдавайки го, се трогна още повече от постъпката му. Сериозното му изражение, докато обмисляше всяка нота, и лекотата, с която променяше мелодията, й подсказаха от колко много се е лишил заради детинските й претенции.
	Баща й се закашля веднъж, после пак. Спря да свири. Кашлицата продължи — дълбока и хриптяща — и тя се втурна към него.
	— Татко! — извика — Добре ли си?
	Той вдигна поглед и кашлицата изневиделица отшумя. Когато Рони се приведе към него, гърдите му само просвирваха леко.
	— Добре съм — тихо каза той. — Тук е толкова прашно. Всеки път се давя от праха.
	Рони се вгледа в него. Стори й се пребледнял.
	— Сигурен ли си, че е от това?
	— Да, напълно — потупа я той по ръката. — А ти защо дойде?
	— Джона ми каза, че си тук.
	— Хвана ме, а?
	Тя махна с ръка.
	— Всичко е наред, татко. Дарбата си е дарба.
	Баща й замълча и Рони посочи към клавишите, припомняйки си всички песни, които бяха съчинили заедно.
	— Какво свиреше? Нова песен ли пишеш?
	— О, това ли? Мъча се да напиша, е по-точният израз. Просто си намирам работа. Нищо особено.
	— Звучи добре…
	— Не съвсем. Но не разбирам къде е проблемът. Може би ти — винаги си била по-добър композитор от мен — усещаш, ала аз — не. Все едно свиря всичко наопаки.
	— Хубаво е — настоя Рони. — И е… по-модерно от композициите, които обикновено свириш.
	Баща й се усмихна.
	— Забеляза, а? Не започна така. Честно казано, не знам какво ме е прихванало.
	— Може би си прослушвал iPod-а ми?
	— Не, уверявам те, че не съм — усмихна се той.
	Рони се озърна наоколо.
	— Кога ще довършат църквата?
	— Не знам. Май ти споменах, че застраховката не покрива всички щети. За момента ремонтът е замразен.
	— А прозорецът?
	— Ще го довърша — той посочи закования с дъски отвор на стената зад себе си — Там му е мястото. Дори да се наложи сам да го инсталирам.
	— Можеш ли? — учудено попита Рони.
	— Още не.
	Рони се усмихна.
	— Защо пианото е тук? Щом църквата не е завършена? Няма ли опасност да го откраднат?
	— Трябваше да го докарат, когато църквата е готова, и технически погледнато, мястото му не е тук. Пастор Харис се надява да намери доброволец да го приюти, но не е толкова лесно да откриеш безсрочен склад — баща й се обърна към вратата да надзърне навън. Очевидно се изненада, че се е стъмнило. — Колко е часът?
	— Минава девет.
	— Олеле! — изправи се той. — Изгубил съм представа за времето. Тази вечер с Джона ще спим на открито. Трябва да му приготвя нещо за ядене.
	— Вече се погрижих.
	Той се усмихна, но докато си събираше нотните листове и изключваше лампата, Рони се стъписа колко изморен и отслабнал изглежда.


>	25.
>	Стив

	Рони беше права. Песента наистина звучеше модерно.
	Не я излъга, когато обясни, че не беше започнала по този начин. През първата седмица напомняше Шуман, няколко дни след това го вдъхнови Григ. После в главата му зазвуча Сен-Санс. Но накрая нищо не му допадаше.
	Нищо не улавяше онова чувство, което изпита, когато записа първите няколко ноти върху листа хартия.
	В миналото се бе опитвал да създава музика. Фантазираше, че с нея поколенията ще го запомнят. Този път беше различно. Експериментираше. Стараеше се да оставя музиката да се разгръща сама и малко по малко осъзна, че е спрял да следва отъпкания от великите композитори път и най-сетне се доверява на себе си. Не че беше постигнал нещо. Нищо подобно. Мелодията не звучеше добре и може би никога нямаше да прозвучи, но някак си това не го измъчваше.
	Питаше се дали именно това не го е спъвало досега, че през целия си живот е следвал стъпките на другите. Свиреше музика, композирана от други преди стотици години. Търсеше Бог, разхождайки се край брега, понеже пастор Харис го откриваше така. Сега, седнал до сина си върху дюната пред къщата, Стив се взираше през бинокъла, въпреки че едва ли щеше да успее да види нещо. Мислеше си, че е постъпвал така от страх да се довери на своята интуиция, а не защото е смятал, че другите са открили верните отговори. В крайна сметка учителите му се бяха превърнали в патерици и той се плашеше да бъде себе си.
	— Хай, татко?
	— Да, Джона.
	— Ще ни идваш ли на гости в Ню Йорк?
	— С най-голямо удоволствие.
	— Защото мисля, че сега Рони ще разговаря с теб.
	— Надявам се.
	— Много се е променила, нали?
	Стив свали бинокъла.
	— Мисля, че всички се променихме това лято.
	— Да — съгласи се Джона. — Аз май съм станал по-висок например.
	— Несъмнено. И се научи да правиш прозорци от цветно стъкло.
	Джона се замисли.
	— Хей, татко?
	— Да?
	— Искам да се науча да стоя върху главата си.
	Стив се поколеба, чудейки се, откъде, за бога, се беше родило това.
	— А защо?
	— Харесва ми да съм наопаки. Не знам защо. Но май трябва да ми държиш краката. Поне отначало.
	— С удоволствие.
	Помълчаха. Нощта беше мека и звездна. Запленен от красотата наоколо, Стив изведнъж почувства как радост изпълва сърцето му. Заради лятото, прекарано с децата, това, че седеше върху пясъка до сина си и си говореха за дреболии. Беше свикнал да прекарва дните си така и го плашеше мисълта, че краят им наближава.
	— Ей, татко?
	— Да, Джона?
	— Малко е скучно тук.
	— На мен ми се струва спокойно — отвърна Стив.
	— Нищо не виждам.
	— Погледни звездите. Послушай вълните.
	— Слушам ги по цял ден. Бучат еднакво през цялото време.
	— Кога искаш да започнеш да тренираш стойка на глава?
	— Може би утре.
	Стив обгърна Джона през рамо.
	— Какво има? Изглеждаш тъжен.
	— Нищо — едва доловимо отрони момчето.
	— Сигурен ли си?
	— Може ли да ходя на училище тук? И да живея с теб?
	Стив усети, че трябва внимателно да подбере думите.
	— Ами майка ти?
	— Обичам я. И ми липсва. Но тук ми харесва. Харесва ми с теб. Да правим прозореца, да пускаме хвърчила… Просто да сме заедно. Толкова се забавлявах. Не искам да свършва.
	Стив го придърпа към себе си.
	— И аз обичам да съм с теб. Това е най-прекрасното лято в живота ми. Но ако си на училище, няма да можем по цял ден да сме заедно.
	— А защо да не ме обучаваш в къщи?
	Джона говореше тихо, почти уплашено. Гърлото на Стив се сви. Нямаше друг избор, освен да изрече неохотно:
	— На майка ти ще й бъде мъчно, ако останеш с мен.
	— Защо не се върнеш? Защо с мама не се ожените пак?
	Стив пое дълбоко и мъчително дъх.
	— Знам, че е трудно и несправедливо. Де да можех да го променя, но няма как… Ти се нуждаеш от майка си. Тя те обича безкрайно и без теб ще се чувства много зле. Но и аз те обичам. Не искам да го забравяш.
	Джона кимна, сякаш бе предусещал какво ще му отговори Стив.
	— Ще ме заведеш ли да видя Форт Фишер утре?
	— Ако искаш. А после може да отидем на водните пързалки.
	— Има ли?
	— Не точно там. Но са съвсем наблизо. Само да не забравим да си вземем банските.
	— Добре — вече по-оживено отвърна Джона.
	— Може да хапнем и в „Чъки Чийз“.
	— Наистина ли?
	— Стига да искаш.
	— Искам, разбира се.
	Джона замълча отново, после се протегна към хладилната чанта. Когато извади торбичката с бисквити, Стив не възрази.
	— Ей, татко?
	— Да?
	— Мислиш ли, че костенурките ще се излюпят тази вечер?
	— Според мен не са готови още, но скоро ще се появят на бял свят.
	Джона стисна устни, но не каза нищо. Стив усети, че синът му пак се замисли за предстоящото заминаване. Прегърна го по-силно, но усети как някъде дълбоко в душата му зейва рана, която никога нямаше да зарасне.
	Рано на другата сутрин Стив се взря в плажа с пълното съзнание, че ако се поразходи, ще е само за да се наслади на утрото.
	Вече бе разбрал, че Бог не е там. Поне за него. Ала така и трябваше да бъде. Ако да намериш Бог беше толкова лесно, плажовете щяха да са претъпкани призори. Пълни с хора, които Го дирят, вместо да тичат за здраве, да ловят риба или да разхождат кучетата си. Стив вече знаеше, че пътят към Бог е не по-малка мистерия от самия Него. А какво е Бог, ако не тайнство?
	Странно колко време му беше отнело да го осъзнае.

	* * *

	Прекараха деня с Джона, както бяха планирали предната вечер, фортът очевидно заинтригува повече Стив, отколкото сина му, но момчето му поне научи нещо за историята на Гражданската война и разбра, че Уилмингтън е бил последното действащо пристанище на Конфедерацията. Водните пързалки обаче допаднаха далеч повече на Джона, отколкото на Стив. Всички трябваше да си носят дюшеците до върха. Момчето се справи няколко пъти, но после се наложи баща му да поеме щафетата.
	Чувстваше се така, сякаш всеки момент ще настъпи последният му час.
	В „Чъки Чийз“ — пицария с дузина автомати за видеоигри — Джона се забавлява дълго. Изиграха три хокея, събраха няколкостотин жетона и след като ги осребриха, си тръгнаха с две водни пушки, три топки, комплект цветни моливи и две гумички. Стив не смееше и да помисли колко им е струвало удоволствието.
	Денят беше чудесен и весел, ала изморителен. Стив поговори малко с Рони и си легна. Изтощен, заспа за секунди.


>	26.
>	Рони

	Когато баща й и Джона заминаха за Форт Фишер, Рони тръгна да търси Блейз. Надяваше се да я намери, преди да започне работният й ден в аквариума. Разбираше, че няма какво да губи. В най-лошия случай Блейз щеше да откаже да я изслуша. Тя едва ли беше променила решението си. Рони си напомняше, че не бива да храни напразни надежди. Не беше лесно. Уил все пак имаше право — Блейз не беше като Маркъс, който нямаше никаква съвест, и навярно се чувстваше поне мъничко виновна.
	Откри я бързо. Седеше върху дюна край кея и наблюдаваше сърфистите. Не каза нищо, когато Рони се приближи.
	Рони се почуди откъде да подхване. Накрая избра най-логичния вариант.
	— Здрасти, Блейз.
	Тя не отговори и Рони се окуражи мислено, преди да продължи.
	— Знам, че сигурно не искаш да говориш с мен…
	— Приличаш на великденско яйце.
	Рони сведе поглед към униформата, която носеше в аквариума — тюркоазна блуза с емблемата на аквариума, къси бели панталони и бели обувки.
	— Опитах се да ги придумам да ми позволят да нося черно, но не успях.
	— Лошо. Черното е твоят цвят — усмихна се леко Блейз. — Какво искаш?
	Рони преглътна.
	— Онази вечер не се опитвах да ти отнема Маркъс. Точно обратното. Нямам обяснение защо го направи. Може би, за да те накара да ревнуваш. Знам, че не ми вярваш, но те уверявам, че никога не бих постъпила така с теб. Не съм такъв човек.
	Изрече думите като скороговорка, но й олекна. Блейз замълча. После отвърна:
	— Знам.
	Рони не очакваше такъв отговор.
	— Защо тогава сложи онези дискове в чантата ми?
	— Бях ти ядосана — присви очи Блейз. — Защото той очевидно те харесваше.
	Рони преглътна отговора, който тутакси би прекратил разговора, за да даде възможност на Блейз да продължи. Тя отново впери поглед към сърфистите.
	— Доста време прекарвате с Уил.
	— Каза ми, че сте били приятели.
	— Да, бяхме. Отдавна. Той е добро момче. Късметлийка си — Блейз избърса длани в панталоните си. — Мама ще се жени за приятеля си. Скарахме се жестоко, когато разбрах. Изхвърли ме от вкъщи. Смени ключалките и тъй нататък…
	— Съжалявам — отвърна искрено Рони.
	— Ще се оправя.
	Думите на Блейз я накараха да се замисли колко си приличат — развод, гняв, бунт, нов брак на майката — и въпреки това колко различни са всъщност. Блейз не бе същата като в началото на лятото. Нямаше я онази жажда за живот, която Рони забеляза при първата им среща. Изглеждаше по-възрастна, сякаш е преживяла не седмици, а години. Но не по добрия начин. Под очите имаше торбички, кожата й бе отпусната. Беше отслабнала. Много. Колкото и да е странно, на Рони й се стори, че вижда момичето, в което тя самата беше на път да се превърне. И гледката никак не й хареса.
	— Не биваше да постъпваш така с мен — каза Рони. — Но би могла да поправиш стореното.
	Блейз бавно поклати глава.
	— Маркъс няма да ми позволи. Каза, че ако си призная, няма да ми проговори повече.
	Изрече думите като робот и на Рони й се прииска да я раздруса. Блейз явно прочете мислите й, въздъхна и продължи:
	— Няма къде да отида. Мама се обади на всички роднини и им каза да не ме приютяват. Обясни им, че и на нея й е много трудно, но в момента се нуждая от „твърда ръка“. Нямам пари. Ако не искам да спя на плажа всяка нощ до края на живота си, трябва да слушам Маркъс. Ядоса ли ми се, дори не ми позволява да се къпя. Не ми дава дял от представленията и гладувам. Понякога се държи с мен като с куче. Чувствам се ужасно, но при кого другиго да отида?
	— Опита ли да разговаряш с майка си?
	— Няма смисъл. Тя смята, че съм изгубена кауза, и ме мрази.
	— Сигурна съм, че не е така.
	— Не я познаваш.
	Рони си спомни деня, когато гостува в къщата на Блейз и видя парите, пъхнати в плика. За същата майка ли ставаше дума? Не изрече обаче гласно мислите си. Блейз се надигна. Дрехите й бяха мръсни и омачкани, сякаш ги носеше от седмица. Всъщност сигурно беше точно така.
	— Знам какво искаш да направя — каза тя. — Но не мога. Не защото не те харесвам. Напротив. Смятам, че си чудесна и не биваше да постъпвам така. Но и аз съм в капан. Освен това не мисля, че Маркъс е приключил с теб.
	Рони застина.
	— Какво имаш предвид?
	Блейз се изправи.
	— Пак говори за теб. Злобно. Не бива да се навърташ край мен.
	Преди Рони да успее да отговори, тя пое нанякъде.
	— Хей, Блейз! — викна й Рони.
	Тя се обърна бавно.
	— Ако ти потрябва подслон или храна, знаеш къде живея.
	По лицето на Блейз се изписа мимолетна благодарност и още нещо, което припомни на Рони будното, жизнено момиче, с което се бе запознала през юни.
	— И да знаеш, че онези номера с огъня са безумие — додаде Рони.
	Блейз й се усмихна тъжно.
	— По-безумни ли ти се струват от всички останало, което ми се случва?


	Следващия следобед Рони застана пред гардероба си и установи, че няма какво да облече. Дори ако решеше да отиде на сватбата — което не бе сигурно — нямаше нито един подходящ тоалет, освен ако не се женеше някой от клана на Ози Озбърн.
	Ставаше дума обаче за протоколно събитие и смокингите и вечерните рокли бяха задължителни не само за младоженците, но и за гостите. Когато си събираше багажа за лятото, не си и представяше, че ще получи такава покана. Не си взе дори черните официални обувки — коледния подарък от майка й, които още си стояха опаковани в кутията.
	Не разбираше защо Уил настояваше да отиде. Дори да намереше начин да се облече представително, нямаше да има с кого да размени и дума. Уил беше роднина на младоженците, което означаваше хиляди снимки, челно място на масата, а до нея навярно щеше да се настани някой губернатор, сенатор или пък семейство, долетяло с частния си самолет… Ама че абсурд! Като добавеше факта, че Сюзън я мрази, идеята ставаше съвсем лоша. Много лоша. Ужасна във всяко отношение.
	От друга страна…
	Кога щеше да й се удаде възможност да присъства на такава сватба? Както се полагаше, през последните седмици преобразиха основно дома на Уил. Над басейна издигнаха нова сглобяема веранда, посадиха хиляди цветя, наеха прожектори от филмовото студио в Уилмингтън и тамошните служители ги инсталираха собственоръчно. Храната щяха да доставят три ресторанта от Уилмингтън — включително задължителния черен хайвер и шампанското — а за менюто отговаряше стар познайник на Сюзън от Бостън, когото навремето смятали да назначат за главен готвач в Белия дом. Изискаността беше на първо място. Рони не си представяше така своята сватба — крайбрежен ресторант в Мексико беше повече в неин стил — ала и това я привличаше донякъде. Едва ли друг път щеше да й се удаде възможност да присъства на такава сватба.
	Ако, разбира се, намереше какво да облече. Защо ли изобщо преглеждаше гардероба си? Нямаше как да махне с вълшебна пръчица и да превърне джинсите или тениските в бална рокля. Единственият й що-годе приличен тоалет, единственият, който Сюзън не би сметнала за отблъскващ, ако случайно се разминат на улицата, беше униформата за аквариума, иначе казано — великденското яйце.
	— Какво правиш?
	Джона стоеше пред вратата и се взираше в нея.
	— Търся какво да облека — отвърна Рони.
	— Ще излизаш ли?
	— Не. Имах предвид за сватбата.
	Джона наклони глава.
	— Ще се омъжваш ли?
	— Не, разбира се. Сестрата на Уил се омъжва.
	— Как се казва?
	— Мегън.
	— Бива ли я?
	Рони поклати глава.
	— Не я познавам. Не сме се срещали.
	— Защо тогава ще ходиш на сватбата й?
	— Защото Уил ме покани. Може да си доведе гост. И той иска аз да съм гостът — обясни Рони.
	— Аха — замисли се Джона. — И какво ще облечеш?
	— Нищо. Нямам какво.
	Джона махна към нея.
	— Така си добре.
	Униформата за аквариума. Великденското яйце. Логично.
	Рони подръпна блузата.
	— Не мога да отида с това. Сватбата е официална. Трябва да съм с вечерна рокля.
	— Имаш ли вечерни рокли в гардероба?
	— Не.
	— Тогава защо го оглеждаш?
	„Правилно“, рече си тя, затвори вратата и седна на леглото.
	— Така е — заключи. — Не мога да отида. Чисто и просто.
	— А искаш ли? — полюбопитства Джона.
	За секунда мислите й отскочиха от „съвсем не“ към „донякъде“ и накрая се спряха на „да, искам“. Тя сви крака.
	— Уил настоява. Държи на това. А и ще ми бъде интересно.
	— Тогава защо не си купиш рокля?
	— Защото нямам пари.
	— Аха. Това се урежда лесно.
	Джона се запъти към играчките си в ъгъла на стаята. Взе един самолет и отвъртя пилотската кабина. Изсипа съдържанието й на леглото и устата на Рони увисна при вида на купчината пари. Сигурно имаше няколкостотин долара.
	— Това ми е банката — обясни Джона и си избърса носа. — Спестявам от доста време.
	— Откъде ги събра?
	Джона посочи десет доларова банкнота.
	— Тази например е задето не казах на татко, че съм те видял онази нощ на фестивала — после протегна пръст към еднодоларова. — А тази, задето не казах на татко какво правехте с Уил до работилницата. Тази е за момчето със синята коса, а тази от покер на надлъгване. Онази — задето си замълчах, когато си просрочи вечерния час…
	— Разбирам — прекъсна го Рони. — И все пак… — примигна учудено. — Спестил си всичко?
	— Че какво да ги правя? Мама и татко ми купуват всичко необходимо. Само трябва да постоянствам с молбите. Лесно е. Стига да му хванеш цаката. При мама минава с плач, татко иска да му обясня защо го заслужавам.
	Рони се усмихна. Брат й — изнудвач и изпечен психолог. Удивително!
	— Но не ми трябват. И Уил ми харесва. С него си щастлива.
	„Да — помисли си Рони, — вярно е“.
	— Ти си много мил брат.
	— Знам. И ще ти ги дам всичките. При едно условие.
	„Аха“, рече си тя.
	— Да?
	— Да не ме мъкнеш по магазините с теб. Отегчително е.
	Рони размисли и прие бързо:
	— Дадено!


	Погледна се в огледалото и едва се разпозна. Беше сутринта преди сватбата. През последните четири дни бе изпробвала почти всяка прилична рокля в магазините в града. Влезе и излезе от стотици чифтове обувки. После прекара сума време във фризьорския салон.
	Отне й почти час да си накъдри и оформи косата със сешоара, както й бе показало момичето в салона. Рони беше поискала съвет и за грима и стриктно спази препоръките. Роклята — нямаше богат избор, макар да посети много магазини — беше черна, с дълбоко изрязано деколте и пайети. Не беше й хрумвало дори, че някога ще облече подобна рокля. Предната вечер беше оформила и лакирала старателно ноктите си.
	„Не те познавам — каза тя на отражението си, оглеждайки се от всички страни. — Никога не сме се виждали“. Пооправи внимателно роклята. Отбеляза, че наистина изглежда добре. Усмихна се. Несъмнено достатъчно добре за сватбата.
	Надяна обувките на път към вратата и тръгна към дневната. Баща й отново четеше Библията, а Джона както обикновено гледаше анимационни филмчета. И двамата вдигнаха глави и дружно примигнаха изненадано.
	— Мътните да го вземат! — възкликна Джона.
	Баща й го изгледа неодобрително.
	— Не бива да говориш така.
	— Как? — попита момчето.
	— Знаеш какво имам предвид.
	— Съжалявам, татко — разкая се Джона и опита да се поправи. — Исках да кажа „по дяволите“.
	Рони и Стив се засмяха, а той ги изгледа учудено.
	— Какво?
	— Нищо — отвърна баща им.
	Джона стана и пристъпи да я огледа отблизо.
	— Какво стана с пурпурния ти кичур? — попита той. — Изчезнал е.
	Рони раздруса къдриците.
	— Временно — отвърна тя. — Добре ли е така?
	Джона изпревари баща си.
	— Станала си нормална. Но не приличаш на сестра ми.
	— Изглеждаш чудесно — намеси се бързо Стив.
	Рони въздъхна облекчено.
	— Хубава ли е роклята?
	— Прекрасна — отговори баща й.
	— А обувките? Отиват ли на роклята?
	— Съвсем подходящи са.
	— С грима и ноктите се опитах да се справя сама…
	Баща й я прекъсна и поклати глава.
	— Не съм те виждал по-красива — каза той. — Всъщност чудя се дали на света има по-красиво момиче.
	За стотен път повтаряше все същото.
	— Татко…
	— Той говори честно — намеси се Джона. — Изглеждаш чудесно. Наистина. Едва те познах.
	Рони му се намръщи престорено.
	— Твърдиш значи, че иначе не ме харесваш? — порица го на шега.
	Той вдигна рамене.
	— Само откачалките харесват червени кичури.
	Всички се разсмяха. Рони забеляза възхитената усмивка на баща си.
	— Нямам думи — заключи той.


	Половин час по-късно влязоха през портите пред имението на семейство Блекли. Сърцето й биеше до пръсване. Преди минути подминаха шпалир от полицаи от пътното управление, които проверяваха личните карти на гостите, а сега ги спряха мъже в костюми, за да им паркират колата. Баща й се опита да обясни дружелюбно, че само ще я остави, ала тримата служители с мъка проумяха факта, че гостенката на сватбата не притежава собствена кола.
	Рони се огледа наоколо.
	Мястото изглеждаше като от филмова лента. Навсякъде грееха цветя, живият плет бе оформен съвършено, дори тухлената стена около имението беше прясно боядисана.
	Когато най-сетне се добраха до центъра на събитията, баща й се взря в къщата, която отблизо изглеждаше още по-масивна. Накрая се обърна към нея. Не беше свикнала да го вижда смаян, но този път долови ясно изненадата в гласа му.
	— Тук ли живее Уил?
	— Да — отвърна Рони.
	Предположи какво ще каже — че къщата е огромна, че е нямал представа колко богато е семейството му. Ще я попита дали смята, че мястото й е тук. Той обаче й се усмихна без капчица предубеждение.
	— Какво прекрасно място. Тъкмо за сватба!
	После внимателно потегли, за щастие, без да привлича внимание към старото возило. Колата бе всъщност на пастор Харис — древна ъгловата „Тойота“, изглеждаща старомодна навярно още при слизането от поточната линия през 1990. Но се движеше и в момента това беше достатъчно. Краката вече я боляха. Не можеше да си представи как някои жени носят токчета всеки ден. Дори когато седеше, й се струваха като инструменти за мъчение. Трябваше да си сложи лепенки на пръстите. А роклята очевидно не бе предвидена да се носи в седнало положение. Впиваше се в ребрата и спираше дъха й. Но пък може би дишаше на пресекулки от напрежение?
	Баща й прекоси алеята, без да отлепя очи от къщата — точно като нея, когато за пръв път я видя. Вече беше по-свикнала, но въпреки това имението й вдъхваше страхопочитание. Като добавеше гостите — не бе виждала толкова смокинги и вечерни рокли на едно място — вече се чувстваше неуместно.
	Отпред мъж в тъмен костюм насочваше колите. Преди да се усети, редът й да слезе дойде. Мъжът отвори вратата и й подаде ръка. Баща й я потупа по крака.
	— Ще се справиш — усмихна се той. — И се забавлявай!
	— Благодаря, татко.
	Погледна се за последно в огледалото и слезе от колата. Пооправи роклята и усети, че права диша по-лесно. Парапетите на верандата бяха украсени с лалета и лилии. Рони се насочи към вратата, която рязко се отвори.
	В смокинг Уил не приличаше изобщо на голия до кръста волейболист, както го беше видяла за пръв път, нито пък на небрежния южняк, който я бе завел да ловят риба. Сега сякаш зърна успелия, елегантен мъж, в който щеше да се превърне след няколко години. Някак си не бе очаквала да изглежда толкова… изтънчено. Накани се да се пошегува колко добре му се отразява „един дълъг душ“, но осъзна, че той дори не я е поздравил.
	Само я гледаше втренчено. В проточилото се мълчание пеперудите в стомаха й се превърнаха в птици. Загложди я мисълта, че е объркала нещо. Пристигнала е по-рано или е прекалила с роклята и грима… Въображението й рисуваше все по-мрачни картини, когато най-сетне той се усмихна леко.
	— Изглеждаш… невероятно — каза и Рони се поотпусна. Е, поне малко. Още не беше видяла Сюзън, а дотогава щеше да тръпне тревожно. Все пак се зарадва, че Уил я харесва.
	— Не смяташ, че е прекалено? — попита тя.
	Уил пристъпи към нея и я прегърна леко през кръста.
	— Определено не.
	— Но не и твърде скромно, нали?
	— Точно както трябва — прошепна Уил.
	Тя се протегна, пооправи папийонката му и го погали по лицето.
	— Длъжна съм да призная, че и ти изглеждаш впечатляващо.


	Мрачните й предчувствия не се сбъднаха. Оказа се, че повечето официални снимки вече са готови и с Уил успяха да си поговорят, преди да започне церемонията. Всъщност по-скоро се разхождаха наоколо и Рони се дивеше на обстановката. Задната част на къщата бе напълно преоформена, а басейнът — покрит с временна площадка, която изобщо не изглеждаше временна. Върху нея бяха подредени бели столове, обърнати към белия подиум, където Мегън и избраникът й щяха да се врекат във вечна вярност. В двора бяха оформени нови алеи към масите под масивната бяла шатра, където щяха да поднесат вечеря.
	Гостите оправдаха очакванията й. Освен Уил, единствените й познати бяха Скот, Ашли и Кейси и никой от тях не остана особено очарован да я види. Не че имаше значение. Щом заеха местата си, всички, вероятно с изключение на Уил, впериха погледи към мястото, откъдето щеше да се появи Мегън. Застанал край подиума, Уил не отлепяше очи от Рони.
	Искаше й се да остане възможно най-незабележима, затова избра място на предпоследния ред и далеч от алеята. Засега не забелязваше Сюзън, която навярно се въртеше край Мегън. Молеше се майката на Уил да я види едва след церемонията. Ако странеше от центъра на събитията, Сюзън може би нямаше да я забележи и тогава. Това обаче едва ли беше възможно, понеже Уил щеше да дойде при нея.
	— Извинете — каза й някой.
	Рони вдигна поглед към възрастен мъж и съпругата му, които се опитваха да минат пред нея към празните столове в далечния край на редицата.
	— По-лесно е да се преместя — предложи тя.
	— Няма ли да ви затрудним?
	— Никак — отвърна Рони и седна на последния свободен стол. Лицето на мъжа й се стори някак познато. Замисли се дали не го е виждала в аквариума, но отхвърли предположението.
	Догадките й прекъсна струнен квартет, който засвири „Сватбения марш“. Рони и останалите гости извърнаха очи към къщата. Всички ахнаха, когато Мегън се появи на верандата. Заслиза към баща си, който я очакваше пред стълбището. Рони заключи, че за пръв път вижда толкова красива младоженка.
	Очарована от Мегън, тя не забеляза, че възрастният мъж редом сякаш е по-заинтригуван от нея, а не от сестрата на Уил.


	Церемонията беше елегантна, ала изненадващо съкровена. Пасторът прочете откъс от Библията, а Мегън и Даниъл — клетвата, която бяха написали заедно. Обещаха си търпение в миговете, когато е трудно да го запазиш, и честност, когато предпочиташ да излъжеш. Всеки посвоему призна, че истинската отдаденост се доказва с времето.
	Когато си разменяха пръстените, Рони оцени избора им да проведат сватбата на открито. Беше по-нетрадиционна от църковните церемонии, на които беше присъствала, ала все пак тържествена и съвършена до последния детайл.
	Разбра и колко прав беше Уил, че Мегън ще й допадне. Другите младоженки, които бе виждала, се опитваха всячески да остават в центъра на вниманието или пък се притесняваха, когато сценарият се обърка. Мегън обаче очевидно се забавляваше искрено. Когато баща й я поведе по алеята, тя смигна на неколцина приятели и спря да прегърне баба си. Един малчуган — мила малка буболечка в смокинг — тръгна да поднесе пръстените, но спря по средата на алеята и се сгуши в скута на майка си. Мегън обаче се разсмя весело, разведрявайки мимолетното напрежение.
	После тя отдели повече време на гостите си, вместо на лъскавите сватбени снимки. Рони си помисли, че сестрата на Уил е или невероятно самоуверена, или напълно непосветена в усилията на майка си да изглади и най-дребния детайл от церемонията. Дори отстрани тя разбираше, че Мегън нарушава подготвения от Сюзън сценарий.
	— Дължиш ми един танц — прошепна й Уил.
	Обърна се и отново се смая колко красив изглежда.
	— Не мисля, че това влизаше в сделката — отвърна тя. — Каза, че просто искаш да присъствам на сватбата.
	— Какво? Не искаш да танцуваш с мен?
	— Не чувам музика.
	— По-късно ще има.
	— Аха — рече Рони. — В такъв случай ще си помисля. Не трябваше ли да позираш за снимки?
	— Няколко часа все това правя. Дадох си почивка.
	— Заболяха те скулите да се усмихваш?
	— Нещо такова. О, забравих да ти кажа, че ще вечеряш на маса шестнадесет със Скот, Ашли и Кейси.
	_Ухаа._
	— Страхотно — отвърна Рони.
	— Няма да е чак толкова зле — усмихна се Уил. — Те ще се държат прилично. Иначе майка ми ще им откъсне главите.
	Дойде ред на Рони да се засмее.
	— Предай на майка си, че се е справила блестящо с организацията. Чудесно е.
	— Непременно — обеща Уил и продължи да се взира в нея, докато по мегафона не извикаха името му. Обърнаха се и на Рони й се стори, че Мегън изглежда леко изненадана от отсъствието му.
	— Трябва да се връщам — каза Уил. — Но на вечерята ще се видим пак. И не забравяй за танца.
	За кой ли път Рони си помисли колко неустоимо изглежда той.
	— Предупреждавам те, че краката вече ме болят.
	Той положи длан върху сърцето си.
	— Обещавам да не ти се подигравам, ако куцаш.
	— О, покорно благодаря.
	Той се наведе и я целуна.
	— Споменах ли колко красива изглеждаш тази вечер?
	Тя се усмихна, вкусвайки допира на устните му върху своите.
	— Не. От двадесет минути не си. Върви сега. Чакат те, а не искам да си навличаш неприятности.
	Той я целуна отново и се присъедини към роднините на младоженците. Обзета от задоволство, Рони се обърна и забеляза как възрастният мъж, на когото бе отстъпила място, я наблюдава съсредоточено.


	По време на вечерята Скот, Ашли и Кейси не си правеха труда да я включват в разговора, но Рони откри, че това изобщо не я смущава. Не беше в настроение да говори с тях, нито пък беше гладна. Хапна няколко залъка, извини се и се отправи към верандата. Оттам се откриваше панорамна гледка към празнично украсената градина, която в тъмното изглеждаше още по-очарователна. Шатрите излъчваха мека светлина под сребристото сияние на луната. Разговорите се сливаха с музиката и Рони се почуди как ли би прекарала тази нощ, ако си беше у дома в Ню Йорк. Напоследък се обаждаше все по-рядко на Кейла. Макар все още да я смяташе за приятелка, осъзна, че тамошният свят никак не й липсва. От седмици не й бе хрумвало да отиде на клуб и когато Кейла й разказваше за поредното „най-прекрасно“ момче, с което се е запознала, мислите на Рони отлитаха към Уил. Знаеше, че новият познайник на Кейла не можеше да се сравнява с него.
	Не споделяше много с нея. Осведоми я, че с Уил са все още заедно, но споменеше ли как прекарват дните — разходки по плажа, риболов — усещаше, че Кейла е на съвсем друга вълна. Не успяваше да осъзнае колко щастлива е Рони просто да усеща присъствието на Уил. Рони се питаше как ли ще се разбират двете, когато се върне в Ню Йорк. Тук се беше променила много, докато приятелката й явно си оставаше същата. Рони усещаше, че интересът й към клубовете се е изпарил напълно. Всъщност се чудеше с какво изобщо са я привличали — музиката беше прекалено шумна, а младежите си търсеха момиче за една нощ. Ако преживяването наистина беше толкова вълнуващо, защо всички пиеха и взимаха наркотици с надеждата да го направят по-забавно? Не звучеше логично. До слуха й долетя грохотът на океанските вълни и Рони осъзна, че винаги е знаела истината.
	Искаше да поправи и отношенията с майка си. Благодарение на баща си бе научила, че с родителите може да се общува нормално. Макар да не се залъгваше, че Ким се доверява като него, разбираше колко им вреди непрекъснатото напрежение. Ако опиташе да разговаря с майка си, както говореше с баща си, отношенията им навярно щяха да се уталожат.
	Странно, колко се променя човек, когато забави ритъм.
	— Наясно си, че наближава краят, нали? — дочу някой да я пита.
	Потънала в мисли, не бе забелязала Ашли, но разпозна гласа й.
	— Моля? — обърна се Рони бавно към блондинката.
	— Искам да кажа, че се радвам, задето Уил те покани на сватбата. Позабавлявай се, понеже не остава много. Той заминава след няколко седмици. Мислила ли си за това?
	— Не смятам, че е твоя работа — прекъсна я Рони.
	— Дори да кроите планове да продължите да се виждате, смяташ ли, че майката на Уил ще те приеме? — продължи Ашли. — Мегън се сгодява на два пъти, но тя й отпъди кандидатите. И с теб ще постъпи така, независимо дали ти харесва или не. Дори и да не изляза права обаче, ти ще си тръгнеш, той ще си тръгне и всичко ще приключи.
	Рони застина, омерзена, че Ашли изрича гласно най-мрачните й опасения. Ала това момиче вече й беше дошло до гуша.
	— Виж какво, Ашли — подхвана Рони и пристъпи към нея. — Слушай внимателно, за да ти стане ясно — пристъпи още по-напред, докато лицата им почти се допряха. — Писна ми от глупостите ти, така че престани да ме заговаряш. Опиташ ли пак, ще избия белосаните зъби от устата ти. Схвана ли?
	Изражението й явно убеди Ашли, че говори сериозно. Тя се обърна бързо и безмълвно се оттегли в безопасност под шатрата.


	По-късно, застанала на кея зад къщата, Рони изпитваше задоволство, че най-сетне е затворила устата на Ашли. Думите на злобната блондинка обаче я жегнаха дълбоко. Уил заминаваше за „Вандербилт“ след две седмици, а тя щеше да си тръгне малко след него. Не знаеше какво ще стане с тях. Само едно беше сигурно — всичко щеше да се промени.
	И как иначе? Ежедневните срещи поддържаха връзката им досега, а колкото и да се стараеше, Рони не успяваше да си представи как ще общуват по телефона или с писма. Е, имаше и други варианти, естествено — видеокамерата на компютъра й например — но те ни най-малко не можеха да се сравняват със сегашните.
	Което означаваше… какво?
	Зад нея тържеството беше в разгара си. Махнаха столовете от временната площадка и тя се превърна в дансинг. От кея Рони усмихнато проследи как Уил танцува поне два пъти с шестгодишната шаферка и веднъж със сестра си. Няколко минути след разпрата с Ашли видя как Мегън и Даниъл разрязват сватбената торта. Музикантите засвириха отново. Том покани на танц Мегън. После младоженката хвърли сватбения букет, а крясъкът на младата жена, която го хвана, сигурно се разнесе над всички околни къщи.
	— Ето те и теб! — прекъсна съзерцанието й Уил и се спусна по алеята към нея. — Търсих те навсякъде. Време е за танца.
	Тя го проследи с поглед как приближава, опитвайки си да си представи как биха се чувствали на нейно място момичетата, които щеше да срещне в колежа. Вероятно онемели като нея.
	Уил прескочи последните няколко стъпала. Рони отклони очи. Да наблюдава водите й беше по-лесно, отколкото да срещне погледа му.
	Той я познаваше достатъчно добре и долови, че нещо не е наред.
	— Какво има?
	Тя не отговори веднага и Уил нежно отметна кичур от косите й.
	— Кажи ми — тихо настоя.
	Рони затвори очи, после ги отвори и се обърна към него.
	— Какво ще стане с нас след това? С теб и мен?
	Уил се намръщи загрижено.
	— Не разбирам какво имаш предвид…
	— Напротив, разбираш — усмихна се тъжно Рони. Когато той отпусна длан, усети, че е права. — Няма да е същото.
	— Това не означава, че трябва да се примирим.
	— Лесно е на думи.
	— От Нашвил до Ню Йорк не е много път… Два часа със самолет? Не се налага да вървим пеш.
	— И ти ще идваш да ме виждаш? — Рони усети как гласът й потреперва.
	— Разбира се. Надявам се и ти да ми гостуваш в Нашвил.
	Уил я прегърна и продължи:
	— Не знам как ти хрумнаха тези мисли сега, но не си права. Искам да кажа… и аз разбирам, че няма да е същото, но това не означава, че не може да е дори по-добре. Сестра ми живее в Ню Йорк, помниш ли? А има и ваканции. През есента, през пролетта, по Коледа, през лятото… И както казах, лесно е да си гостуваме дори в събота и неделя.
	Рони се запита как ли ще приемат това родителите му, но замълча.
	— Какво има? — възкликна Уил. — Нима не искаш да опитаме?
	— Искам, разбира се.
	— Тогава ще намерим начин, нали? — увери я Уил и след кратко мълчание добави: — Искам да бъда с теб колкото може по-дълго. Ти си умна, забавна, честна. Вярвам ти. Вярвам в нас. Заминавам, наистина, а и ти се връщаш у дома, но това не променя чувствата ми. И „Вандербилт“ няма да ги промени. Обичам те много.
	Усещаше, че той говори искрено, но някакво тъничко гласче отвътре не й даваше мира с въпроса колко летни романси са устояли на изпитанието на времето. Не много, и причината не беше в чувствата. Хората се променят. Интересите им също. Самата тя го доказваше ярко.
	Ала да го изгуби й се струваше непоносимо. Обичаше го, винаги щеше да го обича. И когато Уил се наведе да я целуне, тя се пристисна силно към него. Той я прегърна, а ръцете й погалиха гърба и раменете му, усещайки стаената в тях сила. Знаеше, че Уил иска повече, но досега не беше готова да му го даде. В този момент обаче почувства, че няма друг избор. Този единствен миг беше техен и само техен.
	— Искаш ли да отидем на яхтата на баща ми? — едновременно нежно и настойчиво попита той.
	Рони се разтрепери, несигурна дали е готова за онова, което щеше да последва. Същевременно усещаше и непреодолим подтик да приеме.
	— Добре — прошепна тя.
	Уил я стисна за ръката. Стори й се не по-малко напрегнат от нея. Знаеше, че може да промени решението си, но не искаше да спре. Искаше да запомни първия път, искаше да бъде с човек, когото наистина обича. Докато вървяха към яхтата, тя само смътно долавяше как въздухът захладнява, а гостите кръжат по дансинга. Отстрани Сюзън разговаряше с възрастния мъж, който по-рано я наблюдаваше. Отново я загложди мисълта, че го познава отнякъде.
	— Толкова сладка реч, ще ми се да я бях записал — каза някой провлачено.
	Уил трепна. Гласът долиташе откъм далечния край на кея. Макар да оставаше скрит в сенките, Рони веднага разбра кой е. Блейз я беше предупредила. Маркъс пристъпи напред и запали огнено кълбо.
	— Честно ти казвам, богаташче. Направо я омая — ухили се той. — Цялата е твоя. Почти.
	Уил пристъпи напред.
	— Изчезвай оттук!
	Маркъс завъртя огненото кълбо между пръстите си.
	— Или какво? Ще повикаш ченгетата? Знам, че не си по тази част.
	Уил замръзна. Маркъс очевидно го беше засегнал, макар Рони да не разбираше с какво.
	— Това е частна собственост — каза Уил, но гласът му прозвуча колебливо.
	— Харесва ми тук. Съседите са дружелюбни хора, построили са хубава дървена алея покрай брега. Обичам да се разхождам по нея. Да се наслаждавам на гледката.
	— Празнуваме сватбата на сестра ми — просъска Уил.
	— Винаги съм я харесвал — констатира Маркъс. — Дори веднъж я поканих на среща. Но ме отблъсна. Представяш ли си? — преди Уил да успее да отговори, Маркъс махна към множеството. — Видях Скот, държи се така, сякаш си няма никакви грижи. Чудно? Не го ли гризе съвестта? А и твоята не е много чиста май. Обзалагам се, не си казал на мамчето, че малката ти курва ще я пратят в затвора.
	Тялото на Уил се изопна като струна.
	— Съдията обаче няма да пропусне да я осведоми.
	Съдията…
	Внезапно Рони се досети защо възрастният мъж й се струва познат… В момента той разговаряше със Сюзън.
	Дъхът застина в гърлото й.
	О… Боже…
	В същия момент Уил пусна ръката й. Хвърли се към Маркъс, той го замери с огненото кълбо и скочи върху алеята. Втурна се към двора близо до ъгъла на палатката, ала Уил беше бърз като светкавица. Настигна го за секунди, но щом Маркъс хвърли поглед през рамо, изражението му й подсказа, че очаква точно това.
	За миг се почуди защо, но забеляза как Маркъс се шмугва към въжетата, които поддържат шатрата…
	Рони се спусна към тях.
	— Уил, недей! Спри! — изкрещя тя.
	Твърде късно.
	Уил сграбчи Маркъс, събори го и телата им се заплетоха във въжетата. Клиновете се измъкнаха и Рони с ужас проследи как единият край на палатката започва да рухва.
	Хората се развикаха, една от ледените скулптури се катурна с трясък, а гостите се разбягаха с писъци. Уил и Маркъс се боричкаха на земята. Накрая Маркъс успя да се измъкне, побягна към крайбрежната алея и изчезна зад съседната къща.
	В последвалата суматоха Рони се зачуди дали някой изобщо ще си спомни да е виждал Маркъс.


	Но нея определено щяха да я запомнят. Седнала в кабинета, Рони се чувстваше като дванадесетгодишно хлапе. Искаше само да избяга възможно най-далеч и да се свие под одеялото вкъщи.
	Чуваше как Сюзън крещи в съседната стая и отново и отново си представяше как шатрата се катурва върху гостите.
	— Тя провали сватбата на сестра ти!
	— Нищо подобно! — извика Уил. — Казах ти какво стана!
	— Очакваш да повярвам, че си се опитвал да спреш някакъв злонамерен пришълец!
	— Това е истината!
	Рони не знаеше защо Уил не споменава Маркъс, но за нищо на света не възнамеряваше да внася уточнения.
	Всеки момент очакваше през прозореца да изхвърчи някой стол. Или двамата да се втурнат в кабинета и Сюзън да я удуши.
	— Уил, моля те… дори ако приемем, че говориш истината, как се е озовал той тук? Забрави ли охраната? Всички съдии в околността присъстват на сватбата. Шерифът наблюдаваше шосето, за бога! Това момиче има пръст в цялата работа! Не отричай… по лицето ти чета, че съм права… И какво правехте с нея в яхтата на баща ти, между другото?
	Сюзън произнесе думите „това момиче“, сякаш описва нещо противно, което е настъпила и не може да го изтърка от подметките си.
	— Мамо…
	— Престани! Не си намирай оправдания! Провалихте сватбата на Мегън, Уил, не разбираш ли? Нейната _сватба_. Знаеш колко важно бе тържеството за всички ни. Знаеш колко усилия хвърлихме с баща ти да се подготвим!
	— Не съм го направил нарочно…
	— Няма значение, Уил — Рони чу как Сюзън пое дълбоко дъх. — Знаеше какво ще последва, ако я поканиш. Знаеш, че тя не е като нас…
	— Ти дори не й даде шанс…
	— Съдия Чеймбърс я позна! Каза ми, че в края на месеца ще я съдят за кражба! Или те е лъгала, или ти си лъгал мен!
	Възцари се тягостна тишина. Рони неволно се напрегна да чуе отговора на Уил. Той отрони тихо:
	— Не ти казах, защото знаех, че няма да разбереш.
	— Уил, скъпи… не разбираш ли, че заслужаваш много повече? Животът е пред теб и не ти е нужна някоя като нея. Чаках сам да го осъзнаеш, но заслепен от чувствата, явно не виждаш очевидното. Тя не е достойна за теб! Не е от нашата класа. Не е!
	Гласовете се надигнаха отново. На Рони й призля. Едва се сдържаше да не повърне. Сюзън не беше права във всяко отношение, но не грешеше в едно — че Рони е причина за появата на Маркъс. Защо не се беше доверила на интуицията си и не бе останала у дома? Мястото й не беше тук.
	— Добре ли си? — попита Том. Стоеше пред вратата, стиснал ключовете за колата си.
	— Наистина съжалявам, господин Блекли — отвърна Рони. — Не исках да създавам проблеми.
	— Знам — отвърна той.
	Въпреки съчувствения му тон Рони беше уверена, че и той е разтревожен. И как иначе? Макар никой да не бе наранен сериозно, двама гости бяха пострадали в суматохата и бяха откарани в болницата. Рони обаче бе благодарна, че Том сдържа емоциите си. Ако беше повишил тон, тя щеше да избухне в сълзи.
	— Да те откарам ли у дома? Тук е голяма бъркотия. Баща ти едва ли ще успее да се добре до къщата.
	Рони кимна.
	— Да — стана, пооправи роклята и се помоли мислено да не повърне по пътя. — Ще предадете ли на Уил най-добри пожелания. И че повече няма да излизам с него.
	Том кимна.
	— Да. Няма проблем.


	Не повърна в колата и не се разплака по сякаш безкрайния път към дома. Том също, но това не беше особено смайващо.
	Къщата бе притихнала, лампите изгасени, а Джона и баща й — потънали в сън. В коридора чу колко дълбоко диша баща й — дълбоко и тежко, сякаш след дълъг, изнурителен ден. Ала единствената й мисъл, когато се сви в леглото и се разплака, беше, че няма по-дълъг и по-тежък ден от този, който току-що бе преживяла.
	Очите й бяха още подпухнали и зачервени, когато някой я раздруса и я събуди. Рони присви очи и видя седналия до нея Джона.
	— Ставай!
	Спомените от предишната нощ и думите на Сюзън изплуваха в съзнанието й. Отново й призля.
	— Не искам да ставам.
	— Нямаш избор. Някой те търси.
	— Уил?
	— Не — отвърна Джона.
	— Някой друг.
	— Помоли татко да го отпрати — каза Рони и се зави през глава.
	— Той още спи. Освен това тя търси теб.
	— Коя тя?
	— Не знам, но те чака навън. И е готина.


	Рони си навлече джинсите и тениската и предпазливо излезе на верандата. Посетителката я изненада.
	— Изглеждаш ужасно — започна без предисловия Мегън.
	Беше облечена в къси панталони и потник, ала Джона бе прав — отблизо изглеждаше още по-красива, отколкото на сватбата вчера. Излъчваше увереност, която накара Рони да се почувства много години по-малка.
	— Наистина съжалявам, че ти провалих сватбата… — подхвана тя.
	Мегън вдигна ръка.
	— Не си я провалила — усмихна се леко тя. — Направи я… паметна…
	Рони усети как очите й се напълват със сълзи.
	— Не плачи — меко каза Мегън. — Не те виня. Друг е причината. Маркъс.
	Рони примигна.
	— Да, знам какво е станало. С Уил говорихме, когато мама приключи с него. Мисля, че съм наясно с всичко. И както казах, не те виня. Маркъс е луд. Винаги е бил такъв.
	Рони преглътна. Макар Мегън да й прощаваше — или може би точно защото проявяваше разбиране — угризенията й се задълбочиха.
	— Ммм… щом не си дошла да ми се караш, защо тогава си тук? — попита Рони.
	— Донякъде заради разговора с Уил. Но преди всичко — за да разбера нещо. И искам да ми кажеш истината.
	Рони усети как коремът я присвива.
	— Какво искаш да знаеш?
	— Искам да знам дали обичаш брат ми.
	Рони се усъмни, че е чула правилно, но Мегън не отлепяше поглед от нея. Всъщност нямаше какво да губи. Връзката им беше приключила. Ако Сюзън не успееше, разстоянието щеше да се погрижи.
	Мегън настояваше да узнае истината и в отплата за милото й отношение Рони нямаше избор, освен да изпълни желанието й.
	— Да, обичам го.
	— Не е просто летен романс?
	Рони енергично поклати глава.
	— С Уил…
	Замълча, понеже точните думи й убягваха. Мегън се взря изпитателно в очите й и се усмихна.
	— Добре — каза тя. — Вярвам ти.
	Рони се намръщи объркано, а Мегън се разсмя.
	— Имам опит. Виждала съм това изражение. Например тази сутрин, като се погледнах в огледалото. Изпитвам същото към Даниъл, но трябва да призная, че ме изненадваш. На седемнадесет не знаех какво е любовта. Но когато е искрена, няма как да я сбъркаш.
	Рони слушаше и си мислеше, че Уил не е описал правилно сестра си. Мегън не беше страхотна, тя беше… много повече. Точно като нея би искала да бъде след няколко години. Да й прилича във всяко отношение. За минути Мегън се превърна в неин кумир.
	— Благодаря — промърмори Рони, неспособна да измисли по-подходящ отговор.
	— Не ми благодари. Не го правя заради теб, а за брат си. Той те обича до полуда — обясни Мегън със съзаклятническа усмивка. — Както и да е… Мисълта ми е, че щом го обичаш, не трябва да се притесняваш от случилото се. Ти просто предостави на майка ми история, която да разказва до края на дните си. Ще се възползва от сгодния случай, повярвай ми. А накрая ще преодолее лошите чувства. Такава си е.
	— Не знам…
	— Защото не я познаваш. О, тя е твърдоглава. И бди като орлица над семейството. Но сближи ли се с някого, няма по-добър човек от нея. Готова е на всичко за хората, на които държи.
	Думите й потвърждаваха описанието на Уил, но засега тази страна на Сюзън й убягваше.
	— Трябва да поговориш с Уил — каза Мегън, сложи си слънчевите очила и се накани да си върви. — Не се тревожи. Не ти предлагам да идваш вкъщи. Още повече, че той не е там.
	— Къде е?
	Мегън махна зад гърба си към кея.
	— На турнира. Първият им мач започва след минути.
	Турнирът. Вчерашните шеметни събития го бяха изтрили от паметта й.
	— Оттам идвам, но умът на Уил изобщо не е в състезанието. От притеснение май изобщо не мигна. Особено когато татко му предаде думите ти. Трябва да оправиш положението.
	На стъпалата пред верандата Мегън се обърна за последно към Рони.
	— И още нещо. С Даниъл отложихме с един ден медения си месец, за да гледаме състезанието. Добре ще е Уил да се съсредоточи в играта. Едва ли си е признал, но за него е важно да се представи както подобава.


	Рони си взе душ, облече се и се втурна към кея. Край него беше претъпкано, както през първата й вечер в града.
	Около две игрища в далечния край на кея бяха поставени временни пейки, а поне хиляда зрители заемаха всеки сантиметър. Още повече се трупаха по кея, откъдето мачовете можеха да се наблюдават отвисоко. Самият плаж беше толкова претъпкан, че Рони едва си пробиваше път през тълпата. Тревожеше се, че няма начин да открие Уил.
	Сега разбираше защо победата е толкова важна.
	Огледа множеството, зърна няколко от другите отбори и поднови още по-трескаво търсенето. Установи, че за играчите няма специално място, и се отчая напълно.
	Състезанието започваше след десет минути. Вече се канеше да се откаже, когато го зърна. Със Скот минаваха покрай медиците в бели престилки, облегнати върху паркираната наблизо линейка. Уил свали блузата си и изчезна зад линейката.
	Рони се гмурна в множеството, сипейки извинения към хората, които разбутваше. Само за минута се добра до мястото, където го бе забелязала за последно, но той сякаш се бе изпарил. Тя си запробива отново път напред. Стори й се, че вижда Скот — трудно бе да го различи сред морето от руси коси. Въздъхна трескаво и забеляза Уил, седнал сам в сянката на пейките, да отпива бавно от бутилка оранжада.
	Мегън беше права. В отпуснатите му рамене се четеше умора, по нищо не личеше да е обзет от предстартова треска.
	Рони заобиколи неколцина правостоящи и затича към него. За миг й се стори, че по лицето му се изписва изненада, но той бързо отклони поглед. Баща му явно беше предал точно посланието й.
	Реакцията му издаваше болка и объркване. Думите се заблъскаха в ума й, но се налагаше да отложи обясненията — играта започваше след минути. Добра се до него, прегърна го и го целуна горещо. Макар и изненадан, той се съвзе бързо и устните му й отвърнаха страстно.
	Накрая проговори:
	— Вчера…
	Тя поклати глава и нежно постави пръст върху устните му.
	— По-късно ще го обсъдим. Знай само, че онова, което казах на баща ти, не беше истина. Обичам те. И искам да направиш нещо за мен.
	Той наклони въпросително глава, а Рони продължи:
	— Да играеш както никога досега.


>	27.
>	Маркъс

	Маркъс подритваше пясъка пред „Бауърс Пойнт“ и си мислеше, че би трябвало да се радва заради хаоса, който създаде предната вечер. Всичко мина по план. Къщата беше подготвена за събитието точно както я описваха в подробните вестникарски статии. Докато гостите вечеряха, той разхлаби с леснина клиновете на палатката, за да поддадат, щом омотае въжетата. Със задоволство видя как Рони крачи по кея, а Уил я последва след малко — точно според предвижданията му. И добрият стар предвидим Уил изигра ролята си блестящо — едва ли имаше по-предсказуем човек от него. Натискаш бутон А и Уил постъпва еди-как си, натискаш бутон „Б“, и Уил прави еди-какво си. Ако не беше толкова забавно, щеше да е скучно.
	Маркъс не приличаше на другите. Отдавна го беше разбрал. Никога не го измъчваше чувство за вина и се гордееше с това. Опиянението, че може да постъпва както си поиска, обаче обикновено не траеше дълго.
	Миналата вечер се беше почувствал по-жив отвсякога, възбудата беше неописуема. По правило, след като осъществеше някой от „проектите“ си, както мислено ги наричаше, задоволството траеше седмици — полезен факт, понеже импулсите му, пуснати на воля, го излагаха на риск. Не беше глупав. Знаеше какво го чака, затова винаги внимаваше много.
	Сега обаче го измъчваше усещането, че е допуснал грешка. Може би беше пришпорил прекалено късмета си, превръщайки семейство Блекли в мишена на последния си проект. Те бяха най-видният клан в Уилмингтън все пак — могъщи, с връзки и богати. Откриеха ли, че е замесен, нищо не би ги спряло да го хвърлят зад решетките. Затова го глождеше съмнение — Уил покри Скот, но дали провалената сватба на сестра му няма да му развърже езика?
	Не му харесваше това усещане. Приличаше много на… страх. Не му се ходеше в затвора, независимо дали щеше да е за кратко. Нямаше начин да го пратят там. С този остър като бръснач ум. Не можеше да си представи да го затворят в килия, да му заповядват шайка противни надзиратели, да търпи попълзновенията на двеста килограмови неонацисти, в чинията му да щъкат хлебарки и всички останали ужаси, които въображението му щедро рисуваше.
	Сградите, които беше опожарил, и хората, които бе наранил, не значеха абсолютно нищо за него, но от мисълта за затвора… му призляваше. И този път страхът го бе завладял с непозната сила.
	Напомни си, че засега не се задават проблеми. Очевидно Уил не беше споменал името му, защото иначе в „Бауърс Пойнт“ щеше да е пълно с ченгета. Все пак се налагаше да се укроти за известно време. Да стане по-нисък от тревата. Никакви партита в крайбрежните вили, никакви пожари в складовете. И да стои далеч от Рони и Уил. Подразбираше се, че няма и дума да спомене пред Теди и Ланс. Дори пред Блейз. Щеше да остави спомените на свидетелите да избледнеят.
	Освен ако Уил не променеше решението си.
	Тази възможност сякаш го зашлеви. Доскоро го държеше в ръцете си, но сега ролите внезапно се смениха… или поне изравниха.
	Маркъс се замисли дали за известно време да не отпътува нанякъде. На юг към Мъртъл Бийч, форт Лодърдейл или Маями, докато духовете на милите сватбари се уталожат напълно.
	Решението му се стори чудесно, но му трябваха пари. Много пари. При това бързо. Единственият начин да си ги набави бяха представленията — пред много публика. За щастие волейболният турнир започваше днес. Уил несъмнено щеше да се състезава, но Маркъс нямаше да се навърта край игрищата. Щеше да изнесе представление на кея… голямо представление.
	Зад него Блейз се приличаше на слънцето само по джинси и сутиен, а блузата й лежеше свита на топка до лагерния огън.
	— Блейз — подвикна Маркъс. — Направи ми девет огнени топки! Ще се събере голяма тълпа. Трябва да изкараме нещичко.
	Тя не отговори, ала силната й въздишка го накара да стисне зъби. Беше му писнало от нея. Откакто майка й я изхвърли, по цял ден се разхождаше с мрачно лице. Видя я как стана и грабна бутилката със запалителна течност. Добре. Поне да заслужи с нещо прехраната си.
	Девет огнени топки. Не всички наведнъж, разбира се. Обикновено използваха шест. Но ако добавеха по още някоя тук-там, нещо неочаквано, щяха да съберат повече пари. И след няколко дни той щеше да бъде във Флорида. Сам. Теди, Ланс и Блейз щяха да останат тук. За негова радост. Бяха му дошли до гуша.
	Вече потънал в планове за предстоящото пътуване, Маркъс разсеяно забеляза как Блейз мокри топките със запалителната течност точно над блузата, която ще носи по време на шоуто.


>	28.
>	Уил

	Лесно спечелиха мача от първия кръг. Уил и Скот почти не се изпотиха. Във втория кръг им беше дори още по-лесно — противниците им спечелиха само една точка. В третия се наложи да се потрудят. Играта завърши категорично в тяхна полза, но Уил остана с впечатление, че другият отбор е доста по-добър, отколкото можеше да се съди по резултата.
	Четвъртфиналният мач започна в два след пладне, финалът бе обявен за шест следобед. Облегнал ръце на коленете в очакване на началния удар, Уил си даде сметка, че днес се представя отлично. Изоставаха с три точки, но това не го притесни. Чувстваше се добре, рефлексите му бяха бързи, а стрелбата — точна. Когато противникът подхвърли топката във въздуха за сервис, Уил се почувства непобедим.
	Топката прелетя над мрежата със силен фалц. Предусетил посоката, Уил се втурна напред и посрещна отлично удара. С безпогрешен инстинкт Скот скочи и заби диагонално, печелейки сервис. Отбелязаха шест поредни точки, преди противниковият отбор да си върне сервиса. Когато заеха позиция, Уил потърси с поглед Рони. Седеше на пейките срещу родителите му и Мегън — навярно добра идея.
	Измъчваше се, че не каза на майка си истината за Маркъс, ала какво би могъл да направи? Разбереше ли Сюзън кой е злосторникът, щеше да потърси отмъщение… и да предизвика ответен удар. Арестуваха ли го, Маркъс щеше да се опита да смекчи наказанието срещу „полезна информация“ за друго, по-сериозно престъпление — това на Скот. И да създаде проблеми на Скот — и на родителите му, естествено, които бяха близки приятели на неговите — в най-критичния момент, когато се бори за стипендия. Затова излъга, а за нещастие майка му реши да хвърли цялата вина върху Рони.
	Но тя дойде и му каза, че въпреки всичко го обича. Обеща по-късно да поговорят. Заръча му да играе по-добре отвсякога и той беше решен да не я подведе.
	Противниковият отбор изпълни сервиса и Уил се втурна напред, Скот му подаде като по учебник и той заби. След това другият отбор отбеляза една точка до края на гейма, а през следващия — само две.
	Със Скот се класираха за полуфиналите. Сред публиката Уил дочуваше окуражителните възгласи на Рони.


	Полуфиналният мач беше най-тежкият досега. Спечелиха лесно първия гейм, но загубиха с тайбрек втория.
	Уил се готвеше за начален удар и чакаше съдията да даде сигнал за третия гейм. Погледът му се плъзна към пейките, после към кея. Забеляза, че множеството е три пъти по-голямо от миналата година. Тук-там различи съученици от гимназията и познати от детинство. По пейките нямаше нито едно свободно място.
	Съдията изсвири, Уил подхвърли топката нависоко, подскочи и я запрати към средната линия. Приземи се и се накани да заеме позиция, но разбра, че е излишно. Противниковите играчи замръзнаха, разколебани кой да посрещне удара, топката вдигна фонтан от пясък и отскочи от игрището.
	Едно на нула.
	Уил сервира седем пъти поред. Със Скот отвоюваха значителна преднина и накрая — лесна победа.
	Когато напускаха игрището, Скот го потупа по гърба.
	— Това е! — рече той. — Днес сме неотразими. Да му мислят Тайсън и Ландри!


	Тайсън и Ландри — осемнадесетгодишни момчета от Хермоса Бийч, Калифорния — бяха най-добрият юношески отбор в света. Преди година заемаха единадесето място в световната ранглиста — достатъчно да представляват, която и да било държава на Олимпийските игри. Играеха заедно от дванадесетгодишни и през последните две години бяха изгубили само един гейм. Скот и Уил ги бяха срещали само веднъж — на миналогодишния полуфинал на същия турнир. Напуснаха игрището с подвити опашки. Не успяха да вземат дори гейм.
	Днес обаче беше различно — спечелиха първия гейм с три точки. Тайсън и Ландри победиха във втория със същата преднина, а в третия гейм резултатът беше седем равни.
	Уил бе прекарал девет часа под палещото слънце. Въпреки погълнатите литри вода и оранжада, слънцето и жегата сигурно го бяха изтощили. Поне малко. Но не го усещаше. Не сега. Защото стана ясно, че могат да спечелят турнира.
	Те биеха начален удар — неизгодно положение в плажния волейбол, понеже всеки пропуск носеше точка, а противниковият отбор получаваше възможност да посрещне сервиса, да организира атака и да отбележи. Скот обаче би главозамайващ сервис ниско над мрежата и затрудни Тайсън. Той успя да стигне топката, но я изпрати в погрешна посока. Ландри се хвърли и някак си я достигна, но само влоши ситуацията — топката отлетя в тълпата, откъдето щяха да я върнат минимум след минута. И тогава Уил и Скот щяха да водят с една точка.
	Както обикновено, той погледна първо към Рони, а тя му помаха. После се обърна към отсрещната редица пейки, усмихна се и кимна на семейството си. Кеят над игрищата беше претъпкан, но малко по-нататък не се мяркаше никой. Уил се зачуди защо, но в този миг едно огнено кълбо литна във въздуха.


	Резултатът беше дванадесет равни.
	Топката отново отлетя сред публиката, този път заради Скот. Уил зае позиция и се вгледа към кея, където знаеше, че се намира Маркъс.
	Усещането, че той е толкова близо, го караше да тръпне от гняв като предишната вечер.
	Повтаряше си, че трябва да го забрави — точно както Мегън го посъветва. Не биваше да я тревожи снощи със своята история; нали беше младоженка и родителите му бяха резервирали апартамент в прочутия хотел „Уилмингтън“. Но тя настоя и той сподели всичко. Макар да не разкритикува решението му, Мегън очевидно се разочарова, че е прикрил постъпката на Скот. Тази сутрин обаче го подкрепяше безрезервно и докато чакаше сигнала на съдията, Уил знаеше, че играе и заради себе си, и заради нея.
	Над кея продължаваха да танцуват огнени кълба. Тълпата около парапетите бе пооредяла и Уил видя как Теди и Ланс както винаги се въртят в ритъма на брейка. Изненада се обаче, че Блейз жонглира наравно с Маркъс. Улавяше кълбото и го подхвърляше обратно на него. И сякаш огнените топки се движеха по-бързо от обикновено. Тя пристъпваше назад, навярно за да забави темпото. Накрая гърбът й опря в парапета.
	Ударът очевидно я разсея, тя не прецени траекторията на една от неспирно летящите към нея топки и я улови пред гърдите си. Следващата долетя бързо, Блейз се протегна да я хване и опря предишната до блузата си. За секунди дрехата се превърна в пламтяща мантия.
	Блейз паникьосано заудря пламъците, очевидно забравила, че държи друго огнено кълбо…
	След миг ръцете й също горяха, а виковете й заглушиха възгласите край игрищата. Хората около нея, изпаднали в шок, не помръдваха. Дори отдалеч Уил виждаше как пламъците поглъщат тялото й като циклон.
	Той инстинктивно побягна към кея. Краката му затъваха в пясъка и го бавеха. Спусна се по-бързо, пришпорван от крясъците на Блейз.
	Втурна се на зигзаг през множеството, използвайки всяка пролука, и заизкачва по три наведнъж стъпалата към кея. После прескочи светкавично парапета.
	Проправи си път през тълпата, която закриваше Блейз от погледа му. Най-сетне видя един мъж, клекнал до гърчещото се, виещо тяло на момичето. От Маркъс, Теди и Ланс нямаше и следа…
	Уил се закова при вида на блузата на Блейз, претопена в туптящата й обгоряла кожа. Тя хлипаше и крещеше несвързано, а хората наоколо я наблюдаваха безпомощно.
	Уил знаеше, че трябва да действа. Дори да не се броеше огромната тълпа, линейката щеше да се забави поне петнадесет минути, докато прекоси моста и заобиколи плажа. Когато Блейз отново изпищя мъчително, Уил се наведе и нежно я вдигна на ръце. Пикапът му беше паркиран наблизо, бе пристигнал сред първите сутринта. Понесе я натам. Зашеметени от видяното, хората наоколо не се опитаха да го спрат.
	Блейз губеше съзнание. Той крачеше възможно най-бързо, стараейки се да не я разтърсва много. Рони се втурна по стъпалата към кея точно когато Уил минаваше край тях. Запита се как ли е успяла да се измъкне от пейките и да дойде толкова бързо, но посрещна появата й с облекчение.
	— Ключовете са върху задната гума! — викна й той. — Ще я сложим да легне на задната седалка. По пътя звънни в спешното отделение да ги предупредиш!
	Рони се втурна към пикапа и отвори вратата, преди Уил да пристигне. Не беше лесно да настанят Блейз отзад, но накрая се справиха. Уил скочи отпред и подкара бясно към болницата.


	Приемната на спешното отделение беше претъпкана. Уил седеше до входа, втренчен в падащия навън сумрак. До него седеше Рони. Родителите му, Мегън и Даниъл се отбиха за малко, но отдавна си бяха тръгнали.
	През последните четири часа му се наложи да разкаже на няколко пъти цялата история — включително на майката на Блейз, която сега беше при нея в отделението. Когато влетя в приемната, Уил ясно прочете дивия ужас по лицето й, докато медицинските сестри я отвеждаха вътре.
	Знаеха само, че незабавно са откарали Блейз в операционната. Падаше нощ, но Уил не си и помисляше да си върви. Спомняше си как в трети клас с Блейз седяха на един чин, после в ума му изплуваше образът на страдащото създание в ръцете му. Не познаваше днешната Блейз, но някога тя му беше приятелка и това бе достатъчно.
	Почуди се дали полицаите ще се появят отново. Дойдоха с родителите му и той им разказа какво е видял. Те обаче се интересуваха повече защо е довел Блейз в болницата, вместо да изчака линейката. Уил отговори искрено — беше забравил, че край игрищата има линейка, а Блейз очевидно се е нуждаела от незабавна медицинска помощ. Слава Богу, полицаите проявиха разбиране. Стори му се дори, че полицай Джонсън кима одобрително, и остана с впечатлението, че и той би постъпил като него.
	Всеки път, когато вратата към отделението се отвореше, Уил търсеше с поглед някоя от медицинските сестри, които бяха отвели Блейз. В колата Рони бе успяла да се свърже с болницата и травматолозите ги очакваха. За секунди положиха Блейз на носилка и я откараха. Десет минути след това Рони и Уил не намираха думи. Стояха като застинали, ръка за ръка, и тръпнеха при спомена за писъците на Блейз в колата.
	Вратата се отвори отново и майка й тръгна към тях.
	И Уил, и Рони станаха. Когато жената наближи, Уил различи напрегнато присвитите й устни.
	— Една от сестрите ми каза, че още сте тук. Дойдох да ви благодаря.
	Гласът й пресекна, а Уил преглътна, усетил, че гърлото му внезапно пресъхва.
	— Ще се оправи ли? — едва отрони той.
	— Не знам още. В операционната е — майката на Блейз обърна поглед към Рони. — Казвам се Маргарет Конуей. Съмнявам се, че Галадриел изобщо ме е споменавала.
	— Много съжалявам, госпожо Конуей — докосна нежно ръката й Рони.
	Жената подсмръкна, опитвайки се да запази самообладание.
	— И аз — започна тя, после гласът й заизлиза на пресекулки. — Сто пъти й повтарях да стои далеч от Маркъс, но тя не ме послуша и сега… малкото ми момиче…
	Госпожа Конуей избухна в сълзи. Уил я наблюдаваше парализиран, а Рони пристъпи напред и я прегърна.


	Уил подкара пикапа по улиците на Райтсвил Бийч. Всичко наоколо изпъкваше с неподозирана яснота. Караше бързо. Знаеше, че може и повече. С периферното си зрение различаваше детайли, които иначе му убягваха: меките мъгляви ореоли около уличните лампи, съборената кофа за отпадъци на алеята пред „Бъргър Кинг“, малката пукнатина до табелата на кремав „Нисан“.
	До него Рони го гледаше тревожно, но не казваше нищо. Не попита къде отиват, защото нямаше смисъл. Когато майката на Блейз ги остави, Уил стана безмълвно и закрачи гневно към пикапа. Рони го последва и седна до него.
	Отпред светофарът светеше жълто, но вместо да намали, Уил профуча през кръстовището. Пикапът с ръмжене се стрелна към „Бауърс Пойнт“.
	Познаваше добре най-краткия път и лесно взимаше завоите. Подминаха търговската част и профучаха край притихналите крайбрежни къщи. После подминаха кея и дома на Рони. Уил не си направи труда да забави, напротив — форсираше пикапа до краен предел.
	Тя стисна дръжката на вратата, когато той сви в покрит с чакъл паркинг, почти закрит от дърветата. Пикапът спря със скърцане и най-сетне Рони се осмели да проговори.
	— Недей. Моля те.
	Уил я чу и разбра какво иска, но въпреки това изскочи от пикапа. „Бауърс Пойнт“ бе съвсем близо — на плажа зад ъгъла на улицата, на няколкостотин метра от вишката на спасителя.
	Уил затича. Знаеше, че Маркъс е там, усещаше го. В ума му се нижеха картини — пожарът в църквата, нощта на фестивала, как Маркъс стискаше Рони за ръката… и Блейз, обвита в пламъци.
	Маркъс не се и опита да й помогне. Избяга, когато тя се нуждаеше от него. Когато можеше да умре.
	Уил не мислеше какво ще стане с него. Нито със Скот. Вече пет пари не даваше. Този път Маркъс бе отишъл твърде далеч. Уил сви зад ъгъла и ги забеляза, седнали върху изхвърлени от морето дънери край лагерен огън.
	Огън. Огнени кълба. _Блейз…_
	Затича по-бързо, окуражавайки се мислено за онова, което щеше да последва. Приближи достатъчно, за да различи бирените бутилки, разпръснати около огъня, но знаеше, че мракът им пречи да го забележат.
	Маркъс тъкмо надигаше бутилка бира към устата си, когато Уил се наведе и го блъсна изотзад, точно под врата. Усети как гърбът му поддаде от удара и чу болезнения му стон, когато го събори върху пясъка.
	Уил разбираше, че трябва да действа бързо, за да достигне Теди, преди той или брат му да успеят да реагират. Видът на падналия Маркъс сякаш ги парализира. Уил сръга с коляно Маркъс и отскочи като пружина към Теди, поваляйки го от дънера. Приземи се върху него, но вместо да го наложи с юмруци, се отдръпна и заби чело в носа му.
	Усети как костта изхрущя. Изправи се светкавично и загърби въргалящия се в пясъка и пищящ Теди, покрил лицето си с длани, измежду които струеше кръв.
	Ланс вече се бе раздвижил и се канеше да го нападне, когато Уил пристъпи рязко назад. Ланс се приведе, но Уил вдигна коляно и го ритна по лицето. Ланс отметна назад глава и припадна още преди да се строполи на земята.
	Двама извадени от строя, оставаше още един.
	Маркъс тъкмо се изправяше на крака. Грабна един дънер и отстъпи назад. Уил се насочи към него. Трябваше да го изпревари. Хвърли се напред. Маркъс метна дънера, но дървото само облиза Уил. Той го бутна встрани и се вкопчи в Маркъс. Използва инерцията на сблъсъка и го повали. Маркъс се строполи по гръб. Уил го натисна с цялата си тежест и го халоса силно с чело.
	Чу познатото изхрущяване, но този път не спря. Замахна и удари Маркъс с юмрук. После пак и пак, предавайки се на натрупания след пожара гняв. Изливаше цялата ярост от безпомощността, която го терзаеше месеци наред. Уцели два пъти ухото на Маркъс. Виковете му го разяриха още повече. Насочи юмрук към вече счупения му нос, когато някой внезапно улови ръката му.
	Обърна се, готов да посрещне атаката на Теди, но видя ужасеното лице на Рони.
	— Спри! Не си заслужава да отидеш в затвора заради него! — изкрещя тя. — Не си съсипвай живота заради него!
	Едва чуваше думите й, но усещаше как го дърпа нагоре.
	— Моля те, Уил — каза с треперещ глас. — Ти не си като него. Имаш бъдеще. Не го рискувай.
	Тя постепенно отпусна ръце и Уил долови как силите го изоставят. Изправи се с мъка, разтреперан от прилива на адреналин. Рони го прегърна през кръста и бавно закрачиха към пикапа.


	На другата сутрин Уил отиде на работа с болезнено подпухнала ръка. Скот го очакваше в малката съблекалня. Дръпна завесата и изпепели Уил с поглед. После надяна работния гащеризон.
	— Не биваше да прекъсваш мача — подхвана той и дръпна ципа на гащеризона. — Линейката беше на стотина метра оттам.
	— Знам — отвърна Уил. — Видях ги преди състезанието, но забравих. Съжалявам, че изгубихме служебно мача.
	— Аз също, повярвай ми — отсече Скот, взе памучна кърпа и я втъкна в колана си. — Можехме да спечелим титлата, но ти реши да се правиш на герой.
	— Скот, човече, тя се нуждаеше от помощ…
	— Нима? И защо точно ти трябваше да се притечеш? Защо не почака професионалистите? Защо не се обади на Бърза помощ? Защо реши да я откараш с пикапа си?
	— Обясних ти… забравих за линейката. Мислех, че няма да пристигнат навреме.
	Скот удари с юмрук шкафчето.
	— Но ти дори не я харесваш! — викна той. — Не сте никакви приятели вече! Ако беше Ашли или Кейси, или дори Рони, щях да разбера. По дяволите, ако беше непозната, пак щях да разбера. Но Блейз? Блейз? Мацката, дето иска да изпрати приятелката ти в затвора? Която се мъкне с Маркъс? — Скот отстъпи назад. — Мислиш ли, че тя би направила същото за теб? Ако беше пострадал и се нуждаеше от помощ? Никога!
	— Волейболът е просто игра — възрази Уил, усещайки как го завладява гняв.
	— За теб! — викна Скот. — За теб е просто игра! Но за теб всичко е игра! Не схващаш ли? Нищо не те засяга! Няма нужда да печелиш състезания, защото дори да изгубиш, животът те очаква на сребърен поднос! За мен обаче има значение! Бъдещето ми беше заложено на карта, човече!
	— Е, и животът на едно момиче беше заложен на карта — отвърна Уил. — И ако престанеш да разсъждаваш егоистично, ще разбереш, че да спасиш някого е по-важно от безценната ти волейболна стипендия!
	Скот поклати отвратено глава.
	— Отдавна сме приятели… но винаги по твоите правила. Както ти поискаш. Искаш да скъсаш с Ашли, искаш да излизаш с Рони, искаш да не тренираш, искаш да се правиш на герой. Е, знаеш ли какво? Този път сбърка. Говорих с лекарите. Казаха ми, че не си постъпил правилно. Че носейки я към пикапа, може и да си влошил положението. И какво спечели? Благодари ли ти Блейз? Не, разбира се. И няма да го направи. Но ти предпочете да прецакаш приятеля си, защото най-важни са твоите желания.
	Скот сякаш го зашлевяваше с думи, ала те само разпалиха гнева му.
	— Овладей се, Скот — каза Уил. — Този път не си в центъра на вниманието.
	— Но ти ми го дължиш! — изкрещя Скот и пак удари шкафа. — За едно-едничко нещо те молех! Знаеш колко много залагах на турнира!
	— Не ти дължа нищо — пророни през зъби Уил. — Прикривам те от осем месеца. Писна ми Маркъс да си играе с нас на котка и мишка. Трябва да кажеш истината. Нещата се промениха.
	Уил се обърна и тръгна към вратата. Когато я отвори, чу Скот да го пита:
	— Какво си направил?
	Уил се обърна пред полуотворената врата и с непоколебима решимост срещна очите на Скот.
	— Както казах, трябва да си признаеш.
	Изчака Скот да осъзнае думите му и излезе, захлопвайки вратата зад гърба си. Тръгна между колите и чу приятеля си да вика:
	— Искаш да ми съсипеш живота? Искаш да отида в затвора заради един неволен инцидент? Няма да стане!
	После Скот отново заналага с юмрук шкафа в съблекалнята.


>	29.
>	Рони

	Следващата седмица беше напрегната и за двамата. Рони се опитваше да осъзнае насилието, на което бе станала свидетел, както и начина, по който то я накара да се почувства. Не обичаше агресията, не обичаше да вижда как нараняват хора и знаеше, че това рядко подобрява положението. Ала не можеше да се гневи на Уил. Не искаше да се примири със случилото се, но пък начинът, по който той буквално сломи трима противници, я караше да се чувства по-сигурна, когато е с него.
	Уил обаче беше потиснат. Беше убеден, че Маркъс ще се оплаче в полицията и всеки момент ще го задържат. Рони усещаше, че го тревожи и друго, но не го споделя. Незнайно защо със Скот не си говореха и тя се питаше дали това не е причината за безпокойствата на Уил.
	Семейството, естествено, също даваше своя принос. Особено майка му. Рони я видя на два пъти след сватбата — веднъж, докато чакаше в пикапа пред къщата Уил да си вземе чиста блуза, и втори път в ресторанта в центъра на Уилмингтън, където обядваха с него. Тъкмо седнаха, когато Сюзън влезе с група приятели. За разлика от Уил Рони виждаше идеално входа. И в двата случая Сюзън преднамерено й обърна гръб.
	Не му разказа за това. Той тънеше в собствения си свят от тревоги и разкаяния и не забелязваше, че майка му явно смята Рони за лично отговорна за трагедията, сполетяла Блейз.
	Стоеше пред прозореца в спалнята и наблюдаваше спящия край гнездото на костенурката Уил. Яйцата в другите гнезда бяха започнали да се излюпват и следобеда махнаха клетката. Не искаха да оставят гнездото цяла нощ на произвола на съдбата и Уил предложи да го пази — така или иначе гледаше да се задържа възможно най-малко у дома.
	Не й се мислеше за сполетелите ги напоследък грижи, но през ума й започнаха да се нижат картини от лятото. Почти не помнеше момичето, което за пръв път стъпи тук. А лятото още не бе отминало. След няколко дни щеше да навърши осемнадесет и след една последна седмица заедно Уил щеше да замине в колежа. След още няколко дни тя щеше да се яви в съда и после да отпътува за Ню Йорк. Толкова много довършени и толкова недовършени неща…
	Рони поклати глава. Коя е тя всъщност? Чий живот живее? И най-важното — къде ще я отведе той?
	Напоследък светът й изглеждаше по-реален, по-действителен от всичко преживяно досега — любовта й към Уил, привързаността към баща й, бавното темпо на дните. Животът й следваше нов, спокоен и пълноценен ритъм. Понякога й се струваше, че друг живее в нейната кожа, някой, когото тепърва опознава. Не бе предполагала, че едно тихо крайбрежно градче в далечния Юг ще се окаже изпълнено с повече… живот и драматични събития от Манхатън.
	Усмихна се и си призна, че — с малки изключения — лятото всъщност не беше никак лошо. Спеше в тиха спалня до брат си и само стъкло и пясък я деляха от момчето, което обичаше и което споделяше чувствата й. Има ли нещо по-прекрасно на този свят? И въпреки всичко, може би дори заради изпитанията, Рони знаеше, че никога няма да забрави лятото с него, независимо какво щеше да й поднесе бъдещето.
	Легна и започна да се унася. Последната й съзнателна мисъл беше колко много й предстои. Макар това усещане обикновено да предсказваше трудности, Рони беше уверена, че не е така — не и след всичко, което преживяха заедно.


	На сутринта обаче се събуди с тревога. Както винаги, първата й мисъл беше, че е изминала още една нощ — тоест остава й ден по-малко с Уил.
	Но докато лежеше, опитвайки се да разгадае обзелото я безпокойство, разбра, че не я гложди само бързотечното време. Следващата седмица Уил заминаваше за „Вандербилт“. Дори Кейла отиваше в колеж. А тя самата нямаше представа какво я чака. Да, ще стане на осемнадесет и да, ще трябва да се справи с решението на съда, а после? С майка си ли ще живее винаги? В „Старбъкс“ ли да си потърси работа? За миг си представи как, стиснала лопата, крачи след слоновете в зоопарка.
	За пръв път се сблъскваше толкова ясно с бъдещето. Винаги се бе придържали към повърхностния оптимизъм, че всичко ще бъде наред, независимо какво ще реши. И наистина… щеше да е така. За известно време. Но дали и на деветнадесет ще иска да живее с майка си? На двадесет и една? Или, опазил я Бог, на двадесет и пет?
	Възможно ли е да печели достатъчно и да си позволи да остане в Манхатън, без да е завършила колеж?
	Не знаеше. Знаеше само, че не е готова да посрещне края на лятото. Не беше готова да се завърне у дома. Не беше готова да си представи как Уил снове по зелените морави край „Вандербилт“ и поздравява усмихнатите си състудентки. Не искаше изобщо да мисли за това.

	* * *

	— Добре ли си? Много си мълчалива — отбеляза Уил.
	— Съжалявам. Просто хиляди неща кръжат из ума ми.
	Седяха на кея, пиеха кафе и ядяха гевреците, които бяха купили по пътя. Обикновено кеят бе претъпкан с рибари, но тази сутрин нямаше жива душа. Приятна изненада, понеже днес беше почивният ден на Уил.
	— Мислила ли си какво искаш да правиш?
	— Всичко, ако не броим слоновете и лопатите.
	Той закрепи геврека върху пластмасовата чаша с кафе.
	— Да поискам ли обяснение?
	— По-добре недей — намръщи се тя.
	— Съгласен — кимна Уил. — Но аз питах за рождения ти ден утре.
	Рони вдигна рамене.
	— Нищо специално.
	— Но нали ставаш на осемнадесет? Не отричай — това е голямо събитие! Навършваш пълнолетие.
	„Страхотно“, рече си Рони. Поредният знак, че времето изтича и трябва да помисли за бъдещето. Уил явно прочете изражението й, защото се протегна и постави ръка върху коляното й.
	— Сбърках ли нещо?
	— Не. Не знам. Днес се чувствам малко особено.
	Отвъд вълните се мяркаше стадо делфини. Когато ги видя за пръв път, онемя от удивление. Сега те се бяха превърнали в обичайна част от пейзажа, но въпреки това щяха да й липсват, когато се върнеше в Ню Йорк и се захванеше с каквото решеше да се захване. Навярно щеше да се пристрасти към анимационните филмчета като Джона и да настоява да ги гледа с главата надолу.
	— Искаш ли да те заведа на вечеря?
	Не, друг вариант беше по-вероятен. Щеше да се пристрасти към видеоигрите.
	— Добре.
	— Или на танци?
	— Звучи добре.
	— Трета идея — да си боядисаме лицата и да викаме духовете на древните инки?
	Пристрастена към противните игрички, навярно щеше да продължава да живее при майка си, когато след осем години Джона заминеше в колежа.
	— Както решиш.
	Смехът на Уил привлече вниманието й отново към него.
	— Каза ли нещо?
	— Говорех за рождения ти ден. Питам те как искаш да го отпразнуваме, но ти очевидно си в друга вселена. В понеделник заминавам и искам да организираме нещо специално.
	Рони се замисли. После се обърна към къщата, отбелязвайки за кой ли път колко нелепо изглежда на фона на останалите крайбрежни имения.
	— Знаеш ли какво всъщност искам?


	Не се случи точно на рождения й ден, а две нощи по-късно, в петък, 22 август. Но все пак беше близо. Персоналът на аквариума си вършеше съвестно работата — в ранния следобед работници и доброволци започнаха да копаят ров, за да стигнат костенурките необезпокоявани до водата.
	Рони и Уил помогнаха да подравнят пясъка в плиткия ров, който отвеждаше към океана. Другите от екипа поставиха жълта лента, за да държат множеството на безопасно разстояние. Повечето хора поне. На баща й и Джона позволиха да гледат отблизо и те стояха край гнездото, като се стараеха да не се пречкат на работниците.
	Рони не знаеше как да помага, освен да внимава никой да не доближава много гнездото. Не беше експерт, но понеже носеше униформата, с която приличаше на великденско яйце, хората предполагаха, че всичко й е ясно. През последния час отговори поне на сто въпроса. Радваше се, че е успяла да запомни какво й бе разказал Уил за костенурките и е прегледала картичката с данни, които служителите от аквариума предвидливо бяха подготвили. Отговорите на почти всички въпроси бяха напечатани там — черно на бяло — но явно на зяпачите им беше по-лесно да попитат, отколкото да изчетат предоставената им информация.
	Но пък така времето минаваше по-бързо. Вече чакаха часове и Рони започна да се съмнява в уверенията, че костенурките ще се излюпят всеки момент. На тях явно им беше все едно, че по-малките деца се изморяват или че някому се налага да става рано сутринта за работа.
	Рони не предполагаше, че край жълтата лента ще се струпат стотици. И цирковата атмосфера не й допадаше особено.
	Седна върху дюната и Уил дойде при нея.
	— Как ти се струва? — махна той към множеството.
	— Не съм сигурна. Още не се е случило нищо.
	— Моментът наближава.
	— Все това ми повтарят.
	Уил седна до нея.
	— Трябва да се научиш на търпение, младо жребче.
	— Търпелива съм. Просто искам да започнат да се излюпват. По-скоро.
	— Извинявай — засмя се той.
	— Не трябва ли да вършиш нещо?
	— Аз съм само доброволец. _Ти_ работиш в аквариума.
	— Да, но не ми плащат за извънреден труд и понеже си доброволец, смятам, че трябва да попазиш малко край жълтата лента.
	— Нека позная — половината разпитват какво става, а другите задават въпроси, чиито отговори са написани в картичките, които им раздаваш.
	— Нещо такова.
	— И ти писна?
	— Да речем, че не е толкова забавно, колкото вечерята завчера.
	Той я беше завел в уютен италиански ресторант да отпразнуват рождения й ден. Подари й сребърно колие със сребърна костенурка, която Рони много хареса и оттогава не сваляше от врата си.
	— По какво проличава, че моментът е дошъл?
	Уил посочи към директора на аквариума и към един от биолозите.
	— По това, че Елиът и Тод започват да се суетят.
	— Много научно обяснение.
	— О, така е. Повярвай ми.


	— Може ли да поседна до теб?
	Баща й приближи, когато Уил тръгна да донесе фенери от пикапа.
	— Няма нужда да питаш, татко. Може, естествено.
	— Не искам да ти досаждам. Изглеждаш замислена.
	— Просто чакам като всички останали — отвърна Рони и се отмести, за да му направи място.
	През последния половин час тълпата се разрасна още повече. Радваше се, че допускаха баща й зад жълтата лента. Напоследък изглеждаше много изморен.
	— Колкото и да е странно, като малък никога не съм виждал как се излюпват костенурки.
	— Защо?
	— По онова време не им обръщахме толкова внимание. Искам да кажа… понякога се натъквах на гнездо, ставаше ми любопитно, но не го мислех много-много. Случваше се да намеря и черупки от яйца около някое гнездо, но това беше просто част от всекидневието тук. Във всеки случай не очакваше това, нали? Цялата тази тълпа?
	— Какво имаш предвид?
	— С Уил всяка нощ бдяхте над гнездото. А се налага да споделите най-вълнуващия момент с всички.
	— Няма проблем. Не съм разочарована.
	— Дори малко?
	Рони се усмихна. Баща й я познаваше удивително добре.
	— Как върви песента?
	— Работя. Вече написах поне стотина вариации, но не се получава. Знам, че донякъде е безсмислено начинание — щом не съм успял досега, навярно никога няма да успея — но ми запълва времето.
	— Тази сутрин видях прозореца. Почти е завършен.
	— Почти — кимна баща й.
	— Кога смятат да го инсталират?
	— Не знам. Още не са осигурили пари, за да довършат ремонта. Искат да го поставят, когато всичко е готово. Пастор Харис се притеснява да не го счупят вандали. След пожара е станал по-предпазлив.
	— Не е излишно.
	Стив протегна крака, после ги сви отново с болезнена гримаса.
	— Добре ли си? — попита Рони.
	— Напоследък доста стоя прав. Джона иска да довършим прозореца, преди да си тръгне.
	— Лятото му се отрази чудесно.
	— Мислиш ли?
	— Снощи ми каза, че не иска да се връща в Ню Йорк. Иска да остане при теб.
	— Той е прекрасно дете — каза баща й и след кратко колебание я погледна. — Логично следва въпросът дали ти прекара добре лятото?
	— Да.
	— Заради Уил?
	— Заради всичко. Радвам се, че бяхме заедно.
	— И аз.
	— Кога ще дойдеш в Ню Йорк?
	— О, не знам. Ще импровизираме.
	— Много си зает напоследък? — усмихна се Рони.
	— Не точно. Но държа да отбележа нещо.
	— Какво?
	— Смятам, че си страхотна млада дама. Не забравяй колко се гордея с теб.
	— Това пък защо?
	— Май не съм ти го казвал скоро.
	Рони го прегърна през рамо.
	— И теб си те бива, татко.
	— Хей! — махна той с ръка към гнездото. — Струва ми се, че моментът дойде.
	Рони се обърна натам, после скочи на крака. Както беше предсказал Уил, Елиът и Тод се суетяха развълнувано наоколо, а откъм тълпата долетя дружно ахване.


	Всичко се разви според описанието на Уил, само дето реалността надминаваше стократно думите. Понеже й разрешиха да застане съвсем близо, Рони виждаше всичко — първото яйце започна да се разчупва, после още едно и още едно. Всички се размърдаха и накрая първата костенурка се появи, заклатушка се по трептящите яйца и излезе от гнездото.
	Най-удивителното обаче тепърва предстоеше — първо леко движение, после по-силно, накрая — неуловимо за очите брожение… Пет, десет, много костенурки заизвираха от купчината яйца.
	Като разбунен кошер…
	После мъничките, сякаш праисторически създания се закатериха по стените на гнездото, проправяха си път нагоре и пак се свличаха, лазейки едно върху друго… Заизмъкваха се от там и запълзяха по пясъчния ров право към Тод, който стоеше точно до водата, стиснал фенер в ръка.
	Рони ги наблюдаваше как поемат към океана — толкова мънички, че изглеждаше почти немислимо да оцелеят. Водите просто щяха да ги погълнат, те щяха да изчезнат безследно сред вълните. Всъщност точно това ставаше, когато достигаха водата и тя ги подемаше, преди да се стопят безвъзвратно в необятния океан.
	Рони стоеше до Уил, стиснала силно ръката му, безкрайно щастлива, че е пазила гнездото през всичките тези нощи, че е изиграла своята малка роля в чудото на живота. Стори й се невероятно, че дългоочакваното събитие приключи само за няколко минути.
	Застанала до любимото момче, тя си мислеше, че с никого не е споделяла по-вълшебен миг.


	Час по-късно, след като обсъдиха развълнувано случилото се, Рони и Уил пожелаха лека нощ на колегите си от аквариума, които тръгнаха към колите си. С изключение на прокопания в пясъка ров, всички следи от излюпването на костенурките бяха заличени. Нямаше ги дори черупките. Тод ги беше събрал, за да провери плътността им и да ги изследва за наличие на химикали.
	Уил я прегърна.
	— Надявам се, че костенурките оправдаха очакванията ти.
	— Дори ги надминаха — отвърна Рони. — Но малките не ми излизат от главата.
	— Ще се справят.
	— Не всички.
	— Да — призна Уил. — Не всички. Докато пораснат, ги дебнат много опасности.
	Повървяха мълчаливо.
	— Това ме натъжава.
	— Кръговратът на живота, забрави ли?
	— Не ми пробутвай мъдрости от „Цар Лъв“ — сряза го тя. — По-добре ме излъжи.
	— О — ведро възкликна той. — В такъв случай… всички ще оцелеят. Всичките петдесет и шест. Ще пораснат, ще се чифтосат, ще създадат костенурчета и ще умрат от старост, надживели повечето от събратята си.
	— Наистина ли смяташ така?
	— Разбира се — увери я Уил. — Те са нашите бебета. Нещо специално.
	Рони още се смееше, когато баща й излезе на верандата с Джона.
	— Е, след цялата суетня — подхвана момчето — и след като изгледахме всичко от начало до край, искам да споделя нещо.
	— Какво? — полюбопитства Уил.
	Джона се ухили широко.
	— Беше направо невероятно!
	Рони се засмя. Забеляза обърканото изражение на Уил и вдигна рамене.
	— Стара шегичка — обясни тя и в този момент баща й се закашля. Силна, влажна, болезнена кашлица… която не спря отведнъж като в църквата. Стив кашляше ли кашляше, сякаш никога нямаше да престане.
	Улови се за парапета, за да запази равновесие. По лицето на Джона се изписа страх, дори Уил застина тревожно.
	Рони забеляза как баща й се опитва да се изправи, да възпре кашлянето. Покри с длани устата си и се изкашля за последно. Най-сетне пое дъх на пресекулки, сякаш се опитваше да диша през вода, и свали ръце от устата си.
	През най-дългата секунда от живота си Рони замръзна, по-уплашена от когато и да било. Лицето на баща й беше покрито с кръв.


>	30.
>	Стив

	Произнесоха смъртната му присъда през февруари. Чу я в лекарския кабинет само час след като даде последния си урок по пиано.
	Започна да преподава отново, когато кариерата му на концертиращ музикант претърпя провал и той се установи в Райтсвил Бийч. Без да го пита, няколко дни след като се нанесе, пастор Харис доведе при него талантлива ученичка и го помоли за „услуга“. С присъщата си проницателност той бе разтълкувал завръщането на Стив в родното място като признак на безпомощност и самота и беше решил да му помогне да осмисли отново живота си.
	Ученичката се казваше Чън Ли. Родителите й преподаваха музика в колежа в Уилмингтън. Технически седемнадесетгодишното момиче бе овладяло до съвършенство инструмента, но някак си не успяваше да одухотвори музиката. Беше сериозна и всеотдайна и Стив прие присърце работата. Чън Ли го изслушваше с интерес и се стараеше да следва съветите му. Той очакваше с нетърпение уроците и за Коледа й подари интересна книга за устройството и изработката на класическите пиана. Радваше се, че отново се завръща към преподаването, ала от ден на ден се чувстваше все по-изтощен. Уроците го изморяваха, вместо да го зареждат с енергия, както преди. За пръв път в живота си започна да подремва през деня. С течение на времето спеше все по-дълго — понякога по два часа — и се събуждаше с болки в стомаха. Една вечер, докато си приготвяше чили, внезапно го присви остра, пронизваща болка. Събори тигана от печката, а доматите, бобът и говеждото се пръснаха по целия под на кухнята. Когато най-сетне пое мъчително дъх, Стив осъзна, че проблемът е сериозен.
	Отиде на преглед. В болницата го изследваха на рентген и скенер. По-късно, докато гледаше как тръбичките се пълнят с необходимата за тестовете кръв, Стив си спомни как ракът уби баща му. И разбра какво ще му каже лекарят.
	При третото посещение откри, че е прав.
	— Страдате от рак на стомаха — съобщи му лекарят. Пое дълбоко дъх и продължи. — Скенерът показва, че имате метастази в панкреаса и белия дроб — говореше с равен тон, но в гласа му се долавяше и съчувствие. — Навярно вече си задавате много въпроси, но веднага искам да ви предупредя, че положението не е добро.
	Онкологът проявяваше състрадание, но ясно разкриваше колко е безпомощен. Стив го разбра. Усети също, че лекарят се надява да го засипе с конкретни въпроси, за да го улесни.
	Когато баща му беше на смъртно легло, Стив проучи подробно заболяването. Знаеше какво представляват метастазите, знаеше какво означава ракът да е поразил не само стомаха, но и панкреаса. Знаеше, че няма никакъв шанс да оцелее и вместо да разпитва, обърна очи към прозореца. На перваза близо до стъклото беше кацнал гълъб — в блажено неведение за случващото се вътре.
	„Казаха ми, че умирам — мислеше си Стив, втренчен в птицата, — и лекарят настоява да поговорим за това. Но всъщност думите са излишни, нали?“
	Изчака гълъбът да изгука одобрително, ала той, естествено, не си направи труда да откликне.
	„Умирам“, помисли си отново Стив.
	Спомняше си как допря длани, удивен, че не треперят. А би трябвало. Ръцете му обаче бяха неподвижни и непоклатими като кухненска мивка.
	— Колко ми остава?
	Лекарят изглеждаше видимо облекчен, че тишината най-сетне е нарушена.
	— Преди да отговоря, искам да обсъдим няколко варианта.
	— Няма варианти — отвърна Стив. — И двамата го знаем.
	Дори да се изненада от думите му, лекарят не го показа.
	— Винаги има варианти — рече той.
	— Но никой няма да ме излекува. Имате предвид как да поддържам състоянието си поносимо.
	— Да — отговори лекарят и остави настрани бележника си.
	— Как ще обсъждаме качеството ми на живот, ако не знам колко ми остава? Ако са няколко дни, трябва да започна да звъня на близките си.
	— Повече са.
	— Седмици?
	— Да, разбира се…
	— Месеци?
	Лекарят се поколеба. Очевидно изражението на Стив му подсказа, че ще упорства, докато не научи истината. Прочисти гърло.
	— Отдавна упражнявам тази професия. Разбрах, че предвижданията не са всичко. Твърде много съображения са отвъд границите на медицината. Много зависи от вас самия, от гените и отношението ви. Не, няма как да възпрем неизбежното, важното е да се опитате да изживеете пълноценно времето, което ви остава.
	Стив изгледа изпитателно лекаря, който отново не отговори на въпроса му.
	— Разполагам ли с година?
	Този път лекарят замълча, ала лицето му го издаде. Стив излезе от кабинета и пое дълбоко дъх, разбрал, че му остават по-малко от дванадесет месеца.


	Усети цялата тежест на истината по-късно, докато се разхождаше край брега.
	Страдаше от рак в напреднал стадий. Лечение нямаше. Щеше да умре след по-малко от година.
	Лекарят все пак успя да го информира накратко. Връчи му листовки и списък с уебсайтове — полезни, ако ще пишеш курсова работа, но иначе напълно излишни. Стив ги хвърли в кофата за отпадъци на паркинга. Застанал на пустия плаж под лъчите на зимното слънце, той пъхна ръце в джобовете и се загледа към кея. Макар зрението вече да започваше да му изневерява, различи силуетите на няколко рибари. Други просто се разхождаха безцелно. Удиви се колко нормално изглеждат. Сякаш нищо необичайно не се беше случило.
	А той щеше да умре — при това скоро. Разбра колко маловажни са вече притесненията му. План за догодина? Не му трябва. Как ще изкарва прехраната си, след като навърши петдесет? Няма значение. Копнежът отново да се влюби? Няма да е честно спрямо любимата, а и диагнозата зачертаваше този копнеж.
	„Край — повтори си мислено Стив. — Ще умра след по-малко от година“. Да, усещаше, че има проблем, и донякъде бе предвиждал какво ще му съобщи лекарят. Но споменът как той в действителност произнася думите започна да се върти натрапчиво в съзнанието му като стара плоча върху развален грамофон. Сега, на плажа, вече се разтрепери. Беше уплашен и самотен. Приведе глава, скри лице в шепи и се запита защо се е случило точно на него.


	На другия ден се обади на Чън и обясни, че повече не може да й преподава уроци по пиано. После отиде при пастор Харис и му съобщи новината. Пасторът още се възстановяваше от изгарянията при пожара. Стив разбираше колко егоистично е да му стоварва и това бреме, но нямаше с кого другиго да сподели. Седнаха на верандата пред къщата и той му съобщи диагнозата. Постара се да запази спокойствие, но не успя. Накрая заплакаха и двамата.
	После Стив се разходи край брега, питайки се как да прекара останалото му време. Кое е най-важно за него? Мина край църквата — ремонтът още не беше започнал, ала почернелите стени бяха съборени и останките отнесени. Вгледа се в отвора, зейнал на мястото на прозореца от цветно стъкло. В ума му изплуваха образът на пастор Харис и споменът за безбройните утрини, които бе прекарал сред ореола от лъчи, струящи през прозореца. Тогава реши да направи нов.
	Ден по-късно се обади на Ким. Съобщи й новината и тя се разхлипа в слушалката. Стив усети как гърлото му се свива, но не се разплака. Някак си знаеше, че повече няма да пролива сълзи заради болестта.
	По-късно й се обади отново и я помоли децата да прекарат лятото при него. Тя се съгласи, макар идеята да я стресна. Обеща му да не им казва, че е болен. Ако не ги излъжеше, как щеше да ги опознае отново?
	През пролетта, когато азалиите цъфнаха, той започна по-често да се замисля за Бог — вероятно неизбежно в такава ситуация. Бог или съществуваше, или не. Стив щеше да отиде или в рая, или в нищото. Незнайно защо тези размисли го успокояваха, уталожваха дълбоко стаен в душата му копнеж. Накрая стигна до заключението, че Бог действително съществува. Искаше обаче да усети присъствието му и в този свят, в света на смъртните. И започна да го търси.
	Последната година от живота му изтичаше. Почти всеки ден валеше. Пролетта се оказа сред най-влажните за всички времена. През май обаче не падна нито капка, сякаш някой беше изключил небесното кранче. Стив купи стъклото и започна да майстори прозореца. През юни пристигнаха децата. Той продължаваше да се разхожда край брега и да търси Бог. Успя някак си да възстанови отънелите въжета, които го свързваха с Рони и Джона. Сега, в топлата августовска вечер, мъничките костенурки се носеха из океана, а той кашляше кръв. Време беше да престане да лъже. Моментът за истината беше назрял.
	Децата му бяха изплашени. Усещаше колко искат да каже или да направи нещо, за да прогони страха. Ала хиляди остри игли пронизваха стомаха му. С опакото на дланта Стив изтри кръвта от лицето си и се постара гласът му да прозвучи спокойно:
	— Мисля, че трябва да отида в болницата.


>	31.
>	Рони

	Баща й лежеше на болничното легло, включен на система. Когато й каза, Рони веднага заклати невярващо глава. Не беше истина. Не можеше да е истина.
	— Не — рече тя. — Лекарите сигурно са сгрешили.
	— Не са — протегна ръка към нея той. — И съжалявам, че разбра по този начин.
	Уил и Джона бяха в кафенето долу. Стив пожела да разговаря поотделно с децата си, но на Рони внезапно й се прииска да запуши уши. Не искаше да чува нито дума повече. В ума й се нижеха картина след картина и тя най-сетне разбра защо баща й настояваше с Джона да дойдат в Северна Каролина. И че майка й е знаела истината. Оставало му е малко време и не е искал да го губи в спорове с Рони. Усърдната работа върху прозореца също добиваше смисъл. Рони си припомни как баща й се закашля в църквата, колко често лицето му се сгърчваше болезнено. Парченцата от пъзела се подреждаха съвършено. Ала всичко се разпадаше.
	Нямаше да я дочака да се омъжи, нямаше да прегърне внуците си. Мисълта, че трябва да изживее дните си без него, беше непоносима. Не беше справедливо. Никак.
	— Кога възнамеряваше да ми кажеш? — суховато попита тя.
	— Не знам.
	— На сбогуване? Или след като се прибера в Ню Йорк?
	Той замълча. Рони усети как кръвта нахлува в страните й. Разбираше, че не бива да се ядосва, но не успя да се овладее.
	— Какво? По телефона ли смяташе да ми съобщиш? Какво щеше да кажеш? „О, извинявай, че пропуснах да го спомена през лятото, но съм болен от рак. Ти как си?“
	— Рони…
	— Ако си искал да криеш, защо ме доведе тук? Да те гледам как умираш?
	— Не, скъпа. Точно обратното. — Стив извърна лице към нея. — Исках да дойдеш, за да погледам как живееш.
	При тези думи тя почувства как нещо дълбоко в нея се отприщва — като първите камъчета, свличащи се по склона преди лавината. Чу как в коридора две медицински сестри разговарят тихо. Флуоресцентните лампи жужаха над главата й и хвърляха синкав плащ по стените. Системата капеше ритмично — обикновена болнична обстановка, но всъщност нямаше нищо нормално. Рони усещаше гърлото си подпухнало и лепкаво като тесто. Извърна очи, молейки се сълзите да не потекат.
	— Съжалявам, скъпа — продължи баща й. — Наистина трябваше да ти кажа, но исках да прекараме нормално лятото. И вие, и аз. Да опозная отново дъщеря си. Ще ми простиш ли?
	Молбата му я прониза до дъното на душата й. Тя извика неволно. Баща й умираше, но искаше прошка. Стана й толкова мъчно, че не намираше думи да отговори. Стив й протегна очаквателно ръка. Рони поклати глава.
	— Прощавам ти, разбира се — каза. И се разплака.
	Приведе се, склони глава върху гърдите му и разбра колко е отслабнал. А тя дори не бе забелязала. Усещаше острите очертания на костите. Осъзна как тялото му месец след месец е линеело. Сърцето й се сви от угризения, че не е обърнала внимание, потънала в собствения си живот.
	Баща й я прегърна и сълзите й рукнаха по-силно, защото скоро този най-обикновен жест на обич щеше да е невъзможен. Спомни си деня, когато пристигна, и гнева, който изпитваше към него. Спомни си как излетя от къщата, защото не желаеше да я докосва. Тогава го мразеше, сега го обичаше.
	Радваше се, че е разбрала тайната му, макар с цялото си сърце да копнееше да не е истина. Усети как милва косата й. Скоро нямаше да може да прави това, скоро нямаше да е тук. Рони стисна очи, опитвайки се да забрави бъдещето. Имаше нужда от него. Да споделя тревогите й, да й прощава, когато греши. Имаше нужда да я обича както през изминалото лято. Искаше го завинаги, но разбираше, че скоро ще го изгуби.
	Остана дълго в прегръдките му, хлипаща като малко дете.


	По-късно той отговори на всичките й въпроси. Разказа й за баща си, как ракът се предава по наследство в семейството й, как болките се засилили в началото на годината. Обясни й, че химиотерапията е безпомощна, понеже болестта е поразила много органи. Рони го слушаше и си представяше как зловещите клетки се движат из тялото му — опустошителна армия, сееща смърт. Сподели с нея, че е отказал лечение, защото така болестта само ще се забави, но състоянието му няма да се подобри. Тя отново се ядоса, че не й е казал по-рано. Почувства обаче, че е постъпил правилно. Ако знаеше, лятото нямаше да е същото. Отношенията им щяха да се развият другояче, да поемат в съвсем друго русло.
	Стив беше блед. Морфинът го унасяше в дрямка.
	— Още ли те боли? — попита тя.
	— Не както преди. По-малко — увери я той.
	Рони кимна и отпъди образа на смъртоносните клетки, превземащи тялото му.
	— Кога съобщи на мама?
	— През февруари, веднага щом разбрах. Но я помолих да не ви казва.
	Рони се опита да си припомни как се е държала майка й по онова време. Сигурно е била притеснена, но тя не беше забелязала или просто не беше обърнала внимание. Както винаги, беше мислила само за себе си. Искаше й се да вярва, че се е променила, но знаеше, че не е точно така. Заради работата и срещите с Уил почти не беше отделяла време на баща си, а никой не може да върне времето назад.
	— Ако ми беше казал, щях да стоя повече вкъщи. Щяхме да се виждаме по-често, щях да ти помагам, за да не се изморяваш.
	— Достатъчно беше, че си тук.
	— Но така нямаше да стигнеш до болницата.
	Той протегна ръка към нея.
	— По-скоро това, че прекарваше безгрижно лятото, че наблюдавах как се влюбваш, ме държеше далеч от болницата.
	Макар баща й да не го спомена, Рони усети, че не очаква да живее още дълго. Опита се да си представи живота си без него.
	Ако не беше дошла тук, ако не му беше дала шанс, навярно по-лесно щеше да се сбогува с него. Но не стана така и нямаше да е лесно. Чуваше го как трудно си поема дъх в зловещата тишина и отново отбеляза колко много е отслабнал. Запита се дали ще доживее Коледа, дали ще дочака да му дойде отново на гости.
	Беше сама, баща й умираше, а тя бе напълно безпомощна.


	— Какво ще стане? — попита тя.
	Стив не беше спал дълго. Събуди се след десетина минути и обърна очи към нея.
	— Какво имаш предвид?
	— В болницата ли ще останеш?
	Въпросът, който най-много я плашеше. Когато баща й се унесе, тя го хвана за ръката, опасявайки се, че той ще прекара тук последните дни от живота си. В стаята, миришеща на дезинфектанти, заобиколен от напълно непознати медицински сестри.
	— Не — отвърна баща й. — Ще се върна у дома след няколко дни — усмихна се и добави: — Поне се надявам.
	Тя стисна ръката му.
	— И после какво? Когато си тръгнем?
	Стив се замисли.
	— Искам да довърша прозореца. И песента. Все си мисля, че е някак… по-специална.
	Рони придърпа стола си по-близо.
	— Питах кой ще се грижи за теб.
	Баща й не отговори веднага, но се опита да се поизправи в леглото.
	— Всичко ще бъде наред — каза той. — Потрябва ли ми нещо, ще се обаждам на пастор Харис. Живее само на няколко пресечки.
	Рони си представи как пастор Харис — с обгорелите си ръце и бастуна — се опитва да помогне на баща й да влезе в колата. Стив явно прочете мислите й.
	— Както казах, всичко ще бъде наред — измърмори той. — Знаех какво ме чака и ако се случи най-лошото, към болницата има хоспис.
	И там не искаше да си го представя.
	— Хоспис?
	— Не е толкова зле. Разгледах го.
	— Кога?
	— Преди няколко седмици. И още веднъж миналата седмица. Очакват ме, когато ми потрябват.
	Поредното нещо, което не знаеше. Още една разкрита тайна. Още една истина, предричаща неизбежното. Коремът я присви, призля й.
	— Но предпочиташ да си у дома, нали?
	— Да.
	— До последния момент.
	— До последния момент — с непоносимо тъжно лице произнесе той.


	Рони излезе от стаята на баща си и се отправи към кафенето. Стив поиска да разговаря с Джона.
	Крачеше като в унес по коридорите. Беше почти полунощ, но приемната на спешното отделение бе претъпкана както винаги. Подминаваше стаи, повечето с отворени врати, плачещи деца и разтревожени родители вътре. Медицинските сестри се щураха забързано, пресягаха се към бележниците, товареха колички. Удиви се, че толкова хора търсят помощ посред нощ. Разбираше обаче, че повечето ще са си тръгнали преди зазоряване. А баща й просто щеше да се премести в друга стая веднага щом обработят документите му.
	Проправи си път през претъпканата приемна и тръгна към вратата, която водеше към главното фоайе на болницата и към кафенето. Вратата се затръшна зад гърба й и заглуши шума. Чуваше стъпките си, чуваше сякаш и мислите си, виеше й се свят, бореше се с пристъпите на изтощение. Тук идваха болните, тук идваха умиращите. Знаеше, че баща й ще види отново това място.
	Едва си поемаше дъх, когато застана пред кафенето. Разтърка зачервените си, подпухнали очи, заричайки се да запази самообладание. Барът не работеше по това време, но пред отсрещната стена имаше автомати и няколко медицински сестри пиеха кафе в ъгъла. Джона и Уил седяха на маса до вратата. Уил вдигна очи към нея. Върху масата стоеше полупразна бутилка с вода, чаша мляко и пакет бисквити за Джона. Брат й се обърна и я погледна.
	— Много се забави — каза той. — Какво става? Добре ли е татко?
	— Оправя се. Но иска да говори с теб.
	— За какво? — Джона остави бисквитката. — Ще ми се кара ли?
	— Не, нищо подобно. Иска да ти обясни какво става.
	— Защо не ми кажеш ти?
	Сърцето й уплашено подскочи от тревожния му глас.
	— Защото иска да си поговори с теб насаме. Както с мен. Ще те заведа и ще те почакам пред вратата. Съгласен?
	Джона стана и се запъти към входа. Рони го последва бавно.
	— Съгласен — подхвърли той и на нея й се прииска да побегне. Но не можеше да го остави.
	Уил не отлепяше поглед от нея.
	— Почакай една минутка — подвикна Рони на Джона.
	Уил се изправи с изплашено изражение. „Разбрал е“, помисли си Рони. Някак си беше разбрал.
	— Ще ни почакаш ли? — попита тя. — Знам, че сигурно си…
	— Ще ви почакам, разбира се — тихо каза той. — Колкото трябва.
	Рони си отдъхна и го погледна с благодарност. После се обърна и последва брат си. Тръгнаха по пустия коридор към шумната и трескава приемна на спешното отделение.


	Не беше губила близки хора. Родителите на баща й бяха починали и тя бе присъствала на погребенията им, но към тях не беше привързана. Не им беше гостувала. Бяха по-скоро непознати и така и не усети тяхната липса. Единствената й по-болезнена среща със смъртта беше, когато Ейми Чайлдрес — учителката й по история в седми клас — загина при катастрофа през лятната ваканция. Научи първо от Кейла. Почувства се по-скоро шокирана, отколкото тъжна, понеже Ейми беше много млада. Госпожица Чайлдрес беше малко над двадесетте, преподаваше едва от няколко години. Рони още помнеше колко нереална й се стори вестта, че е починала. Учителката се държеше приятелски с тях, беше сред малкото, които се смееха с пълно гърло в час. Не знаеше какво да очаква, когато се завърна в училището през есента. Как реагират хората на подобни събития? Как ли го преживяват другите учители? Крачеше по коридорите и търсеше знак за някаква промяна, но освен малката табелка, закачена на стената до директорския кабинет, всичко си беше постарому. Учителите преподаваха, а в междучасията разговаряха във фоайето. Забеляза госпожа Тейлър и господин Бърнс, с които госпожица Чайлдрес често обядваше. Двамата вървяха по коридора и се смееха.
	Спомняше си колко се притесни. Вярно, инцидентът се беше случил през лятото и хората вече бяха преодолели скръбта, но когато се отби в класната стая на госпожица Чайлдрес и видя, че е преоформена като лаборатория по химия и физика, Рони осъзна колко е ядосана — не само от смъртта на учителката си, но и защото бяха заличили толкова бързо всички следи от нея.
	Не искаше същото да сполети баща й. Не искаше да го забравят само за няколко седмици — той беше добър човек, добър баща и заслужаваше повече.
	Докато размишляваше, прозря и още нещо — че не беше успяла да опознае баща си, докато е бил здрав. Не бяха се виждали след първата й година в гимназията. Сега беше пълнолетна — имаше право да гласува и да постъпи в армията — а цяло лято той беше крил истината от нея. Как ли би се държал, ако не знаеше какво го очаква? Какъв човек беше той всъщност?
	Можеше да съди само от спомените за дните, когато я учеше да свири на пиано. Не знаеше почти нищо за него. Не знаеше кои са любимите му писатели, нито любимите му животни. Дори и животът й да зависеше от това, не можеше да каже кой цвят предпочита баща й. Не бяха важни неща, но някак си я тревожеше мисълта, че навярно никога няма да чуе отговорите.
	В стаята Джона се разплака и Рони разбра, че е научил истината. Чу как брат й трескаво отказва да повярва и как баща й тихо го успокоява. Облегна се на стената със свито от скръб и за Джона, и за самата себе си сърце.
	Прииска й се някак да заличи този кошмар. Прииска й се да върне времето назад към момента, когато се излюпиха костенурчетата, когато всичко си беше на мястото. Помечта си как крачи до любимото момче, а щастливите й близки споделят радостта й. Внезапно си спомни грейналото лице на Мегън, когато танцуваше на сватбата с Том. Прониза я болка, че тя няма да сподели този миг с баща си.
	Затвори очи и притисна с длани уши, за да заглуши хлипанията на Джона. Той плачеше толкова безпомощно, толкова… уплашено. Едва ли щеше да осъзнае случилото се, едва ли щеше да го преодолее напълно. Рони разбра, че този ужасен ден ще се запечата завинаги в спомените й.
	— Да ти донеса ли чаша вода?
	Думите долетяха глухо, но тя разбра, че се отнасят за нея. През напиращите от очите й сълзи различи пастор Харис. Не успя да отговори, но събра сили да поклати глава. Пасторът я гледаше мило, но приведените му рамене и пръстите, стиснали трескаво бастуна, издаваха тревога.
	— Много съжалявам — каза той. Гласът му прозвуча изнурено. — Не мога дори да си представя колко ти е трудно. Баща ти е изключителен човек.
	Рони кимна.
	— Как разбра, че е тук? Той ли ти се обади?
	— Не — отвърна пасторът. — Една от медицинските сестри ми съобщи. Идвам тук по два-три пъти седмично. Решили, че е добре да ме уведомят. Знаят, че ми е като син.
	— Ще говориш ли с него?
	Пастор Харис погледна към затворената врата.
	— Само ако пожелае — болезненото му изражение й подсказа, че и той чува как Джона плаче. — А след разговора с вас съм сигурен, че ще пожелае. Нямаш представа колко се страхуваше от този миг.
	— Обсъждали сте го?
	— Неведнъж. Той ви обича повече от всичко на света и не иска да ви натъжава. Знаеше, че е неизбежно, но съм убеден, че не искаше да разбирате по този начин.
	— Няма значение. Това не променя нищо.
	— Напротив, всичко се е променило — възрази пастор Харис.
	— Защото вече зная?
	— Не. Заради времето, което прекарахте заедно. Преди да пристигнете, беше много притеснен. Не заради болестта, а понеже искаше да сте заедно и да се чувствате добре. Може би не осъзнаваш колко му липсвахте и колко ви обича — и теб, и Джона. Буквално броеше дните. Когато се виждахме, не пропускаше да ме уведоми: „деветнадесет дни“, „дванадесет дни“. А преди да пристигнете? Часове наред чистеше и сменяше чаршафите. Знам, че къщата не е нищо особено, но ако я беше видяла преди, щеше да ти стане ясно. Мечтаеше да изживеете едно прекрасно лято и той да бъде част от него. Като всички родители Стив иска да сте щастливи. Иска да е сигурен, че ще живеете добре и ще вземате правилни решения. За това мечтаеше и вие му го дадохте.
	Рони присви очи.
	— Но аз невинаги вземам правилните решения.
	Пастор Харис се усмихна.
	— Това означава просто, че си човешко същество. Баща ти никога не е очаквал съвършенство. Но знам колко се гордее с младата жена, в която си се превърнала. Каза ми го преди няколко дни. Да беше видяла как светеха очите му! Беше толкова… горд, щастлив. Същата нощ, когато се молех, благодарих Богу за това. Защото баща ти наистина се сблъска с много трудности, когато се премести тук. Съмнявах се, че отново ще намери щастието. И все пак въпреки всичко, което се случи, сега съм уверен, че го е намерил.
	Рони отново усети как буца засяда в гърлото й.
	— Какво трябва да направя?
	— Не знам дали изобщо можеш да направиш нещо.
	— Много се страхувам — отрони тя. — И татко…
	— Знам. И макар да беше щастлив с теб и Джона, знам, че и той се страхува.


	Същата вечер Рони излезе на верандата. Вълните се разбиваха в брега с присъщото си ритмично постоянство, а звездите блещукаха ярко както винаги. Всичко останало обаче изглеждаше променено. Уил разговаряше с Джона в спалнята — в къщата имаше трима души както обикновено, но въпреки това й се струваше по-пуста.
	Пастор Харис беше още при баща й. Каза й, че възнамерява да остане цялата нощ, и я посъветва да прибере Джона у дома, но все пак съвестта я измъчваше, задето си е тръгнала. Утре през деня на Стив му предстояха изследвания и поредна среща с лекаря. Процедурите щяха да го изтощят и трябваше да си почива. Но тя искаше да е там, до леглото му, дори той да спи, защото скоро нямаше да го има.
	Чу как вратата зад гърба й се отвори със скърцане. Уил я затвори внимателно и застана до нея. Тя не отлепяше поглед от пясъчния бряг.
	— Джона най-сетне заспа — каза Уил. — Струва ми се обаче, че не разбира напълно какво става. Уверен е, че докторите ще излекуват баща му. Непрекъснато питаше кога ще се прибере Стив.
	Рони си спомни как брат й плачеше в болничната стая. Успя само да кимне. Уил я прегърна.
	— Добре ли си? — попита той.
	— Ти как мислиш? Току-що разбрах, че баща ми умира и навярно няма да доживее до Коледа.
	— Знам — меко отвърна Уил. — И съжалявам. Разбирам колко ти е трудно — Рони усещаше топлината на ръцете му върху кръста си. — Ще остана тук, за да бъда край Джона, ако се наложи да излезеш. Ще остана колкото е необходимо. След няколко дни трябваше да замина за колежа, но мога да се обадя на декана и да обясня, че ще се забавя. Лекциите започват едва другата седмица.
	— Нищо не можеш да промениш — каза Рони. Усети колко остро прозвуча гласът й, но не успя да се овладее. — Не разбираш ли?
	— Нищо не искам да променям…
	— Напротив! Но не можеш! — сърцето й сякаш щеше да се пръсне. — И не разбираш какво преживявам!
	— И аз съм губил близък човек — напомни й Уил.
	— Не е същото! — тя потърка очи, за да възпре напиращите сълзи. — Аз се държах толкова подло с него! Отказвах да свиря на пианото. Обвинявах го за всичко. Три години не разговарях с него. Три години! И няма как да ги върна. Ако не бях толкова ядосана, той може би нямаше да се разболее. Може би аз съм виновна!
	Рони се отдръпна от Уил.
	— Не си — възрази Уил.
	Прегърна я отново, но тя го отблъсна. Той не я пусна и Рони го блъсна по гърдите.
	— Остави ме! Ще се справя сама!
	Той обаче не отпусна ръце и когато разбра, че няма да отстъпи, тя най-сетне се отпусна в обятията му. И дълго, дълго плака.


	Лежеше в тъмната стая и слушаше как диша Джона. Уил спеше на дивана в дневната. Разбираше, че трябва да отпочине, но очакваше телефонът да иззвъни всеки момент. Представяше си най-лошото — че баща й е започнал да кашля отново, изгубил е още кръв и никой не може да му помогне…
	До нея лежеше неговата Библия. Прегледа я преди малко, чудейки се какво ли ще открие. Дали е подчертавал отделни пасажи, или е прегъвал страниците? Прелистваше книгата, но от баща й нямаше и следа — единствено поизтънелите листове, които свидетелстваха за задълбочено вникване във всяка глава. Прииска й се да е подсказал някак си присъствието си, да е оставил някакво разковниче за размислите си, но нищо не подсказваше, че е харесвал някои пасажи повече от други.
	Рони не беше чела Библията, но усещаше, че ще прочете тази, търсейки смисъла, който баща й е откривал в нея. Почуди се дали му е подарък от пастор Харис, или пък я е купил сам. Откога ли я има? Толкова малко знаеше за него. Сега й беше странно, че никога не й е хрумвало да го разпита.
	Зарече се да го направи. Щом скоро щяха да останат само спомени, трябваше да събере възможно най-много. От години не беше се обръщала към Бог, но сега го помоли за достатъчно време да го направи.


>	32.
>	Уил

	Уил спа неспокойно. Цяла нощ слушаше как Рони се мята в леглото и крачи из стаята. Разбираше колко е ужасена. Спомняше си вцепенението и чувството за вина, гнева и нежеланието да повярва, обзели го след смъртта на Майки. Годините бяха притъпили болката, но помнеше как се мяташе между двете крайности — да не бъде сам и да го оставят на мира.
	Мъчно му беше за Рони и за Джона — твърде малък да осъзнае случващото се. Беше му жал и за него самия. През лятото Стив се отнасяше невероятно мило с него, понеже с Рони се задържаха много повече в нейната къща, отколкото в неговата. Харесваше му колко ненатрапчиво приготвя вечерята в кухнята. Допадаше му непосредствената близост между него и Джона. Често ги виждаше да пускат хвърчила по плажа и да се гонят край водата или ги заварваше мълчаливо вглъбени да майсторят прозореца от цветно стъкло. Повечето бащи трудно намираха време за децата си, но според Уил Стив беше истински пример за подражание. Нито веднъж не го видя ядосан, не го чу да повишава глас. Може би защото знаеше, че умира, но това едва ли обясняваше всичко. Бащата на Рони беше… добър човек в мир със себе си и с околните. Обичаше децата си и вярваше, че са достатъчно умни да вземат правилни решения.
	Лежеше върху дивана и си мислеше, че някой ден би искал да стане такъв баща. Беше привързан към своя баща, но навремето той беше съвсем различен от непосредствения човек, когото Рони познаваше. През дълги периоди от детството Уил изобщо не си го спомняше, защото се беше отдал изцяло на работата. Като добавим избухливостта на майка му и смъртта на Майки, която хвърли в униние цялото семейство, понякога Уил мечтаеше да се е родил в друг дом. Знаеше, че е извадил късмет, а и напоследък положението се бе подобрило. Невинаги обаче всичко вървеше по мед и масло и неведнъж Уил си бе пожелавал друга съдба.
	Стив обаче беше съвсем различен родител.
	Рони му разказа как баща й по цели часове я учел да свири на пиано, но той нито веднъж не бе го споменал — дори мимоходом. И макар отначало това да му изглеждаше странно, после го прие като силна проява на обичта му към Рони. Тя не искаше да го обсъждат и Стив се съобразяваше с желанието й, макар основната част от живота им заедно да бяха именно миговете край пианото. Стив дори бе преградил нишата, защото Рони не искаше да си ги спомня.
	Що за човек би постъпил така?
	Само някой като Стив, комуто Уил от ден на ден все повече се възхищаваше и на когото искаше да прилича, когато порасне.


	Събудиха го слънчевите лъчи, струящи през прозореца на дневната. Уил се протегна и стана. Надзърна към коридора и видя, че вратата към спалнята на Рони е отворена. Явно и тя беше будна. Откри я на верандата — на същото място, където стоеше снощи. Не помръдна.
	— Добро утро — каза Уил.
	Тя се обърна към него, привела рамене.
	— Добро утро — отвърна с едва забележима усмивка. Разтвори ръце и той я прегърна благодарно.
	— Съжалявам за снощи — извини се Рони.
	— Няма за какво — разроши косата й той. — Нищо лошо не си направила.
	— Ммм… Все пак благодаря.
	— Не съм чул кога си станала.
	— Преди малко излязох — въздъхна тя. — Обадих се в болницата и говорих с татко. Не ми каза, но усетих, че още го боли. Смята, че ще го задържат още няколко дни след изследванията.
	В почти всяка друга ситуация той би я уверил, че всичко ще бъде наред, че няма страшно. Но сега и двамата знаеха колко безсмислени са тези думи. Уил се наведе и опря чело в нейното.
	— Поспа ли малко? Чувах те как сновеш насам-натам през нощта.
	— Сън не ме хващаше. Накрая легнах при Джона, но мислите ми кръжаха ли кръжаха. Не само заради татко — помълча и после продължи: — И заради теб. След няколко дни тръгваш.
	— Вече ти казах, че мога да го отложа. Ако искаш да остана…
	Рони поклати глава.
	— Не искам. На път си да разгърнеш нова страница в живота си. Не бива да ти я отнемам.
	— Не се налага да заминавам още сега. Лекциите не започват веднага…
	— Не искам да оставаш — повтори тя меко, но категорично. — Заминаваш за колежа. Този проблем не е твой. Знам, че звучи грубо, но е така. Моят баща е болен, не твоят. Имам си достатъчно грижи, та да изпитвам угризения и за всичко, което пропускаш заради мен. Разбираш ли?
	Уил долови истината в думите й, макар да не му се щеше да я признае. След миг развърза плетената си гривна и й я подаде.
	— Искам да я вземеш — прошепна той и по лицето й прочете, че разбира колко много означава съгласието й за него.
	Тя се усмихна леко и пое нежно гривната. Стори му се, че се кани да каже нещо, когато чуха как вратата на работилницата се отваря с трясък. Отначало Уил си помисли, че вътре се е вмъкнал крадец. После видя Джона, помъкнал тромаво счупен стол. Вдигна го с мъка и го хвърли към дюната край работилницата. Дори отдалеч се виждаше разкривеното му от гняв лице. Рони вече слизаше от верандата.
	— Джона! — викна тя и хукна към брат си.
	Уил се спусна след нея. Едва не се сблъскаха пред вратата на работилницата. Надникна над рамото й и видя Джона да влачи тежка щайга по пода. Бореше се настървено, без изобщо да ги забелязва.
	— Какво правиш? — извика Рони. — Кога дойде тук?
	Момчето продължи да бута щайгата, пъхтейки тежко.
	— Джона! — викна пак Рони.
	Брат й най-сетне я чу и изненадано се обърна към тях.
	— Не мога да го стигна! — гневно обясни той, готов да избухне в плач. — Нисък съм!
	— Какво не можеш да стигнеш? — попита Рони и рязко пристъпи напред. — Тече ти кръв! — извика уплашено.
	Уил забеляза скъсаните дънки и кръвта по крака на Джона. В плен на демоните си, малкият задърпа трескаво щайгата и блъсна една полица. Някакво създание — полуриба-полукатерица — се свлече върху него точно когато Рони го доближи.
	— Махай се! — с напрегнато, зачервено лице изкрещя той. — Сам ще се оправя. Не ми трябваш!
	Опита се отново да помести щайгата, но тя бе заседнала неподвижно в рафта. Рони посегна да му помогне, но той я блъсна назад. Уил видя как по страните му се стичат сълзи.
	— Казах ти да се махаш! — викна Джона. — Татко иска да довърша прозореца! Аз! Не ти! Цяло лято се трудихме! — думите му излизаха на пресекливи дихания, гневни и ужасени. — А ти се грижеше само за костенурките! Не ти, аз бях с него по цял ден!
	Джона крещеше през сълзи, докато гласът съвсем му изневери. Пое си дъх и продължи:
	— А сега не мога да стигна средата на прозореца! Нисък съм! А трябва да го довърша. Ако го довърша, татко може да оздравее. Искам да оздравее, затова се опитах да стигна до прозореца със стола, но той се счупи и паднах сред стъклата. Ядосах се, реших да използвам щайгата, но тя е прекалено тежка и…
	Гласът отново му изневери, той рязко залитна назад и падна на пода. Обви колене, сведе глава и захлипа, а раменете му се разтресоха конвулсивно.
	Рони седна до него. Прегърна го и го притисна към себе си. Буца заседна в гърлото на Уил, осъзнал, че мястото му не е тук.
	Все пак остана, докато Рони мълчаливо прегръщаше плачещия си брат, без да го моли да спре и без да го уверява, че всичко ще бъде наред. След малко Джона притихна. Вдигна лице и Уил забеляза зачервените му очи и мокрите от сълзи страни.
	Рони заговори с нежен глас — най-нежния, който някога беше чувал:
	— Да отидем вкъщи за малко? Искам да погледна раната на крака ти.
	— Ами прозорецът? — с пресекващ глас попита Джона. — Трябва да го довършим.
	Рони погледна Уил, после се обърна отново към Джона.
	— Искаш ли да ти помогнем?
	Той поклати глава.
	— Не знаете как.
	— Ще ни научиш.


	След като Рони почисти крака на Джона и му сложи лепенка, той ги поведе обратно към работилницата.
	Прозорецът беше почти готов — фигурите бяха оформени, а поддържащите рамки — положени по местата си. Оставаше да се добавят стотиците дребни парченца, които символизираха небесното сияние.
	Джона показа на Уил как да реже оловните нишки, а на Рони — как да запоява. Той самият режеше стъклото така, както когато помагаше на баща си през цялото лято, и слагаше парченцата в оловната мрежа, а Рони ги поставяше на място.
	В работилницата беше горещо и тясно, но след известно време тримата влязоха в ритъм. По обед Уил изтича да купи бургери и салата за Рони. Отдъхнаха малко, докато хапнат, и после бързо се заловиха отново за работа. Тя се обажда три пъти в болницата. Съобщаваха й или че изследват баща й, или че спи, но я успокояваха, че е добре. По здрач бяха почти преполовили работата. Ръцете на Джона се измориха и те си дадоха кратка почивка, нахраниха се и после пренесоха няколко лампи от дневната в работилницата, за да стане по-светло.
	Падна мрак. Към десет Джона започна да се прозява. Прибраха се да отдъхнат няколко минути и той заспа почти мигновено. Уил го занесе в спалнята и го сложи в леглото. Докато се върне в дневната, Рони вече беше отишла в работилницата.
	Уил пое рязането на стъклото. Цял ден бе наблюдавал как го прави Джона и се беше научил бързо, макар отначало да допускаше грешки.
	Работиха цяла нощ и призори едва се държаха на краката си. На плота пред тях лежеше готовият прозорец. Уил не знаеше как ще реагира Джона, като разбере, че не е участвал до края, но се надяваше Рони да овладее положението.
	— Изглеждате, сякаш изобщо не сте мигнали — отбеляза някой иззад тях.
	Обърнаха се и видяха пастор Харис, застанал на прага.
	Той се облягаше на бастуна си. Носеше костюм — навярно за неделната литургия — ала Уил забеляза грозните белези по опакото на ръцете му и веднага разбра, че продължават и нагоре към лактите. Спомнил си пожара в църквата и тайната, която таеше месеци наред, той не посмя да срещне очите на пастора.
	— Довършвахме прозореца — с дрезгав глас обясни Рони.
	Пастор Харис махна към плота.
	— Може ли?
	— Разбира се — кимна Рони.
	Пасторът бавно влезе в работилницата. Бастунът потропваше по дървения под. Пред плота любопитното му изражение се превърна във възхита. Облегна се на бастуна и прокара възлеста, осеяна с белези ръка по стъклото.
	— Невероятно е — прошепна той. — По-красиво е, отколкото си го представях.
	— Татко и Джона свършиха всичко — каза Рони. — Ние само помогнахме накрая.
	— Баща ти ще остане много доволен — усмихна се пастор Харис.
	— Как върви ремонтът в църквата? Татко ще се радва да види прозореца там.
	— От твоята уста в Божиите уши — вдигна рамене пасторът. — Църквата не е толкова популярна като преди. Паството не е многобройно. Но вярвам, че ще успеем.
	Тревожното изражение на Рони подсказа на Уил, че и тя се чуди дали ще инсталират прозореца навреме. Не се осмели да попита обаче.
	— Баща ти се поправя, между другото — добави пастор Харис. — Скоро ще си дойде у дома. Тази сутрин може да го посетиш в болницата. Не пропусна много вчера. През повечето време стоях сам в стаята му, докато му правеха изследванията.
	— Благодаря, че остана при него.
	— Не, скъпа — отвърна пасторът и пак погледна към прозореца. — Аз ти благодаря.
	Възцари се тишина. Пастор Харис си тръгна и докато го следеше с поглед, в ума на Уил се въртеше натрапчиво образът на обгорелите му ръце.
	Разгледа внимателно прозореца, удивен от усилията, вложени в изработката му. Ако не беше унищожен старият, нямаше да се налага да правят нов. Спомни си думите на пастора, помисли си, че бащата на Рони може да не доживее да види как го поставят.
	Когато се обърна към нея, тя също бе потънала в размисли.
	Нещо в душата му се пречупи — като каскада от карти.
	— Искам да ти кажа нещо.
	Седнаха върху дюната и Уил й разказа всичко отначало докрай. Когато приключи, Рони го погледна объркано.
	— Твърдиш, че Скот е подпалил църквата? И ти си го прикривал? — невярващо възкликна тя. — Лъгал си заради него?
	Уил поклати глава.
	— Не е точно така. Казах ти, че беше случайност.
	— Няма значение — очите на Рони потърсиха неговите. — Случайност или не, той носи отговорност за стореното.
	— Знам. Помолих го да отиде в полицията.
	— А ако не те послуша? Ще продължиш ли да го прикриваш? Ще позволиш на Маркъс да контролира живота ти? Не е правилно.
	— Но той ми е приятел…
	Рони скочи на крака.
	— Пастор Харис едва не е загинал в пожара! Няколко седмици е лежал в болницата! Знаеш ли колко болезнени са изгарянията? Защо не попиташ Блейз какво е изпитала? И църквата… той дори не може да я построи наново… и татко никога няма да види прозореца на мястото му!
	Уил поклати глава, опитвайки се да запази спокойствие. Усещаше, че на Рони й идва в повече — баща й, неговото отпътуване, предстоящото явяване пред съда…
	— Знам, че е погрешно — тихо каза той. — И се чувствам виновен. Много пъти ми се е искало да отида в полицията.
	— И какво? Това нищо не значи! Разказах ти как си признах в съда. Защото разбирах, че съм сгрешила! Трудно е да изречеш истината. Нима не схващаш, че именно затова е толкова ценна? Тази църква е била животът на пастор Харис! На баща ми! Сега я няма, застраховката не покрива щетите и провеждат литургиите в склад…
	— Скот ми е приятел — възрази Уил. — Не мога просто… да го хвърля на вълците.
	Рони примигна невярващо. Чуваше ли се той какво говори?
	— Възможно ли е да си такъв егоист?
	— Не съм егоист…
	— Напротив! И ако не го разбираш, няма смисъл изобщо да разговаряме! — възкликна Рони, обърна се и тръгна към къщи. — Върви си! Махай се!
	— Рони! — викна той и стана да я последва. Тя усети движението и се обърна към него.
	— Между нас е свършено!
	— Не е. Хайде, бъди разумна…
	— Разумна? — Рони размаха ръце. — Настояваш да съм разумна? Не си лъгал само заради Скот. Излъга и мен! Знаеше защо баща ми прави прозореца! А през цялото време мълча!
	Думите сякаш проясниха мислите й и тя отстъпи назад.
	— Мислех те за по-добър човек. Но съм сгрешила!
	Той потрепери, неспособен да отговори, но щом тръгна към нея, Рони се отдръпна.
	— Върви си! И без това заминаваш и повече няма да се видим. Летата винаги свършват. Каквото и да говорим, колкото и да се преструваме, не можем да променим това. По-добре да приключим сега и завинаги. Не мога да си обясня всичко и не мога да остана с някого, на когото не се доверявам — в очите й светеха сълзи. — Не ти вярвам, Уил. Върви си.
	Той нямаше сили да помръдне, нямаше сили да проговори.
	— Върви! — изкрещя Рони и хукна към къщата.


	Същата вечер, последната в Райтсвил Бийч, Уил седеше в кабинета, неспособен да осмисли всичко случило се. Вдигна поглед, когато баща му влезе.
	— Добре ли си? — попита Том. — На вечеря беше доста мълчалив.
	— Да — отвърна Уил. — Добре съм.
	Том тръгна към дивана и седна срещу него.
	— Притесняваш ли се, че утре заминаваш?
	— Не — поклати глава Уил.
	— Приготви ли си багажа?
	Уил кимна и усети, че баща му го изучава изпитателно. Накрая се приведе напред.
	— Какво има? Знаеш, че можеш да споделиш всичко.
	Уил замълча. Обзе го тревога. Накрая срещна погледа на баща си.
	— Ако те помоля да направиш нещо важно за мен, нещо голямо, ще се съгласиш ли? Без да искаш обяснения?
	Том се облегна назад, без да отлепя изпитателен поглед от него. Във възцарилата се тишина Уил усети какъв ще е отговорът.


>	33.
>	Рони

	— Наистина ли довърши прозореца?
	Рони наблюдаваше как баща й разговаря с Джона в болничната стая и си мислеше, че вече изглежда по-добре. Все още изморен, но не толкова блед, а и се придвижваше по-лесно.
	— Страхотен е, татко — отвърна Джона. — Нямам търпение да ти го покажа.
	— Имаше още много работа.
	— Рони и Уил ми помогнаха малко — призна Джона.
	— Така ли?
	— Аз им показах как. Нищо не знаеха. Но не се безпокой, не си изпусках нервите дори когато грешаха.
	Стив се усмихна.
	— Радвам се да го чуя.
	— Да, добър учител съм.
	— Сигурен съм.
	Джона сбърчи нос.
	— Тук мирише малко странно, нали?
	— Малко.
	Момчето кимна.
	— И на мен така ми се струва — махна към телевизора. — Гледа ли филми?
	— Не много — поклати глава Стив.
	— А това за какво е?
	Баща им погледна към системата.
	— Вътре има лекарство.
	— И то ти помага?
	— Вече се чувствам по-добре.
	— Значи се прибираш у дома?
	— Много скоро.
	— Днес?
	— Може би утре. Но знаеш ли какво ми се прииска?
	— Какво?
	— Нещо безалкохолно. Помниш ли къде е кафенето? Надолу по коридора и зад ъгъла.
	— Знам. Не съм бебе. Какво да ти взема? — „Спрайт“ или „Севънъп“.
	— Нямам пари.
	Баща им погледна към Рони и тя бръкна в джоба си.
	— Аз имам — каза и му подаде банкнота.
	Джона се запъти към вратата, а Стив се взря в нея.
	— Адвокатът се обади тази сутрин. Отложили са делото за края на октомври.
	Рони зарея поглед към прозореца.
	— Не ми се мисли за това сега.
	— Съжалявам — отвърна той. Замълча, но тя усещаше, че не отлепя очи от нея. — Как се чувства Джона?
	Рони вдигна леко рамене.
	— Объркан. Уплашен. Тъжен. „Като мен“, прииска й се да добави.
	Баща й махна с ръка да дойде по-близо. Тя се премести на стола на Джона. Стив я улови за ръка.
	— Съжалявам, че силите ми изневериха и се наложи да остана в болницата. Не исках да ме виждате така.
	Тя вече клатеше глава.
	— Никога, никога не се извинявай за това.
	— Но…
	— Никакво „но“. Трябваше да знам. Радвам се, че разбрах.
	Той сякаш се съгласи. Ала после я изненада.
	— Искаш ли да споделиш какво стана с Уил?
	— Защо питаш?
	— Защото те познавам и усещам, когато те мъчи нещо. И защото знам колко държиш на него.
	Рони поизправи рамене. Не искаше да го лъже.
	— Прибра се вкъщи да си приготви багажа — каза тя.
	Усети изпитателния поглед на баща си.
	— Споменавал ли съм ти, че баща ми играеше покер?
	— Да. Защо? Покер ли ти си играе?
	— Не — отвърна Стив. — Просто разбирам, че не ми казваш всичко, но ако не ти се обсъжда, няма проблем.
	Рони се поколеба. Знаеше, че той ще прояви разбиране, но още не беше готова за такъв разговор.
	— Уил просто заминава — каза тя и баща й кимна.
	— Изглеждаш изморена — констатира той. — Трябва да си отидеш вкъщи да подремнеш.
	— Непременно. Но искам да поостана тук.
	— Добре — съгласи се Стив.
	Рони погледна към системата, за която Джона разпитваше преди малко. За разлика от брат си обаче тя знаеше, че по тръбичката не тече лекарство, което ще изцери баща им.
	— Боли ли? — попита.
	— Не — отвърна след кратко мълчание Стив. — Не много.
	— Но болеше?
	Той поклати глава.
	— Скъпа…
	— Искам да знам. Болеше ли, преди да дойдеш тук? Кажи ми истината.
	Баща й прокара длан по гърдите си и отговори:
	— Да.
	— Откога?
	— Какво имаш предвид?
	— Откога започна да те боли — обясни Рони и се облегна върху таблата на леглото. Искаше да я погледне в очите.
	Той отново поклати глава.
	— Не е важно. Чувствам се по-добре. И лекарите знаят как да ми помагат.
	— Моля те. Кога започна да те боли?
	Той сведе поглед към сключените им ръце.
	— Не помня. През март или през април? Но не всеки ден…
	— Какво правеше преди — започна Рони, решена да научи истината, — когато те заболяваше.
	— Преди не беше толкова зле.
	— Но все пак болеше, нали?
	— Да.
	— И какво правеше тогава?
	— Не знам — запротестира Стив. — Опитвах се да не мисля за болката. Съсредоточавах се върху други неща.
	Рони усещаше колко напрегнато е тялото й. Не искаше да продължава, но трябваше да узнае истината.
	— Върху какво се съсредоточаваше?
	Със свободната си ръка баща й оправи една гънка на чаршафа.
	— Защо настояваш толкова?
	— Защото искам да знам дали пианото ти е помагало да мислиш за други неща.
	Още щом го изрече, разбра, че е права.
	— Видях те онази вечер в църквата, когато се закашля… А Джона ми каза, че всеки ден си се отбивал там, след като докарали пианото.
	— Скъпа…
	— Веднъж спомена, че благодарение на него се чувстваш по-добре.
	Баща й кимна. Разбираше какво ще последва и не искаше да си признава. Но тя беше решена да узнае.
	— Имаше предвид, че не усещаш толкова силно болката? И моля те, кажи ми истината. Ще разбера, ако излъжеш.
	Този път нямаше да се остави да я отклони от темата. Той затвори очи, после срещна погледа й.
	— Да.
	— Но въпреки това загради пианото със стена?
	— Да — повтори баща й.
	Рони усети как хладнокръвието й се изпарява. Брадичката й затрепери и тя склони глава върху гърдите на баща си.
	Той я прегърна.
	— Не плачи — каза. — Моля те, недей…
	Но тя не успя да се овладее. Споменът как се е държала и какво го е принудила да изтърпи, изцеди и последните й капчици сили.
	— О, татко…
	— Не, миличка… не плачи. Тогава не бях толкова зле. Мислех, че ще се оправя. И донякъде успях. Едва през последната седмица…
	Той докосна нежно брадичката й, Рони вдигна глава и срещна очите му, но веднага отклони поглед със свито сърце.
	— Справях се — повтори той и тя разбра, че не я лъже. — Честна дума. Болеше, но не мислех само за болката. Отпъждах я и по други начини. Като правехме прозореца с Джона например или като се наслаждавах на лятото, за което мечтаех, когато помолих майка ви да ви доведе.
	Думите му я пронизаха, прошката му я разтърси из основи.
	— Толкова съжалявам, татко…
	— Погледни ме — каза той, но тя не събра сили.
	Повтаряше си само колко необходимо му е било пианото и как му го е отнела. Защото мислеше само за себе си. Защото искаше да го нарани. Защото се държеше безотговорно.
	— Погледни ме — меко настоя баща й.
	Рони неохотно вдигна очи.
	— Това лято беше най-прекрасното в живота ми — прошепна той. — Видях как спасяваш костенурките, видях как се влюбваш. Нищо, че може да не е завинаги. И най-вече — за пръв път те опознах като млада жена, а не като малко момиче. И съм безкрайно щастлив. Това ме крепеше през цялото време.
	От искрените му думи Рони се почувства още по-зле. Тъкмо се канеше да отговори, когато Джона се втурна в стаята.
	— Вижте кого открих! — махна той с кутийката „Спрайт“.
	Рони вдигна поглед и видя майка си, застанала зад Джона.
	— Здравей, скъпа — поздрави тя.
	Рони се обърна към Стив.
	— Наложи се да й се обадя — вдигна рамене той.
	— По-добре ли си вече? — попита майка й.
	— Да, Ким — отвърна Стив.
	Майка й прие отговора като покана да влезе.
	— Трябва да поговорим — обяви тя.


	На другата сутрин вече беше решила и чакаше в стаята си, когато майка й влезе.
	— Събра ли си багажа?
	Рони я погледна спокойно, но твърдо.
	— Няма да се върна в Ню Йорк с теб.
	Ким сложи ръце на кръста.
	— Мисля, че го обсъдихме.
	— Не — с равен тон произнесе Рони. — Ти го обсъди. Но аз няма да се върна.
	Майка й не обърна никакво внимание на забележката й.
	— Не ставай смешна! Прибираш се, естествено.
	— Нищо подобно — кръстоса ръце, но не повиши глас.
	— Рони…
	Тя поклати сериозно глава.
	— Оставам и не възнамерявам да го обсъждам. На осемнадесет съм и не можеш да ме принудиш да тръгна. Пълнолетна съм и мога да постъпвам, както реша.
	Майка й пристъпи колебливо от крак на крак, осмисляйки думите й.
	— Това… — подхвана най-сетне тя и махна към дневната, стараейки се да запази спокойствие… — това не е твоя грижа.
	Рони пристъпи към нея.
	— Така ли? Чия грижа е тогава? Кой ще остане с него?
	— С баща ти го обсъдихме…
	— О, имаш предвид пастор Харис? И как ще му помогне, ако припадне или започне пак да кашля кръв? Той самият няма сили.
	— Рони… — подхвана пак Ким.
	Рони махна решително с ръка.
	— Аз не съм длъжна да му се сърдя, ако ти още си му сърдита! Знам какво е направил и съжалявам, че те е наскърбил, но той ми е баща. Болен е и се нуждае от помощта ми. И ще остана. Въпреки че ти е изневерил, въпреки че ни изостави… Аз държа на него.
	За пръв път по лицето на майка й се изписа искрена изненада. След малко проговори с мек глас:
	— Какво точно ти каза баща ти?
	Рони се накани да възрази, че това няма значение, но нещо я възпря. Изражението на майка й беше толкова странно, почти… виновно. Сякаш… сякаш…
	Рони впери поглед в Ким, едва сега осъзнала истината.
	— Значи ти си имала любовник? — бавно произнесе тя.
	Позата на майка й не се промени, но по лицето й се четеше стъписване. Откритието порази Рони.
	Майка й се бе впуснала в любовна афера, а не баща й…
	Изведнъж й стана душно в стаята.
	— Затова си е тръгнал, нали? Защото е разбрал. Но ти през цялото време твърдеше, че той е виновен, че си е тръгнал безпричинно. Преструваше се, че е той, а всъщност си ти… Как можа?
	Едва си поемаше дъх.
	Ким явно нямаше сили да отговори. Рони се запита дали изобщо познава майка си.
	— С Брайън ли? — рязко попита тя. — С Брайън ли изневеряваше на баща ми?
	Майка й отново не проговори и Рони пак разбра, че е права.
	Майка й я беше накарала да вярва, че баща й ги е изоставил безпричинно. И заради това Рони не му говори три години…
	— Знаеш ли какво? — отсече Рони. — Няма значение. Не ме интересува миналото, не ме интересува какво се е случило между вас. Но няма да оставя татко и ти не можеш да ме принудиш…
	— Няма да си тръгваш? — намеси се Джона, току-що влязъл в стаята с чаша мляко.
	Изгледа майка си, после нея. Рони долови паниката в гласа му.
	— Тук ли ще останеш? — настоя той.
	След минута тя овладя гнева си и отговори, надявайки се по-спокойно, отколкото се чувстваше:
	— Да. Няма да си тръгна.
	Джона остави чашата с мляко върху скрина.
	— Тогава и аз няма да се прибера — обяви той.
	По лицето на майка й се изписа безпомощност. Рони още усещаше разяждащата я ярост, но разбираше, че Джона не бива да вижда как баща му умира. Прекоси стаята и клекна пред него.
	— Разбирам, че искаш да останеш, но не може — нежно каза тя.
	— Защо не? Ти ще останеш.
	— Но аз не ходя на училище.
	— И какво? И тук мога да уча. С татко го обсъждахме.
	Ким тръгна към тях.
	— Джона…
	Той отстъпи рязко назад. Рони долови как в гласа му напира паника, когато осъзна численото им превъзходство.
	— Не ми пука за училището! Не е честно! Искам да остана тук!


>	34.
>	Стив

	Искаше да я изненада. Поне така смяташе.
	Изнесе концерт в Олбъни, следващият бе насрочен след два дни в Ричмънд. Обикновено не се връщаше у дома чак до края на турнето, за да не губи инерция. Но понеже сега разполагаше с повече време, хвана влака и пристигна в Ню Йорк, когато служителите се изсипваха по улиците за обедна почивка.
	Беше чиста случайност, че я видя. Дори в ретроспекция шансът да я забележи в милионния мегаполис му се струваше невероятен. Крачейки край Пен Стейшън, подмина почти пълен ресторант.
	Първата му мисъл беше, че жената е двойничка на съпругата му. Седеше до малка маса в ъгъла срещу сивокос мъж, който изглеждаше няколко години по-възрастен от нея. Носеше черна пола и червена копринена риза и прокарваше пръст по ръба на чашата за вино. Стив се вгледа по-внимателно и се поправи — жената наистина беше Ким. И обядваше с непознат мъж. Видя през витрината как се смее и с тъжна увереност осъзна, че някога е виждал тази усмивка. Помнеше я отпреди години, когато между тях всичко беше наред. Ким стана, мъжът я последва и положи длан върху гърба й. Докосна я нежно, почти фамилиарно, сякаш го е правил стотици пъти. „Сигурно й харесва“, помисли си Стив, докато гледаше как непознатият целува жена му по устните.
	Почуди се как да постъпи, но по-късно си даде сметка, че всъщност не си спомня да е почувствал нещо. Знаеше, че са се отчуждили, че се карат твърде много напоследък… Сигурно повечето мъже биха влезли в ресторанта. Вероятно биха вдигнали скандал. Но той не беше като повечето мъже. Премести малката пътна чанта, в която бе събрал багажа си предишната нощ, обърна се и закрачи обратно към Пен Стейшън.
	Два часа по-късно хвана влака и надвечер пристигна в Ричмънд. Както винаги се обади по телефона на Ким. Тя отговори на второто позвъняване. Някъде отдалеч долиташе шумът от телевизора.
	— Най-сетне намери време, а? — каза тя. — Питах се кога ще се обадиш.
	Седнал на леглото, той си представи дланта на непознатия, обгърнала кръста й.
	— Тъкмо се прибрах.
	— Нещо интересно?
	Беше отседнал в евтин хотел. Юрганът бе поразнищен по краищата, климатикът под прозореца тракаше и развяваше пердетата, върху телевизора се беше събрал прах.
	— Не. Нищо за отбелязване — отвърна той.


	В болничната стая тези картини изплуваха в съзнанието му с изненадваща яснота. Вероятно защото очакваше Ким да се появи всеки момент с децата.
	Рони му се обади преди малко да му съобщи, че няма да замине за Ню Йорк. Знаеше колко трудно ще й бъде. Помнеше изпитото лице и изпосталялото тяло на баща си към края на дните му. Не искаше дъщеря му да го вижда така. Но тя беше решила и нямаше начин да я разубеди. Ала се страхуваше.
	От всичко.
	През последните седмици се молеше непрекъснато. Или поне така го определяше навремето пастор Харис. Не долепяше длани и не свеждаше глава, не молеше да оздравее. Споделяше с Бог загрижеността за децата си.
	Навярно всички родители се измъчваха от подобни притеснения. Децата му бяха още малки, тепърва навлизаха в живота и той се питаше какво ще стане с тях. Не искаше нищо особено — питаше Бог дали ще бъдат щастливи, дали ще останат в Ню Йорк, ще се оженят ли, ще имат ли деца… Най-главното — ни повече, ни по-малко, но едва сега разбра какво имаше предвид пастор Харис, когато му разказа, че върви и разговаря с Бог.
	За разлика от пастора обаче сърцето на Стив все още оставаше глухо за отговорите и не усещаше присъствието Му, а не разполагаше с много време.
	Погледна часовника. Самолетът на Ким отлиташе след по-малко от три часа. От болницата с Джона щяха да тръгнат направо за летището. Тръпки го побиха от тази мисъл.
	След малко ще прегърне сина си за последно. Днес ще се сбогуват завинаги. Джона влетя в стаята, облян в сълзи, и хукна към леглото. Стив само успя да разтвори ръце, за да го поеме в обятията си. Крехките раменца на детето трепереха и той усети как сърцето му изгаря от мъка. Съсредоточи се върху сина си, опитвайки се да запомни усещането.
	Стив обичаше децата си повече от всичко на света. Разбираше, че Джона се нуждае от него, и за кой ли път го порази мисълта, че се проваля като баща.
	Момчето продължаваше да плаче неутешимо. Стив го притисна. Не искаше да го пуска. Рони и Ким стояха на прага.
	— Настояват да се прибера, татко — прошепна Джона. — Казах им, че мога да остана при теб, но не ме слушат. Ще бъда добър, татко. Обещавам да съм послушен. Ще си лягам, когато поискаш, ще си чистя стаята и няма да ям бисквитки без разрешение. Помоли ги да остана. Ще бъда добър!
	— Знам — отрони Стив. — Винаги си бил добър.
	— Тогава й кажи, татко! Кажи й, че искаш да остана! Моля те! Моля те!
	— Искам да останеш — отвърна Стив, обзет от жал и за себе си, и за сина си. — Искам го повече от всичко на света, но мама има нужда от теб. Липсваш й.
	Последната надежда на Джона угасна и той се разплака отново.
	— Никога повече няма да те видя… не е честно! Не е честно!
	Стив се бореше да проговори въпреки буцата, заседнала в гърлото му.
	— Хей… Искам да ме изслушаш. Може ли?
	Джона се насили да вдигне поглед. Въпреки всички усилия на волята Стив усети, че гласът му пресеква. Едва се сдържаше да не се разхлипа пред сина си.
	— Искам да знаеш, че си най-добрият син на света. Винаги съм се гордял с теб. Сигурен съм, че ще пораснеш и ще вършиш чудесни неща. Много, много те обичам.
	— И аз те обичам, татко. И много ще ми липсваш.
	С ъгълчето на окото Стив виждаше как по лицата на Ким и Рони се стичат сълзи.
	— И ти ще ми липсваш. Но аз винаги ще те наглеждам. Обещавам. Помниш ли прозореца, който направихме заедно?
	Джона кимна с трепереща брадичка.
	— Наричам го „Божествена светлина“, защото ми напомня за небесата. Винаги когато слънцето надникне през прозореца… през който и да е прозорец, ще усещаш, че съм при теб. Ще се спускам при теб с лъчите, струящи през прозореца.
	Джона кимна, но не понечи да избърше сълзите си. Стив го задържа в обятията си, копнеейки с цялото си сърце да може да промени нещо.


>	35.
>	Рони

	Рони излезе да изпрати брат си и майка си и да поговори с Ким насаме, преди да тръгне. Искаше да я помоли да направи нещо веднага щом пристигнат в Ню Йорк. После се върна в болницата и седна до баща си, докато заспи. Смълчана се взира дълго през прозореца. Ръка за ръка двамата наблюдаваха безмълвно как облаците се реят в небето отвъд прозореца.
	Искаше й се да се поразтъпче и да подиша чист въздух. Сбогуването на баща й с Джона я разтърси и изцеди всичките й сили. Не искаше да си представя как брат й влиза в апартамента им или в самолета. Не искаше да се пита дали още плаче.
	Закрачи по тротоара пред болницата, а мислите й кръжаха надалеч. Едва не го подмина, когато го чу да прочиства гърло. Седеше на пейката и въпреки жегата носеше обичайната риза с дълъг ръкав.
	— Здравей, Рони — каза пастор Харис.
	— О… здравей.
	— Надявах се да поговоря с баща ти.
	— Спи — отвърна тя. — Но можеш да се качиш, ако искаш.
	Той почука по бастуна си, печелейки време.
	— Съжалявам, че трябва да преживееш това, Рони.
	Тя кимна. Дори този най-обикновен разговор й струваше неимоверни усилия.
	Някак си усети, че й той се чувства така.
	— Ще се помолиш ли с мен? — сините му очи я умоляваха. — Моля се преди среща с баща ти. Помага ми…
	Изненадата й отстъпи пред обзелото я облекчение.
	— Много бих искала — отвърна Рони.


	След този ден започна да се моли редовно и откри, че пастор Харис е прав.
	Не вярваше, че баща й ще се излекува. Разговаря с лекаря и видя резултатите от скенера. После отиде на плажа и цял час плака, докато накрая вятърът пресуши сълзите й.
	Не вярваше в чудеса. Знаеше, че някои вярват, но не искаше да се залъгва, че баща й като по чудо ще преодолее болестта. Не и след обясненията на лекаря. Разбра, че ракът е поразил и панкреаса, и белите дробове на баща й, и да подхранва напразни надежди й се струваше… рисковано. Не можеше да си представи за втори път да преживее жестоката истина. И сега й беше достатъчно трудно — особено късно нощем, когато оставаше насаме с мислите си в тихата къща.
	Затова се молеше за сили да помага на баща си. Молеше се да успява да е ведра в негово присъствие, вместо да се разплаква, щом го види. Знаеше, че той се нуждае от смеха й и от дъщерята, в която напоследък се беше превърнала.
	Когато се прибраха от болницата, го заведе първо да види прозореца от цветно стъкло. Гледаше го как бавно пристъпва към плота, без да отлепя невярващ поглед от творението си. Тогава разбра, че понякога се е съмнявал дали ще доживее да го види довършено. Прииска й се повече от всичко Джона да е при тях и долови, че баща й споделя желанието й. Изработиха прозореца двамата, цяло лято се трудиха неуморно. Джона му липсваше, липсваше му повече от всичко на света. И макар да извърна лице, за да прикрие изражението си, Рони усети, че сълзи напират в очите му, когато пое към къщата.
	Обади се на сина си още щом влезе. От дневната Рони чуваше как го уверява, че се чувства по-добре и въпреки че Джона навярно щеше да изтълкува думите му превратно, знаеше, че баща й постъпва правилно. Той искаше момчето да запомни щастливите летни дни и да не мисли за бъдещето.
	Същата вечер баща й седна на дивана, отвори Библията и зачете. Сега Рони разбираше защо. Седна до него и му зададе въпроса, който я измъчваше, откакто бе разгледала книгата.
	— Имаш ли любим пасаж?
	— Много — отвърна той. — Открай време харесвам Псалмите. И винаги научавам много от посланията на Павел.
	— Но не си подчертал нищо — отбеляза Рони. Баща й вдигна вежди и тя уточни: — Прегледах я, докато беше в болницата.
	Стив се замисли.
	— Опитам ли се да откроя нещо важно, сигурно ще се наложи да подчертая всичко. Чел съм я много пъти, ала винаги откривам нещо ново.
	Рони го изгледа изпитателно.
	— Не помня, преди да си чел Библията…
	— Защото беше малка. Държах я до леглото си, прелиствах я веднъж-дваж седмично. Питай майка си. Тя ще ти каже.
	— Ще ми прочетеш ли нещо, което наскоро си преглеждал?
	— Искаш ли?
	Рони кимна и само след минута баща й откри пасажа.
	— От Посланието на апостол Павел до галатяни е — обясни той и положи Библията в скута си. Прочисти гърло и зачете: — „А плодът на духа е: любов, радост, мир, дълготърпение, благост, милосърдие, вяра, кротост, въздържание“.
	Рони го гледаше и си припомняше как се беше държала, когато пристигна, и как бе посрещнал гнева й Стив. Спомняше си как отказваше да спори с Ким дори когато тя се опитваше да го предизвика. Навремето го тълкуваше като слабост и искаше баща й да се промени. Но сега внезапно осъзна колко погрешно е разсъждавала.
	Сега разбираше, че той никога не е действал сам — Светият дух е бдял над живота му.


	Пратката от майка й пристигна на другия ден и Рони разбра, че е изпълнила молбата й. Сложи големия плик върху кухненската маса, скъса го и изсипа съдържанието.
	Деветнадесет писма — всичките от баща й, всичките пренебрегнати и неотворени. Забеляза различните адреси на подателя — Блумингтън, Тълса, Литъл Рок…
	Не можеше да повярва, че не ги е прочела. Наистина ли е била толкова сърдита? Толкова ядосана? Толкова… озлобена? Знаеше отговора, но сега й се струваше безсмислен.
	Прехвърли писмата, търсейки първото. Като повечето други, и то беше надписано четливо с черно мастило, а пощенската марка беше леко избеляла. От кухненския прозорец виждаше баща си, застанал край брега с гръб към къщата. Подобно на пастор Харис, и той беше започнал да носи дълги ръкави в лятната жега.
	Тя пое дълбоко дъх, отвори писмото и го зачете в светлата кухня.
C>
	„Скъпа Рони,
	Дори не знам откъде да започна. Но съм сигурен, че трябва да ти кажа колко съжалявам.
	Затова те помолих да се срещнем в кафенето. Същото исках да споделя и когато се обадих вечерта. Разбирам защо не дойде и защо не вдигна телефона. Ядосана си ми, разочарована си от мен и дълбоко в сърцето си вярваш, че съм избягал. Смяташ, че съм изоставил и теб, и цялото си семейство.
	Не мога да отрека, че занапред няма да е същото, но искам да знаеш, че на твое място навярно и аз щях да се чувствам така. Имаш право да ми се сърдиш. Права си да се гневиш. С право си разочарована от мен. Заслужавам го и не възнамерявам да се оправдавам, да хвърлям обвинения или да те убеждавам, че с течение на времето ще разбереш.
	Честно казано, може би няма да разбереш и това ще ме натъжи повече, отколкото можеш да си представиш. С Джона винаги сте значели много за мен. Искам да знаеш, че нито ти, нито той носите някаква вина. Понякога — незнайно защо — семейният живот просто не потръгва. Но не забравяй — винаги ще те обичам и винаги ще обичам Джона. Винаги ще обичам и ще уважавам и майка ти. Тя ме дари с най-прекрасното, което някога съм имал, и е чудесна майка. В много отношения, макар да ми е мъчно, че вече сме разделени, вярвам, че годините заедно са били най-благословените в живота ми.
	Знам, че този довод не ти помага много да ме разбереш, ала искам да знаеш — аз още вярвам в благословията на любовта. Искам и ти да го вярваш. Заслужаваш да получиш този дар, понеже няма нищо по-ценно от любовта.
	Надявам се, че дълбоко в сърцето си ще намериш някакъв начин да ми простиш, задето си тръгнах. Не е задължително да е сега, нито пък скоро. Но знай — когато си готова, аз ще те очаквам с разтворени обятия и това ще е най-щастливият ден в живота ми.
@	Обичам те — татко.“
C$
	— Искам да направя нещо повече за него — каза Рони. Седеше на задната веранда срещу пастор Харис. Баща й спеше вътре, а пасторът се бе отбил да донесе вегетарианската лазаня, приготвена специално от жена му. В средата на септември дните бяха все още горещи, макар една вечер преди ден-два да подсказа, че есента наближава. Студът се задържа само една нощ, на сутринта слънцето отново грееше топло и Рони се разхождаше край брега, питайки се дали предишната вечер не е била илюзия.
	— Правиш всичко възможно — отвърна пастор Харис. — Не виждам с какво още би могла да му помогнеш.
	— Не говоря за ежедневните грижи. Той все още не се нуждае много от мен. Настоява да готви, разхождаме се по плажа. Вчера дори пускахме хвърчила. Ако не броим болкоуспокояващите, които го изтощават, той си е същият както преди. Просто…
	Пастор Харис я погледна разбиращо.
	— Искаш да направиш нещо специално. Нещо, което ще го зарадва.
	Рони кимна, благодарна, че пасторът е тук. През последните седмици той й беше не само единственият приятел, но и единственият човек, с когото можеше да разговаря искрено.
	— Вярвам, че Бог ще ти подскаже отговора. Но не забравяй, че понякога минава време, докато разберем какво иска Той от нас. Гласът Му най-често е тих шепот и трябва да слушаш внимателно, за да го доловиш. Друг път обаче — в редките моменти на откровение — отговорът е очевиден и звънък като църковна камбана.
	Рони се усмихна, помисли си колко необходими й бяха разговорите с пастора.
	— Изглежда говориш от опит.
	— И аз обичам баща ти. И също като теб исках да направя нещо за него.
	— И Бог отговори?
	— Той винаги отговаря.
	— Шепот ли чу или църковна камбана?
	За пръв път от много време в очите му проблесна искрица радост.
	— Църковна камбана, разбира се. Бог знае, че напоследък недочувам.
	— И какво ще направиш?
	Пастор Харис поизправи рамене.
	— Ще поставя прозореца в църквата — отвърна той. — Миналата седмица изневиделица се появи дарител. Предложи не само да покрие разноските по ремонта, но уреди и строителната бригада. Започват утре сутринта.


	През следващите няколко дни Рони се ослушваше за църковни камбани, но чуваше само крясъците на чайките. Опиташе ли се да долови шепот, чуваше единствено мълчание. Не се изненада особено — нали и на пастор Харис му се беше наложило да почака — но се надяваше отговорът да я осени, преди да стане твърде късно.
	Животът й течеше постарому — помагаше на баща си, когато бе необходимо, и гледаше да използва пълноценно оставащото им време. През седмицата той се почувства по-добре и те посетиха Ортън Плантейшън Гардънс край Саутпорт недалеч от Уилмингтън. Когато паркираха на покритата с чакъл алея пред старото имение от 1735 година, Рони разбра, че несъмнено ще запомни този ден. Времето тук сякаш беше спряло. Цветята вече не цъфтяха, но докато се разхождаха под надвисналите клони на покритите с мъх огромни дъбове, Рони си мислеше, че не е виждала по-красиво място. Хванати под ръка, двамата разговаряха за лятото. За пръв път разказа на баща си за Уил — за риболова им заедно, за елегантния му скок в басейна, за фиаското на сватбата. Не му каза обаче за случилото се в деня, преди Уил да замине за „Вандербилт“. Не беше готова да го обсъжда — раната все още беше твърде прясна. И както винаги, баща й я изслуша тихо, без да се намесва, дори когато Рони млъкваше в търсене на подходящите думи. Но така й харесваше, всъщност, поправи се мислено тя, обичаше го и заради това. И се питаше каква ли щеше да бъде, ако не бе прекарала лятото тук.
	После подкараха към Саутпорт и вечеряха в едно от ресторантчетата с изглед към пристанището. Личеше си, че баща й вече е изморен, но храната бе вкусна, а накрая си разделиха за десерт един шоколадов кейк.
	Прекараха чудесен, незабравим ден. Ала когато баща й си легна, Рони седна в дневната и за пореден път се замисли, че трябва да направи нещо повече за него.


	Следващата седмица — третата от септември — Рони забеляза, че баща й е по-зле. Събуждаше се късно сутрин, подремваше и следобед. Следобед спеше все по-дълго, а вечер си лягаше все по-рано. Докато разчистваше кухнята поради липса на по-интересно занимание, Рони пресметна, че Стив спи по половин денонощие.
	После положението започна още по-бързо да се влошава. Всеки ден баща й се задържаше все по-дълго в леглото. И ядеше все по-малко. Само разбъркваше храната в чинията, преструвайки се, че се яде. Когато изхвърляше оставеното, тя разбираше, че е хапнал само залък-два. От ден на ден слабееше и Рони имаше чувството, че се топи с всяка секунда. Понякога я ужасяваше мисълта, че накрая ще изчезне съвсем.


	Септември отмина. Сутрин източните планински ветрове задържаха соления морски въздух в залива. Все още беше топло, в разгара на бурите, но този път ураганите пощадиха крайбрежието на Северна Каролина.
	Предишния ден баща й спа четиринадесет часа. Рони знаеше, че това не зависи от него и тялото го предава, но се измъчваше, че проспива малкото им останали мигове. Когато беше буден, все по-често мълчеше, четеше Библията или крачеше тихо до нея.
	Рони често си спомняше Уил. Още носеше платнената гривна, която й бе подарил. Прокарваше пръст по грапавата повърхност и се питаше какви лекции посещава, с кого се разхожда по зелените морави пред колежа… До кого ли седи на обяд в кафенето и дали си мисли за нея, когато се готви да излиза в петък или събота вечер? В най-отчаяните мигове си казваше, че навярно вече е срещнал друга.
	— Искаш ли да го обсъдим? — попита един ден баща й, докато се разхождаха край брега.
	Вървяха към църквата. Ремонтът течеше с пълна пара. Бригадата бе многобройна — електротехници, дърводелци, бояджии се трудеха неуморно. На строителната площадка имаше поне четиридесет камиона, а из сградата непрестанно сновяха работници.
	— Кое? — предпазливо попита Рони.
	— Уил — отвърна баща й. — И защо скъсахте.
	— Откъде знаеш? — удивено възкликна тя.
	— Понеже през последните седмици го споменаваш само мимоходом — вдигна рамене Стив. — И не говорите по телефона. Ясно е какво е станало.
	— Сложно е за обяснение — неохотно каза тя.
	Повървяха известно време мълчаливо. След малко той се обади отново:
	— Ако това те интересува, според мен той е изключителен млад мъж.
	Рони го хвана под ръка.
	— Да, интересува ме. И аз мислех така.
	Стигнаха църквата. Наоколо кръжаха работници, понесли греди и тенекии с боя. Както винаги очите на Рони се спряха върху празното място под камбанарията. Прозорецът още не беше поставен — първо трябваше да довършат сградата, за да не се счупят крехките стъкла. Татко й обаче обичаше да идват тук. Радваше се, че ремонтът е подновен, но не само заради прозореца. Често споменаваше колко важна е църквата за пастор Харис и колко му липсват литургиите в храма, който открай време смяташе за свой дом.
	Неизменно сварваха пастора край строежа и той идваше при тях на плажа да си поприказват. Рони се огледа и го забеляза на покрития с чакъл паркинг. Разговаряше с някого и жестикулираше оживено към сградата. Дори отдалеч личеше, че е усмихнат.
	Канеше се да му помаха, но внезапно позна събеседника на пастора. Сепна се. За последен път се видяха в нощта на сватбата — тогава той дори не се сбогува с нея. Може би Том Блекли е минавал оттук и е поспрял да поговори с пастора. Може би просто се е поинтересувал как върви строежът.
	През следващите дни Рони се оглеждаше за Том Блекли, когато идваха тук, но повече не го видя. Призна си, че отчасти изпитва облекчение, задето пътищата им не се пресичат.

	* * *

	Разхождаха се до църквата, после баща й подремваше следобед, а вечерите обикновено посвещаваха на книгите. Рони дочете „Анна Каренина“ — четири месеца след като я започна. Взе си „Доктор Живаго“ от библиотеката. Руските писатели й допадаха — навярно заради епичните сюжети, заради трагичните истории и обречените любови, разгръщащи се на фона на грандиозни събития, толкова различни от ежедневието.
	Баща й все така се вглъбяваше в Библията. От време на време по нейна молба прочиташе на глас някой пасаж или стих. Понякога кратки, понякога — дълги, повечето осветляваха значението на вярата. Не разбираше защо, но й се струваше, че когато ги четеше на глас, баща й долавяше нови нюанси и смисли.
	Вечеряха скромно. В началото на октомври Рони пое готвенето. Баща й се съгласи с промяната със същата лекота, с която приемаше всичко през лятото. През повечето време й правеше компания в кухнята. Разговаряха, докато тя вареше спагети или ориз, запичаше пиле или стек в тигана. За пръв път от години готвеше месо и се чувстваше странно, че се налага да насърчава баща си да се нахрани. Той почти не изпитваше глад, а ястията бяха безвкусни, понеже подправките дразнеха стомаха му. Но Рони знаеше, че баща й не бива да гладува. Макар да нямаха кантарче, той слабееше с всеки изминал ден.
	Един ден след вечеря тя най-сетне му разказа как се бяха разделили с Уил. Сподели всичко — за пожара и стремежа му да прикрие Скот, за Маркъс. Баща й слушаше съсредоточено. Накрая побутна настрани полупълната си чиния.
	— Може ли да те попитам нещо?
	— Разбира се. Можеш да ме питаш за всичко.
	— Искрена ли беше, когато ми каза, че си влюбена в Уил?
	Рони си спомни как Мегън й зададе същия въпрос.
	— Да — отвърна тя.
	— Тогава ми се струва, че си отсъдила прекалено категорично.
	— Но той е прикривал престъпление…
	— Разбирам. Ако се замислиш обаче, в момента ти правиш същото. Знаеш истината, но не си споделила с никого.
	— Но аз не съм…
	— Каза, че и той не е виновен.
	— Какво искаш да кажеш? Че трябва да съобщя на пастор Харис?
	Стив поклати глава.
	— Не — за нейна изненада отговори той. — Не мисля, че трябва.
	— Защо?
	— Рони — меко започна Стив, — в тази история може би не всичко е ясно.
	— Но…
	— Не твърдя, че съм прав. Пръв бих признал, че греша за много неща. Но ако всичко се е случило така, както ми го описа, искам да знаеш следното — пастор Харис не би искал да узнае истината. Защото ще трябва да предприеме нещо. А повярвай ми, не би желал да навреди на Скот или на семейството му, особено ако пожарът е случайност. Просто не е такъв човек. И още нещо. Най-важното.
	— Кое е то?
	— Трябва да се научиш да прощаваш.
	Рони кръстоса ръце.
	— Вече простих на Уил. Изпратих му съобщения… Още преди да довърши, баща й заклати глава.
	— Не говоря за Уил. Трябва да се научиш да прощаваш преди всичко на себе си…


	Същата вечер под купчината стари писма от баща си Рони намери друго — още неотворено. Явно Стив го беше прибавил наскоро към останалите, понеже нямаше марка и пощенско клеймо.
	Дали баща й искаше тя да го прочете сега, или когато него вече го няма? Можеше да го попита, естествено, но не го направи. Всъщност тя самата се колебаеше дали да го прочете. Плашеше я само допирът до плика, защото знаеше, че това е последното писмо, което ще й напише.
	Болестта напредваше неумолимо. Макар да следваха обичайния ритъм — хранене, четене, разходки по плажа — той вземаше все повече болкоуспокояващи. Понякога очите му изглеждаха стъклени и разфокусирани, но на Рони въпреки всичко й се струваше, че дозите не стигат. Понякога забелязваше как Стив сбърчва чело, докато чете на дивана. Затваряше очи и се облягаше назад с болезнено сгърчено лице. Тогава стисваше дланта й, ала с всеки изминал ден ръката му отслабваше. Силите му изтляваха, целият изтляваше. И скоро щеше да си отиде завинаги.
	Усещаше, че и пастор Харис забелязва промяната. През последните седмици ги посещаваше почти ежедневно, най-често точно преди вечеря. Обикновено поддържаше ведър разговор — уведомяваше ги докъде е стигнал строежът или ги забавляваше с весели истории, които извикваха бледа усмивка по устните на баща й. Понякога обаче думите сякаш се изчерпваха. Мълчанието потискаше всички и в дневната сякаш се спускаше мрачна пелена.
	Усетеше ли, че искат да останат насаме, Рони излизаше на верандата и се мъчеше да си представи за какво си говорят. И успяваше навярно — за вярата, за семейството, за недовършените дела… Знаеше също, че се молят заедно. Чу ги веднъж, когато влезе да си сипе чаша вода. Гласът на пастор Харис й прозвуча повече като жална молба. Молеше се за сили, сякаш собственият му живот зависеше от това. Рони затвори очи и сама зашепна молитва.
	В средата на октомври настана необичаен за сезона студ. Сутрин се налагаше да се навличат с пуловери. След месеците безпощадна жега Рони се радваше на резливия въздух, но баща й не го понасяше добре. Все още се разхождаха край брега, но той вървеше по-бавно. Поспираха за минути пред църквата и веднага поемаха обратно. Пред прага Стив вече трепереше. Рони му приготви гореща баня, надявайки се да му поолекне. Новите симптоми я плашеха, те подсказваха, че болестта напредва още по-бързо.
	В петък — седмица преди Хелоуин — той се почувства по-добре и двамата отидоха на риболов на същия кей, където я беше завел Уил. Полицай Пийт им даде въдици и кутия със стръв. Колкото и да беше странно, баща й никога не бе ходил за риба, та се наложи Рони да закача стръвта на кукичката. Изпуснаха първите две, но накрая успяха да хванат дребна червеникава рибка и да я пуснат върху дъските на кея. Беше същата като онази, която бяха уловили с Уил. Докато се мъчеше да я освободи от кукичката, Рони усети липсата му силно като физическа болка.
	Върнаха се у дома след спокойния следобед на кея. Пред вратата ги очакваха двама души. Едва когато слезе от колата, Рони позна Блейз и майка й. Блейз изглеждаше удивително променена. Косата й беше вързана на спретната опашка, носеше бели къси панталони и яркосиня блуза с дълги ръкави. Никакви бижута и грим.
	Тя припомни на Рони нещо, което покрай грижите за баща си беше успяла почти да забрави — че в края на месеца трябва да се яви в съда. Почуди се защо са дошли и какво искат.
	Помогна на баща си да слезе от колата. Подаде му ръка да не залитне.
	— Кои са те? — попита тихо той.
	Рони му обясни. Стив кимна. Когато наближиха, Блейз се спусна от верандата.
	— Здравей, Рони — поздрави тя, прочиствайки гърло. Присви очи срещу залязващото слънце. — Дойдох да поговорим.
	Настаниха се в дневната. Рони седна срещу забилата поглед в пода Блейз. Родителите им се оттеглиха в кухнята, за да ги оставят насаме.
	— Много съжалявам за баща ти — подхвана Блейз. — Справя ли се?
	— Добре е — вдигна рамене Рони. — А ти?
	Блейз докосна сърцето си.
	— Белезите тук ще ми останат за цял живот — после посочи към ръцете и корема си. — И тук — усмихна се тъжно. — Но за щастие съм жива — понамести се в стола и срещна погледа на Рони. — Искам да ти благодаря, че ме откарахте в болницата.
	Рони кимна колебливо.
	— Няма защо.
	Във възцарилата се тишина Блейз огледа дневната, несигурна как да продължи. Рони — по примера на баща си — просто чакаше.
	— Трябваше да дойда по-скоро, но знаех, че си заета.
	— Няма нищо — отвърна Рони. — Радвам се, че вече си добре.
	— Наистина ли? — вдигна очи Блейз.
	— Да — усмихна се Рони. — Макар да приличаш на великденско яйце.
	Блейз подръпна блузата.
	— Да, знам. Мама ми купи нови дрехи.
	— Отиват ти. Вече се разбирате, нали?
	Блейз я изгледа жално.
	— Старая се. Върнах се у дома, но ми е трудно. Много глупости направих. Нараних я. Причиних неприятности и на теб.
	Рони седеше неподвижно и я наблюдаваше спокойно.
	— Защо всъщност дойде, Блейз?
	Блейз сключи смутено ръце.
	— Дойдох да се извиня. Постъпих ужасно. Знам, че не мога да върна времето, но искам да знаеш, че днес разговарях с прокурора. Признах, че аз сложих дисковете в чантата ти, понеже ти бях ядосана. Подписах показания, че не си знаела какво става. Днес или утре ще ти се обадят. Обеща ми да оттегли обвиненията.
	Думите се нижеха толкова бързо, че Рони не беше сигурна дали е чула правилно. Ала умолителният поглед на Блейз й разясни всичко. След всичките тревожни месеци, след безброй безсънни дни и нощи всичко бе приключило. Рони остана поразена.
	— Наистина съжалявам — тихо отрони Блейз. — Не биваше да слагам онези неща в чантата ти.
	Рони още се опитваше да осъзнае факта, че е загърбила кошмарното премеждие. Изгледа изпитателно Блейз, която подръпваше някакъв конец от шева на блузата си.
	— А какво ще стане с теб? Ще те съдят ли?
	— Не — отвърна тя. Вдигна глава и стисна зъби. — Предоставих им информация за друго престъпление. По-голямо.
	— Искаш да кажеш, как се подпали на пристанището?
	— Не — каза Блейз и в очите й просветнаха предизвикателни искри. — Разказах им как всъщност е започнал пожарът в църквата — Блейз се увери, че Рони наистина я слуша, и продължи: — Не е виновен Скот. Неговият фойерверк няма нищо общо с огъня. Е, той се приземи край църквата, но пожарът вече беше започнал.
	Рони слушаше удивено. Погледите им се срещнаха напрегнато.
	— Как?
	Блейз се приведе и облегна лакти върху коленете си, разтворила ръце сякаш за молитва.
	— Празнувахме на плажа — Маркъс, Теди, Ланс и аз. След малко се появи Скот. Преструвахме се, че не се забелязваме, но видяхме, че той пали фойерверки. Уил беше малко по-встрани и Скот насочи една ракета към него. Вятърът я подхвана и тя отлетя към църквата. Уил се стресна и притича към Скот. На Маркъс обаче му се стори много забавно. Втурна се към двора на църквата, където падна ракетата. Отначало не разбрах какво се е случило, въпреки че го видях как подпалва сухите треви край стената. Изведнъж цялата сграда пламна.
	— Значи Маркъс го е направил? — едва промълви Рони.
	Блейз кимна.
	— И други пожари е подпалвал. Поне така мисля — винаги е обожавал огъня. Разбирах, че е луд, но… — Блейз млъкна, усещайки, че се повтаря. Поизправи рамене и продължи: — Както и да е… съгласих се да свидетелствам срещу него.
	Рони се облегна назад. Едва си поемаше дъх. Спомни си какво наговори на Уил, внезапно осъзнала, че ако той беше постъпил както го съветваше тя, Скот щеше да пострада за нищо. Призля й.
	— Съжалявам за всичко — продължи Блейз. — Наистина съжалявам — за пръв път гласът й пресекна. — Но ти си страхотен човек, Рони. Честна си, държа се мило с мен, макар да не заслужавах — от едното й око потече ручейче и тя бързо го избърса. — Никога няма да забравя как ми предложи подслон въпреки всичко, което ти причиних. Почувствах се толкова… засрамена. И благодарна. Че някой все пак е загрижен за мен.
	Блейз млъкна и се опита да се овладее. Възпря сълзите, пое дъх и погледна решително Рони.
	— И ако нещо ти потрябва — каквото и да е — извикай ме. Всичко ще зарежа. Знам, че не мога да изкупя стореното, но някак си усещам, че ти ме спаси. Толкова несправедливо е, че баща ти е болен… готова съм на всичко да ти помогна.
	Рони кимна.
	— И последно — додаде Блейз. — Отсега нататък ме наричай Галадриел. Не мога да понасям името Блейз.
	— Дадено, Галадриел — усмихна се Рони.


	Както бе обещала Блейз, адвокатът на Рони се обади същия следобед да я информира, че обвинението в кражба е оттеглено.
	След като баща й заспа, тя пусна канала с местните новини. Не беше сигурна дали ще съобщят за пожара, но точно преди прогнозата обявиха накратко, че „разследващите са арестували нов заподозрян за пожара в местната църква миналата година“. Показаха неясна снимка на Маркъс и заизреждаха предишните му провинения. Рони изключи телевизора. Студените му, безчувствени очи все още я плашеха.
	Замисли се как Уил е прикривал Скот за провинение, което се оказа, че изобщо не е извършвал. „Нима е толкова ужасно — питаше се, — че предаността към приятеля му е заглушила съвестта му? Особено в светлината на последвалите събития“. Рони вече не беше сигурна в нищо. Беше преценила погрешно баща си, Блейз, майка си. Дори Уил. Животът се оказа толкова по-сложен, отколкото си бе въобразявала като мрачен тийнейджър в Ню Йорк.
	Поклати глава и тръгна да изключи лампите в къщата. Онзи живот — върволица от купони, гимназиални клюки и свади с майка й — сякаш беше друг свят, съществуване, което бе зърнала само насън. Днес единствено разходките край брега с баща й, ритмичният порив на океанските вълни и мирисът на приближаващата зима изпълваха дните й.
	И плодовете на Светия Дух — обич, радост, търпение, добрина, вярност, нежност и самообладание.


	Хелоуин дойде и си отиде. Силите напускаха баща й с всеки изминал ден.
	Спряха да се разхождат край брега, а сутрин, когато му оправяше леглото, Рони забелязваше стотици косъмчета по възглавницата. Болестта очевидно напредваше и тя премести матрака си в неговата стая, за да му помага, когато се наложи, и за да бъде до него колкото е възможно по-дълго.
	Стив вземаше най-големите дози болкоуспокояващи, които организмът му можеше да понесе, но и те сякаш не бяха достатъчни. През нощта я будеха болезнените му стонове. Държеше лекарствата до леглото му и щом отвореше очи, той веднага се протягаше към тях. Сутрин Рони присядаше до него и го прегръщаше, докато медикаментите подействат и ръцете и краката му спрат да треперят конвулсивно.
	Страничните ефекти обаче си казваха думата. Стив се олюляваше и Рони го подкрепяше дори когато се налагаше само да прекоси стаята — едвам го удържаше, въпреки че беше отслабнал много. Макар никога да не се оплакваше, в очите му се четеше разочарование от собственото му безсилие — сякаш то бе предателство спрямо нея.
	Спеше по седемнадесет часа и Рони прекарваше дните самотно, четейки и препрочитайки писмата, които й беше писал. Още не бе разгърнала последното — идеята я плашеше — ала понякога го вземаше в ръце, опитвайки се да събере сили да го прочете.
	Често се обаждаше у дома — или когато Джона се прибираше от училище, или след като са се навечеряли. Брат й звучеше примирено и Рони се чувстваше виновна, че му спестява истината за баща им. Но не биваше да го товари. Забелязваше, че и Стив се старае да разговаря с него, без да издава обзелата го слабост. После постояваше на стола пред телефона, изтощен до краен предел от усилието. Рони го наблюдаваше мълчаливо и мисълта, че може да направи още нещо за него, не й даваше мира. Само че не знаеше какво.


	— Кой е любимият ти цвят? — попита тя.
	Седяха до кухненската маса. Пред Рони стоеше разгърнат бележник. Стив се усмихна въпросително.
	— Това ли те интересува?
	— Това е първият въпрос. Има още много.
	Той протегна ръка към бутилката с плодово мляко, която тя бе оставила пред него. Вече почти не ядеше твърда храна. Отпи от течността, за да я зарадва, а не защото изпитваше нужда.
	— Зелено — отвърна той.
	Рони записа отговора и прочете следващия въпрос:
	— Кога за пръв път целуна момиче?
	— Шегуваш ли се? — сбърчи лице той.
	— Моля те, татко. Важно е.
	Той отговори и Рони записа думите му. Успяха да приключат с една четвърт от въпросите, а до края на следващата седмица Стив отговори на всички. Рони отбелязваше старателно отговорите, невинаги буквално, но достатъчно подробно — или поне така се надяваше — за да ги запомни. Заниманието я поглъщаше, понякога се изненадваше, но като цяло заключи, че баща й отговаря на представата, която бе добила за него през последното лято.
	Зарадва се и се разочарова едновременно. Зарадва се, че не се е излъгала, и се разочарова, задето отново не е открила дългоочаквания отговор.
	През втората седмица на ноември заваляха първите есенни дъждове, но строежът на църквата продължаваше. Дори с още по-бързи темпове. Баща й вече не я придружаваше, но тя се отбиваше всеки ден да провери докъде са стигнали работниците. Разходките дотам се превърнаха в неотменна част от ежедневието й през самотните часове, докато той подремваше следобед. Пастор Харис винаги й махваше за поздрав, но вече не идваше на плажа да си поговорят.
	След седмица планираха да инсталират прозореца от цветно стъкло и пасторът щеше да е направил за баща й нещо, което никой друг не би могъл — нещо, което значеше много за Стив, Рони споделяше радостта му, но се молеше и тя да открие своя отговор.


	През един сив ноемврийски ден баща й неочаквано настоя да отидат до кея. Рони се притесняваше от дългата разходка в студа, но той не отстъпи. Повтаряше, че иска да погледа океана от кея. „За последен път“ бяха думите, които не се наложи да изрича.
	Сложиха си палтата, тя дори уви вълнен шал около врата му. Вятърът довяваше първия тръпчив вкус на зимата и изстудяваше още повече въздуха. Рони настоя да отидат с колата на пастор Харис. Паркира я на пустия паркинг пред кея.
	Дълго крачиха към отсрещния му край — сами под облачното небе. Стоманеносивите вълни просветваха между циментовите блокове. Уловил я под ръка, баща й се притискаше към нея, когато поривите на вятъра развяваха палтата им.
	Най-сетне стигнаха, той се протегна към парапета и едва не изгуби равновесие. В сребристата светлина скулите му изпъкваха остро, а очите му изглеждаха стъклени, но Рони усети, че е доволен.
	Ритмичното движение на вълните, надиплени чак до хоризонта, го умиротворяваше. Не се виждаше нищо — нито лодки, нито яхти, нито сърфисти — но за пръв път от няколко седмици лицето му беше спокойно и ведро. Облаците над морската повърхност изглеждаха като оживели — кълбяха се и плуваха в небето, а зимното слънце се мъчеше да пробие през булото им. Рони наблюдаваше играта на облаците със същото удивление като баща си и се опитваше да прочете мислите му.
	Вятърът се усили. Стив потръпна. Но не искаше да си тръгва, вперил поглед в хоризонта. Тя нежно го подръпна за ръката, но той само впи по-силно ръце в парапета. Рони отстъпи и стоя до него, докато тялото му се разтресе от студ. Накрая той отпусна длани и двамата поеха бавно към колата. С ъгълчето на окото тя долови, че Стив се усмихва.
	— Красиво е, нали? — отбеляза.
	Баща й замълча.
	— Да — отвърна след няколко крачки. — Но най-прекрасното е, че споделих този миг с теб.


	Два дни по-късно Рони реши да прочете последното му писмо. Докато баща й все още е до нея. Не тази вечер, ала скоро, зарече се тя. Беше нощ, а денят беше най-тежкият досега. Лекарствата сякаш изобщо не му помагаха. От очите му се стичаха сълзи, а болезнени спазми разтърсваха тялото му. Рони го молеше да го заведе в болницата, но той отказваше.
	— Не — простенваше. — Още не.
	— А кога? — отчаяно питаше тя и едва се сдържаше да не се разплаче.
	Стив не отговаряше, само дишаше тежко, докато болката постихне. Тогава й се струваше олекнал, сякаш агонията е отнесла късче от малкото останал му живот.
	— Искам да направиш нещо за мен — простена той.
	— Каквото пожелаеш — отвърна Рони и целуна ръката му.
	— Когато ми съобщиха диагнозата, подписах декларация, че не искам да поддържат изкуствено живота ми. Ако отида в болницата, имам предвид.
	Сърцето й се сви от страх.
	— Какво искаш да кажеш?
	— Когато настъпи часът, трябва да ме оставиш да си отида.
	— Не — заклати глава Рони. — Не говори така.
	Стив я погледна нежно, но настойчиво.
	— Моля те — прошепна. — Така искам. Трябва да занесеш декларацията в болницата. В найлонов плик е, в най-горното чекмедже на скрина ми.
	— Не… моля те, татко — извика Рони. — Не настоявай. Не мога да го направя.
	Той задържа погледа й.
	— Дори за мен?
	Същата нощ стенеше болезнено и дишаше тежко и бързо. Тя го слушаше ужасена и си мислеше, че макар да бе обещала, не знае как да постъпи.
	Как ще каже на лекарите да не предприемат нищо? Как ще го остави да умре?


	В понеделник пастор Харис ги откара до църквата да видят как поставят прозореца. Понеже баща й беше твърде слаб да стои прав, взеха сгъваем стол. Пасторът й помогна да го отведат до църквата. Огромно множество се беше събрало да наблюдава събитието и няколко часа всички следяха как работниците внимателно инсталират прозореца. Вълнението оправда очакванията й. Когато и последната скоба си дойде на мястото, избухнаха аплодисменти.
	Рони се обърна към баща си и забеляза, че е заспал, увит в топлите одеяла, с които го беше наметнала.
	Отведе го у дома с помощта на пастор Харис и го настани в леглото. На тръгване пасторът се обърна към нея.
	— Беше щастлив — каза той, сякаш да убеди и нея, и себе си.
	— Така е — увери го Рони и стисна дланта му. — Точно за това мечтаеше.
	Баща й спа цял ден и когато се спусна нощта, тя усети, че е време да прочете писмото. Иначе може би никога нямаше да събере смелост.
	Лампата в кухнята хвърляше приглушена светлина. Рони отвори плика и бавно разгърна листа. Почеркът беше по-различен — изчезнал бе смелият, открит размах от предишните писма. Буквите приличаха по-скоро на драскулки. Не смееше да си представи какви усилия му е струвало и колко време му е отнело да го напише. Пое дълбоко дъх и зачете.
C>
	„Здравей, слънчице.
	Гордея се с теб.
	Трябваше по-често да ти го казвам. Казвам го сега не защото реши да споделиш с мен най-тежките дни, а защото искам да знаеш, че си забележителна личност. Винаги съм мечтал да станеш такъв човек.
	Благодаря, че остана. Знам, че ти е много трудно, по-трудно, отколкото си очаквала, и съжалявам за часовете, които неизбежно ще прекараш в самота. Особено съжалявам, че невинаги съм бил бащата, от какъвто си имала нужда. Знам, че съм допускал грешки. Толкова много неща в живота си бих искал да променя. Нормално е, предполагам, като се има предвид какво ми се случи. Искам обаче да знаеш друго.
	Колкото и тежък да е животът понякога и въпреки всичките ми разочарования, има моменти, когато съм се чувствал истински благословен — когато ти се роди, когато те водех в зоологическата градина и наблюдавах колко удивено гледаш жирафите. Тези моменти обикновено са кратки — идват и си отиват като океанския бриз. Но понякога продължават вечно.
	Така се чувствах през лятото. Не само защото ти ми прости. Това лято беше дар Божи за мен, защото опознах младата жена, каквато винаги съм знаел, че ще станеш. Както казах на брат ти — това лято беше най-прекрасното в живота ми. Често през тези блажени дни се питах с какво съм заслужил да бъда благословен с дъщеря като теб.
	Благодаря ти, Рони. Благодаря, че дойде. И благодаря за начина, по който ме караш да се чувствам всеки ден, когато сме заедно.
	С Джона винаги сте били най-вълшебният дар в живота ми. Обичам те, Рони. Винаги съм те обичал. И никога, никога не забравяй колко се гордея с теб. Няма по-благословен баща от мен.
@	Татко“
C$


	Денят на благодарността отмина. Край брега започнаха да поставят коледна украса.
	Баща й беше изгубил една трета от теглото си и почти през цялото време лежеше.
	Рони откри листовете една сутрин, докато чистеше къщата. Бяха натъпкани небрежно в чекмеджето на масичката за кафе. Извади ги и веднага разпозна, че той е писал нотите.
	Нотите от песента, която композираше, песента, която го чу да свири онази нощ в църквата. Подреди листовете върху кухненската маса и ги разучи по-внимателно. Очите й пробягаха по често поправяните ноти. Отново почувства, че баща й е бил на прав път. В ума й прозвучаха красивите начални акорди на песента. Но втората и третата страница й подсказаха, че не всичко е наред. Разбра къде започва да се губи първоначалният импулс на композицията. Взе молив от чекмеджето и започна да добавя акорди и рефрени.
	Неусетно се изнизаха три часа. Чу как баща й се раздвижи. Пъхна листовете обратно в чекмеджето и тръгна към спалнята, готова да посрещне предизвикателствата на деня.
	Вечерта, когато той отново се замята в неспокоен сън, тя извади пак листовете и работи дълго след полунощ. На сутринта се събуди нетърпелива да му покаже докъде е стигнала. Но щом влезе в стаята му, го свари да лежи неподвижно. Ужаси се, че почти не долавя диханието му.
	Със свито сърце повика линейка и олюлявайки се, тръгна пак към спалнята. „Не съм готова — мислеше си, — не съм му показала песента“. Трябваше й още време. Още ден. Ала с разтреперани ръце отвори най-горното чекмедже на скрина му и извади найлоновия плик.
	В болничното легло Стив изглеждаше съвсем дребен. Лицето му се беше сгърчило, а кожата бе неестествено посивяла. Дишаше плитко и бързо като бебе. Рони затвори очи. Не искаше да е тук. Предпочиташе да е навсякъде другаде, само не тук.
	— Не още, татко — прошепна тя. — Дай ми още малко време.
	През болничния прозорец виждаше облачното стоманено небе. Листата на дърветата бяха опадали и голите им клони напомняха възправени нагоре кости. Студеният и застинал въздух вещаеше буря.
	Пликът лежеше върху нощното шкафче. Въпреки дадената дума още не беше го предала на лекаря. Щеше да го покаже едва когато се увери, че баща й няма да се събуди и няма да могат да се сбогуват. Щеше да почака, докато не разбере, че вече е безсилна да стори каквото и да било за него.
	Молеше се горещо за чудо — за мъничко чудо. И Бог сякаш я чу. Чудото стана след двадесет минути.
	Цяла сутрин бе седяла край леглото му. Дотолкова свикна с тихото му дишане и ритмичното пиукане на монитора, че и най-малката промяна й прозвучаваше като сирена. Вдигна поглед и видя как пръстите му трепват и той отваря очи. Примижа на светлината на флуоресцентните лампи и Рони инстинктивно се протегна към ръката му.
	— Татко?
	Въпреки всичко я обзе надежда, представи си го как бавно се изправя.
	Ала той не стана. Сякаш дори не я чу. Едва извърна глава към нея и в очите му Рони различи мрак, невиждан досега. Той примигна и въздъхна.
	— Здравей, скъпа — прошепна прегракнало.
	Заради събраната в дробовете му течност звучеше като удавник. Тя се насили да се усмихне.
	— Как си?
	— Не много добре — млъкна, сякаш да събере сили. — Къде съм?
	— В болницата. Доведох те сутринта. Помня за декларацията, но…
	Стив примигна отново и Рони си помисли, че никога вече няма да отвори очи. Но накрая той все пак вдигна клепачи.
	— Няма проблем — промълви. Прошката сви сърцето й. — Разбирам.
	— Не ми се сърди, моля те.
	— Няма.
	Тя го целуна по бузата и се опита да прегърне смалената фигура. Усети как пръстите му се впиват в гърба й.
	— Добре ли си? — попита я той.
	— Не — призна Рони, усещайки как сълзи започват да се стичат по страните й. — Никак не съм добре.
	— Съжалявам — отрони той.
	— Не, не бива — каза тя, опитвайки се да запази самообладание. — Аз трябва да съжалявам. Защото спрях да ти говоря. Толкова ми се иска да върна времето назад!
	По лицето на баща й се изписа призрачна усмивка.
	— Казвал ли съм ти, че си много красива?
	— Да — подсмръкна Рони. — Казвал си ми.
	— Е, този път наистина го мисля.
	Тя се засмя безпомощно през сълзи.
	— Благодаря — отвърна, приведе се и го целуна по ръката.
	— Помниш ли, като беше малка? — изненадващо сериозно попита той. — По цели часове ме гледаше как свиря на пианото. Веднъж те заварих да свириш мелодия, която беше чувала от мен. Беше само на четири. Ти си много талантлива.
	— Помня — каза Рони.
	— Искам да запомниш нещо — учудващо силно стисна ръката й Стив. — Независимо от постиженията си, ти винаги си била по-важна за мен от музиката… не го забравяй.
	— Вярвам ти — кимна Рони. — И аз те обичам, татко.
	Той пое дълбоко дъх, без да отлепя очи от нейните.
	— Тогава ме заведи у дома.
	Думите я поразиха с неизбежната си прямота. Тя погледна плика, разбрала какво иска баща й и какво очаква да чуе. В този момент си припомни петте изминали месеца. През съзнанието й една след друга се заизнизваха картини. Накрая лентата спря в онзи ден, когато го видя пред пианото в църквата под празното място, където щяха да поставят прозореца.
	И тогава прозря какво й е нашепвало сърцето.
	— Добре — отвърна тя. — Ще те заведа у дома. Но и ти трябва да направиш нещо за мен.
	Баща й преглътна. С последни сили прошепна:
	— Не съм сигурен дали ще мога.
	Рони се усмихна и посегна към плика.
	— Дори заради мен?


	Пастор Харис й даде колата си и тя подкара бързо. Обади се пътьом от мобилния телефон. Обясни накратко какво става и от какво се нуждае. Галадриел прие на мига. Рони караше, сякаш животът на баща й зависеше от това, и профучаваше на жълто през кръстовищата.
	Галадриел я очакваше вкъщи, когато пристигна. До нея на верандата лежаха два железни лоста. Вдигна ги, когато Рони приближи.
	— Готова ли си? — попита.
	Рони само кимна. Влязоха заедно вътре.
	С Галадриел успяха да разглобят дървената стена за по-малко от час. Не й правеше впечатление бъркотията в дневната. Мислеше само, че на баща й му остава съвсем малко, а тя още не е направила за него онова, което трябва. Когато събориха и последната дъска, Галадриел се обърна към нея, потна и останала без дъх.
	— Върви да прибереш баща си. Аз ще разчистя. И ще ти помогна да го доведеш дотук, щом пристигнете.
	По обратния път Рони караше още по-стремително. Преди да тръгне от болницата, тя се срещна с лекаря на Стив и му обясни какво е замислила. С помощта на медицинската сестра попълни необходимите за изписването документи. Сега й се обади и я помоли да настани баща й в количката и да я чакат във фоайето.
	Със свистящи гуми сви в паркинга пред болницата и потегли по алеята към спешното отделение. Веднага забеляза, че медицинската сестра е изпълнила заръката й.
	Настаниха баща й в колата и след минута отново фучаха по шосето. Стив изглеждаше по-добре, отколкото в болничната стая, но Рони знаеше, че положението може да се промени за минути. Трябваше да се приберат, преди да е станало късно. Караше по улиците на града, който вече чувстваше близък, а в сърцето й се надигаха вълни ту от страх, ту от въодушевление. Толкова ясно, толкова просто й се струваше всичко сега. Галадриел ги очакваше. Беше преместила дивана пред пианото. Двете помогнаха на Стив да се настани.
	Въпреки състоянието си, той сякаш разбра какво е намислила Рони. По сгърченото му от болка лице бавно се изписа удивление. Втренчи се към пианото в нишата и тя усети, че е постъпила правилно. Приведе се и го целуна по бузата.
	— Довърших твоята песен — каза. — Нашата последна песен. И искам да ти я изсвиря.


>	36.
>	Стив

	„Животът — мислеше си Стив — е като песен“.
	В началото е тайнство, в края — утвърждаване, ала помежду им е средоточието на чувствата, които осмислят цялото.
	За пръв път от месеци не чувстваше никаква болка. За пръв път от години разбираше, че въпросите му няма да останат без отговор. Затворил очи, слушаше песента, която Рони беше довършила, песента, която беше усъвършенствала, и съзнаваше, че най-сетне е открил Бог.
	Най-после разбираше, че Бог е навсякъде, винаги и всички долавят присъствието му — поне понякога. Той го беше усещал в работилницата, докато се трудеха над прозореца с Джона. Бог беше до него през седмиците с Рони. Присъстваше тук и сега, докато дъщеря му свиреше тяхната песен, тяхната последна споделена песен. Питаше се как е могъл да пропусне нещо толкова очевидно.
	Изведнъж го осени идеята, че Бог е любов — любов в най-чистата й форма. През изминалите месеци с децата си той бе почувствал досега Му тъй ясно, както сега чуваше музиката, излитаща изпод пръстите на дъщеря му.


>	37.
>	Рони

	След по-малко от седмица баща й почина в съня си. Рони лежеше до него върху матрака на пода. Никому не беше разказала всичко. Разбираше, че майка й очаква да чуе края на историята. Говореше от три часа, а Ким я слушаше мълчаливо, както правеше той. Ала миговете, когато Стив поемаше последните си глътки въздух, й се струваха твърде лични. Знаеше, че никога няма да ги сподели с друг. Да бъде с него, докато напуска този свят, беше дар, който баща й посвети само и единствено на нея. Никога нямаше да забрави тази паметна нощ.
	Вгледа се в ледения декемврийски дъжд отвъд прозореца и разказа за последния си рецитал, най-важния в живота й.
	— Свирех с цялото си сърце, мамо. С всички сили се стремях да звучи прекрасно, защото знаех колко се радва. Но той беше толкова слаб — прошепна Рони. — Накрая не бях сигурна дали изобщо ме чува.
	Притисна чело, питайки се дали са й останали още сълзи. Напоследък си беше изплакала очите.
	Майка й разтвори ласкаво обятия. И в нейните очи просветваха сълзи.
	— Убедена съм, че те е чувал, скъпа. И знам, че си свирила прекрасно.
	Рони се отпусна в прегръдката на майка си, сгушила глава върху гърдите й, както правеше като малка.
	— Не забравяй колко щастлив беше с теб и Джона — прошепна Ким и я погали по косата.
	— И аз бях щастлива с него — отвърна Рони. — Толкова много научих от татко. Ще ми се да се бях сетила да му го кажа. Това и още милион неща — тя затвори очи. — Но е твърде късно.
	— Той е разбрал — увери я майка й. — Винаги разбираше всичко.


	Погребението беше скромно. Събраха се в отворилата наново врати църква. Баща й бе пожелал да го кремират. Съобразиха се с волята му.
	Пастор Харис произнесе прощалното слово — кратко, но изпълнено с искрена скръб и бащинска обич. Рони не се сдържа и се разплака като Джона. Прегърна жално хлипащия си брат и се опита да не мисли как ще запомни той тази загуба, сполетяла го толкова рано.
	На службата присъстваха само неколцина. На влизане забеляза Галадриел и полицай Пийт. По-късно чу вратата на църквата да се отваря още веднъж-дваж. Повечето места обаче стояха празни. Заболя я при мисълта, че толкова малко хора знаят колко забележителен човек е баща й и колко й е скъп.


	След службата Рони остана на пейката с Джона, а майка й и Брайън излязоха навън да поговорят с пастор Харис. Четиримата отлитаха за Ню Йорк само след няколко часа. Оставаше й съвсем малко време.
	Не искаше да си тръгва. Проливният дъжд, който се лееше от сутринта, беше спрял и небето се проясняваше. За това се молеше Рони. Впери очи в прозореца от цветно стъкло на Стив и си пожела облаците да се разпръснат. И когато те наистина пропуснаха слънцето, стана точно така, както го описваше баща й. Лъчите заструиха през прозореца, хвърляйки ореол от стотици великолепно обагрени снопчета светлина. Водопад от ярки цветове обля пианото и Рони си представи как баща й стои пред него, обърнал лице към светлината. Образът се стопи бързо, но тя стисна ръката на брат си в безмълвно благоговение. Усмихна се въпреки безкрайната скръб, уверена, че Джона усеща същото.
	— Здравей, татко — промълви тя. — Знаех, че ще дойдеш.
	Когато светлината избледня, Рони се сбогува мълком с баща си и стана. Обърна се и забеляза, че с Джона не са сами в църквата. До вратата, на последния ред седяха Том и Сюзън Блекли.
	Тя обгърна Джона през рамо.
	— Ще отидеш ли да кажеш на мама и Брайън, че идвам след минутка? Трябва да поговоря с някого.
	— Добре — разтърка подутите си от плач очи той и се запъти към вратата.
	Когато излезе, Рони тръгна към Том и Сюзън. Те се изправиха да я посрещнат.
	За нейна изненада Сюзън проговори първа.
	— Съжалявам за сполетялата те загуба. Пастор Харис ни каза, че баща ти е бил забележителен човек.
	— Благодаря, че дойдохте — отвърна Рони и се усмихна. — Признателна съм ви и за всичко, което направихте за църквата. Доставихте огромна радост на татко.
	Том Блекли сведе поглед и тя разбра, че е права.
	— Трябваше да остане в тайна — измърмори той.
	— Знам. Пастор Харис не ми каза. Нито пък татко. Но се досетих, когато те видях на строежа. Направихте истинско добро.
	Том кимна почти срамежливо. Рони видя как очите му се стрелват към прозореца. И той бе забелязал нахлулата в църквата светлина.
	Във възцарилата се тишина Сюзън махна към вратата.
	— Един човек иска да те види.


	— Готова ли си? — попита майка й, щом Рони излезе от църквата. — Закъсняваме.
	Вперила поглед в Уил, Рони сякаш не я чуваше. Беше облечен в черен костюм и с по-дълга коса. Първата й мисъл беше, че така изглежда по-възрастен. Говореше с Галадриел, но когато видя Рони, вдигна пръст, сякаш помоли да отложат разговора.
	— Само няколко минути още? — помоли майка си тя, без да отлепя очи от Уил.
	Не очакваше да дойде, не очакваше да го види отново. Не знаеше как да тълкува присъствието му, не знаеше дали да се радва, или да скърби. Или и двете. Пристъпи към него и спря.
	Не успя да разчете изражението му. Когато той тръгна към нея, си спомни как първия път, когато го видя, Уил сякаш се плъзгаше по пясъка. Спомни си как се целуваха на кея в нощта на сватбата на сестра му. И си припомни думите, които изрече на сбогуване. Обзе я буря от противоречиви чувства — желание, съжаление, копнеж, страх, тъга, любов. Толкова думи се блъскаха в главата й, ала откъде да започне сега, след всички изминали дни?
	— Здравей.
	„Иска ми се да съм телепат, за да разчетеш мислите ми“.
	— Здравей — поздрави и той. Изучаваше лицето й, сякаш търсеше знак, но какъв — Рони не знаеше.
	Не пристъпи към нея, тя също стоеше като закована.
	— Дойде… — каза само, неспособна да прикрие удивлението си.
	— Естествено. Съжалявам за баща ти. Той беше… чудесен човек — за миг сянка премина през лицето му и Уил добави: — Ще ми липсва.
	Рони си спомни вечерите в къщата на баща й, аромата, който долиташе от кухнята, и радостните възгласи на Джона, когато играеха покер на надлъгване. Призля й. Толкова сюрреалистична беше срещата им в този ужасен ден. Искаше да се хвърли в обятията му и да се извини за грубите думи на раздяла. Част от нея обаче — парализирана и смълчана от загубата на баща й, се питаше дали все още е онова момиче, в което се беше влюбил Уил. Много неща се бяха случили след края на лятото.
	Пристъпи смутено от крак на крак.
	— Как е във „Вандербилт“? — попита най-после.
	— Както очаквах.
	— Добре или зле?
	Вместо да отговори, той кимна към колата под наем.
	— Заминаваш у дома, нали?
	— Самолетът излита скоро — тя отметна кичур коса зад ухото си. Стана й неприятно, че се държат така, сякаш са непознати. — Завърши ли семестъра?
	— Не, изпитите са идната седмица. Връщам се довечера. По-трудно е, отколкото очаквах. Май ще се наложи да будувам няколко нощи.
	— Скоро ще се прибереш за ваканцията. Две-три разходки по плажа и ще си като нов — усмихна се окуражително Рони.
	— Всъщност родителите ми искат да ме водят в Европа веднага след изпитите. Ще прекараме Коледа във Франция. Смятат, че е важно да видя света.
	— Звучи забавно.
	Той вдигна рамене.
	— А ти?
	Тя отклони очи, в ума й неволно изникнаха последните дни с баща й.
	— Май ще се явя на прослушване в „Джулиард“ — бавно рече тя. — Ще видим дали ще ме вземат.
	За пръв път Уил се усмихна и Рони се припомни спонтанната му ведрост. Колко й липсваха веселието и топлотата му през безкрайната есен и зима!
	— Браво на теб! Убеден съм, че ще се представиш отлично!
	Неприятно й стана, че и двамата избягват същината. Беше толкова… лошо — след изпълненото с искреност и споделени премеждия лято. Пое дълбоко дъх, за да се овладее. Никак не беше лесно — чувстваше се безкрайно изтощена. Думите се изплъзнаха почти неволно от устата й.
	— Искам да се извиня за всичко, което ти наговорих. Не мисля така. Бях излязла от кожата си. Не биваше да си го изкарвам на теб…
	Той пристъпи към нея и протегна ръка.
	— Няма нищо — отвърна. — Разбирам. Допирът му пробуди всички потискани чувства, крехкото й самообладание се изпари. Рони стисна очи да възпре сълзите.
	— Но ако беше постъпил, както те съветвах, Скот щеше…
	Уил поклати глава.
	— Скот е добре. Осигури си стипендията. А Маркъс е в затвора…
	— Не биваше да ти говоря така! — прекъсна го Рони. — Лятото не биваше да свършва така. Не биваше да се разделяме по този начин… Аз съм виновна. Не знаеш колко ме боли, задето те отблъснах…
	— Не си ме отблъснала — меко каза Уил. — Трябваше да замина. Знаеш го.
	— Но не си пишехме, не говорехме по телефона… Толкова трудно ми беше заради случилото се с татко, исках да те чуя, но знаех, че ми се сърдиш…
	Разплака се. Уил я притисна в обятията си. Прегръдката му я успокои и същевременно я изпълни с тъга.
	— Шшш… — прошепна той. — Няма нищо. Не съм ти се сърдил.
	Тя се притисна по-силно към него, за да си припомни споделените през лятото мигове.
	— Но ти се обади само два пъти.
	— Защото знаех, че баща ти има нужда от теб, и не исках да те разсейвам. Помня как след смъртта на Майки съжалявах, че не съм му отделял повече време. Не исках да ти причинявам това.
	Рони зарови глава в гърдите му. Усещаше само колко й е необходим. Искаше да я прегръща, да й повтаря успокоително, че ще намерят начин да бъдат заедно.
	Уил се приведе и зашепна името й. Тя го пусна и вдигна очи. Той й се усмихваше.
	— Още носиш гривната — промълви и я докосна по китката.
	— Завинаги в мислите ми — усмихна се плахо тя.
	Той повдигна брадичката й, за да се вгледа отблизо в очите й.
	— Ще ти се обадя. Веднага щом се върна от Европа.
	Рони кимна. Само това им оставаше, но то не й стигаше. Животът разделяше пътищата им, сега и завинаги. Лятото свърши. Трябваше да продължат нататък.
	Затвори очи, осъзнала жестоката истина.
	— Добре — отрони тя.


>	Епилог
>	Рони

	През седмиците след погребението на Стив Рони продължаваше да се люшка между полюсни чувства — съвсем нормално навярно. Понякога се будеше уплашена и часове наред тънеше в спомени за последните няколко месеца с баща си, твърде омаломощена от скръб и съжаление, за да плаче. След цялото време, което прекараха заедно, й беше трудно да приеме, че го няма, че е изчезнал безвъзвратно, макар да се нуждаеше от него. Усещаше отсъствието му с болезнена острота и изпадаше в мрачни настроения.
	Тези сутрини обаче не бяха толкова чести, колкото през първата седмица след като се прибра у дома. Животът със Стив и грижите за него я бяха променили. Знаеше, че ще се справи. Така би желал и баща й. Понякога сякаш го чуваше да й напомня, че е по-силна, отколкото смята. Не би искал да тъне в скръб месеци наред, а да живее така, както той изживя последната си година. Мечтаеше Рони да използва пълноценно дните си и да бъде щастлива.
	Същото важеше и за Джона. Рони знаеше, че баща й би искал тя да помогне на брат си да преодолее тъгата, и затова му отделяше много време. Няколко дни след завръщането им в Ню Йорк започна коледната му ваканция. Тя използва времето за разходки из града — заведе го на ледената пързалка, на покрива на Емпайър Стейт Билдинг, разгледаха динозаврите в Природонаучния музей. Винаги беше избягвала нашумелите, но банални туристически обекти, но излетите допадаха на Джона. Колкото и да е странно, на нея също й беше приятно.
	Споделяха и много спокойни мигове. Седеше до него, докато гледа анимационни филми, рисуваха заедно на кухненската маса и веднъж, по негово настояване, дори спа на пода в стаята му. Понякога се връщаха към лятото и намираха утеха в спомените за баща си.
	Рони обаче усещаше, че Джона се бори с тъгата по свой детински начин. Нещо сякаш го терзаеше. Разбра го, когато излязоха на разходка след вечеря в една студена ветровита нощ. За да се предпази от ледените повеи, тя крачеше, пъхнала ръце дълбоко в джобовете. Внезапно Джона се втренчи в нея изпод дебелата качулка.
	— Болна ли е мама? — попита той. — Като татко.
	Въпросът беше толкова изненадващ, че Рони сепнато замълча. После спря, клекна и го погледна в очите.
	— Не, разбира се. Защо мислиш така?
	— Защото вече не се карате. Като с татко.
	Тя забеляза уплахата в погледа му. Разбираше детинската му логика. А и с Ким наистина не бяха се карали, откакто се беше върнала в Ню Йорк.
	— Мама е добре. Просто ни омръзна да спорим и престанахме.
	— Честна дума? — изгледа я изпитателно Джона.
	Рони го прегърна силно.
	— Честна дума.
	Месеците, прекарани с баща й, промениха дори отношението й към родния град. Едва след известно време свикна отново с него. Беше забравила безпощадния шум и постоянното присъствие на тълпите, как тротоарите винаги тънат в сянката на високите околни сгради и колко забързани са хората — дори в тесните квартални магазинчета. Не й се излизаше с приятели. Кейла я покани да се видят, но Рони отказа и тя така и не се обади повече. Винаги щяха да ги свързват общите спомени, ала отсега нататък приятелството им нямаше да е същото. Това я устройваше — Джона и пианото запълваха почти цялото й време.
	Още не бяха докарали пианото на баща й в апартамента, затова Рони хващаше метрото до „Джулиард“ и репетираше там. В първия ден след завръщането си тя се обади на директора на колежа, който беше добър приятел на баща й. Извини се, че не е успял да дойде на погребението. Стори й се изненадан — и сякаш развълнуван — че я чува. Когато сподели, че обмисля дали да не кандидатства в „Джулиард“, той уреди допълнително прослушване и лично й изпрати всички документи.
	Три седмици след пристигането си в Ню Йорк Рони започна прослушването с песента, която композираха с баща си. Класическата й техника беше малко позалиняла — три седмици не бяха достатъчни за представяне на високо ниво — но на излизане от аудиторията тя си помисли, че баща й би се гордял с нея. „Но пък — рече си, пъхайки любимата му партитура под мишница — той винаги се е гордял с мен“.
	След прослушването свиреше по три-четири часа дневно. Директорът бе уредил да използва репетиционните на колежа и тя се захвана с нови композиции. Често си мислеше за баща си, седнала в репетиционната — същата, в която бе работил и той. Понякога по залез лъчите се прокрадваха между съседните сгради и хвърляха дълги ивици светлина по пода. Щом ги видеше, Рони си спомняше прозореца в църквата и слънчевите водопади, които я поздравиха в деня на погребението.
	Постоянно мислеше и за Уил, естествено.
	Най-често за лятото, а не толкова за кратката им среща пред църквата. Не беше го чувала оттогава. Коледа дойде и отмина и надеждата, че ще го чуе отново, започна да изтлява. Помнеше как той спомена, че ще прекара празниците отвъд океана, но дните се изнизваха без никаква вест и тя се мяташе между вярата, че я обича, и безнадеждността. Успокояваше се, че може би е по-добре, задето не се обажда. Какво всъщност щяха да си кажат?
	Усмихна се тъжно, за да прогони мрачните мисли. Чакаше я работа. Съсредоточи се върху последния си замисъл — песен с кънтри уестърн и поп елементи — и си напомни, че е време да гледа напред, а не назад. Дори да не я приемеха в „Джулиард“ — макар директорът да спомена, че кандидатурата й е многообещаваща — знаеше, че бъдещето й ще остане свързано с музиката и някак си ще успее да се завърне към тази страст.
	Телефонът й върху капака на пианото внезапно завибрира. Предположи, че е майка й, и протегна ръка да го вземе. Погледна към екрана и застина. Телефонът завибрира отново. Тя пое дълбоко дъх и го допря до ухото си.
	— Ало?
	— Здравей — каза познат глас. — Уил е.
	Опита се да си представи откъде се обажда. Около него долиташе странно ехо, напомнящо летище.
	— Сега ли слизаш от самолета? — попита тя.
	— Не. Върнах се преди няколко дни. Защо?
	— Просто звучиш особено — отвърна тя и сърцето й леко се сви. Прибрал се е преди няколко дни, а едва сега се обажда. — Как е Европа?
	— Всъщност прекарах чудесно. С мама се спогаждахме по-добре, отколкото очаквах. Как е Джона?
	— Добре е. Справя се… но му е трудно.
	— Съжалявам — каза Уил и Рони отново чу ехото. Може би стоеше на задната веранда вкъщи. — Нещо интересно?
	— Явих се на прослушване в „Джулиард“ и май се представих подобаващо…
	— Знам — прекъсна я Уил.
	— Откъде?
	— Че защо иначе ще си тук?
	Рони не схвана.
	— О, не… просто ми позволиха да се упражнявам, докато пристигне пианото на татко — защото е работил тук и прочее… С директора бяха близки приятели.
	— Надявам се, че не си твърде заета.
	— Какво имаш предвид?
	— Иска ми се да излезем през почивните дни. Ако нямаш други планове, разбира се.
	Сърцето й подскочи.
	— Ще дойдеш в Ню Йорк?
	— Ще гостувам на Мегън. Да проверя как са младоженците.
	— Кога пристигаш?
	— Да видим… — Рони си го представи как се взира в часовника с присвити очи. — Самолетът кацна преди повече от час.
	— Тук ли си вече? Къде си?
	Уил не отговори веднага. Когато се обади отново, Рони разбра, че не го чува по телефона. Гласът му долиташе някъде откъм гърба й. Обърна се и го видя пред прага на репетиционната.
	— Съжалявам — каза той. — Не устоях на изкушението.
	Тя не повярва на очите си. Затвори клепачи и пак ги отвори.
	Да, тук беше. Чудо на чудесата!
	— Защо не ми каза, че пристигаш?
	— Защото исках да те изненадам.
	„Определено успя“, помисли си Рони. В джинси и тъмносин пуловер, беше също толкова красив като в спомените й.
	— Освен това — обяви Уил — имам да ти съобщавам нещо важно.
	— Какво?
	— Първо трябва да знам дали си съгласна да излезеш с мен.
	— Кога?
	— През почивните дни, забрави ли? Ще излезеш ли на среща с мен?
	— Да — усмихна се Рони.
	Уил кимна.
	— А следващата седмица?
	За пръв път Рони се поколеба.
	— Колко ще останеш?
	Той закрачи бавно към нея.
	— Ами… за това исках да поговорим. Помниш ли как ти разказвах, че „Вандербилт“ не ми беше присърце? Че искам да уча екология?
	— Помня.
	— Е, в колежа не приемат по средата на годината, но мама е в борда на „Вандербилт“ и познава този-онзи в другия колеж. Пусна в ход връзките си. Както и да е… В Европа разбрах, че ще ме приемат. Ще се прехвърля. Започвам следващия семестър.
	— Добре… Браво! — колебливо го поздрави Рони. — Къде ще учиш?
	— В Колумбийския университет.
	Помисли си, че не е чула правилно.
	— Имаш предвид в Ню Йорк?
	Уил се усмихна широко, сякаш е извадил бял заек от цилиндъра си.
	— Точно така!
	— Наистина ли? — възкликна Рони.
	— Започвам след две седмици — кимна Уил. — Представяш ли си? Симпатично южняшко момче в големия град? Ще ми трябва помощ да свикна. Надявам се да я получа от теб. Ако нямаш нищо против.
	Протегна се към нея и я придърпа по-близо. Зави й се свят. Уил щеше да учи тук. В Ню Йорк. При нея. Прегърна го щастливо.
	— Нямам против. Но няма да ти е лесно. Риболовът и сафаритата в калта не са много популярни тук.
	— Предполагам.
	— Както и плажният волейбол. Особено през януари.
	— Е, ще се наложи да направя някои жертви.
	— Ако си късметлия, ще откриеш нещо друго за запълване на времето.
	Той се приведе и я целуна нежно — първо по челото, после по устните. Рони го погледна в очите и съзря младия мъж, в когото се бе влюбила през лятото. Младият мъж, когото още обичаше.
	— Обичам те, Рони. Мислех само за теб. Въпреки че летата си отиват.
	Тя се усмихна, уверена, че казва истината.
	— И аз те обичам, Уил Блекли — прошепна и го целуна отново.
