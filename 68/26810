	— Да сме наясно! — каза отрядният председател. — Дядо Петко Горнокрайски е заслужил човек. Двама сина войници има и сега е сам-самичък. Трябва да се грижим за него.
	Тримата, на които говореше отрядният председател, кимнаха с глави в знак на съгласие. Това бяха Жорко, Катето и Стефка.
	— Идете още днес при него! — продължи председателят. — Почистете къщичката му, дръвца му нацепете, печката постъкнете, каквото е необходимо направете. Бъдете му помощници…
	Тримата отново кимнаха с глави, за да покажат, че са разбрали задачата си и ще я изпълнят, както трябва.
	И… ето ги следобед при стареца.
	— Дядо — казва Стефка, когато сядат около малката масичка, — ти живееш много самотно…
	— Самотно… — почесва се по брадата старецът.
	— Отсега нататък няма да бъде така! — додава Катето.
	— Ние ще се грижим за тебе! Поръчение имаме! — продължава Жорко.
	— Поръчение, думаш — замисля се старецът.
	— Поръчение! — кимват с глави и тримата. — Пионерско поръчение!
	— Хубаво! — отвръща старецът. — То съседите ме понаглеждат, ама щом и вие сте решили… А сега да ви почерпя с нещо. Кафенце ще ви направя.
	Старецът става от трикракото столче и се запътва към бюфета. Вади оттам кафениче, захар, чаши. Жорко, Катето и Стефка се облизват. Те обичат кафе.
	Докато кафеничето къкри върху печката, дядо Петко все разказва:
	— Добри са хората сега. На`, кога съседката ще мине да ми помогне, кога съседът ще надникне да ми каже: „Добър ден“. А ето и пионерите днес са решили да се погрижат за мене…
	Скоро и кафето е готово. Дядо Петко насипва на тримата в малките кафени чашки.
	— Още е горещо — казва той. — Докато изстине, ще отида да ви купя малко бисквитки. С бисквитки е по-хубаво!
	Старецът излиза, а тримата помощници чакат бисквитите. Не след дълго той се връща и отваря новата кутия. Тримата помощни чупят бисквитите, топят ги в кафените чашки и звучно мляскат. Скоро кафето е изпито. Дядо Петко прибира чашките и чинийките, измива ги и ги подрежда в бюфетчето. После излиза и им донася ошав, после им донася орехи, после им насипва мед в панички, а когато тримата му помощници облизват меда докрай, събира паничките и ги измива.
	По едно време помощниците се насищат и тръгват да си ходят. Дядо Петко е уморен, но все пак излиза да ги изпрати до вратата. Сбогуват се.
	По пътя Жорко казва:
	— За днес изпълнихме поръчението.
	— Поразвлякохме стареца! — допълва Катето.
	— Здравата си хапнахме! — тупва се по корема Стефка.
	В училище записаха в отрядния дневник:
C>
	„Днес посетихме дядо Петко Горнокрайски. Обградихме го с почит и внимание. Старецът остана много доволен!“
C$
	… А щом се прибра, дядо Петко Горнокрайски веднага легна на миндерчето и въздъхна: „Ох, дано утре забравят за поръчението си. Сили не ще ми стигнат да издържа на тяхната помощ!“
