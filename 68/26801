P>
	Елате в село Белорек
	да видите картина:
	сърдит е Снежният човек
	на Старата година.
	Той вежди чупи, бърчи нос,
	към нея гледа строго.
	Реди въпрос
	подир въпрос —
	ядосал се е много.
	— Изглежда, че не си добра,
	щом тръгваш тъй оттука.
	Защо, кажи, не си прибра
	злините и боклука?
	— Злини ли? Как?
	Боклук ли? Как?
	Какво си тъй наежен?
	Но мръщи вежди, удря крак,
	крещи човекът снежен:
	— Не са ли двойките злина?
	Не са ли за боклука?
	Вземи ги в твоята шейна!
	Не ги оставяй тука!
	Вземи двойкарите, а с тях
	ленивите момчета,
	че станали са те за смях
	на птици и прасета.
	Нима ще си останат тук
	немирниците, дето
	заплашват всекиго с юмрук?…
	Хвърли ги във морето!
	Засмя се Старата година,
	качи се във шейната
	и викна: — Аз като замина,
	оправяй ги с метлата!
P$
