P>
	Баба Марта много ви обича.
	А и вий обичате ме май.
	С мартенички днес ще ви накича
	тъй, по стар народен обичай.

	Хайде, Поспаланчо, взимай тая.
	Има тя будилник с меден глас.
	Окачи я в спалната си стая,
	да те буди заран в ранен час.

	А за теб, Ленивко, на лопата
	мартеничката ще забода.
	Стига се изтяга на кревата.
	Леността е много зла беда.

	Ето, Рошло, мартеничка сладка.
	С гребенче я искаш ти, нали?
	Да реди косицата ти гладко
	и да реши, без да те боли.

	Разни глезли мамини. За всички
	аз ще се погрижа от сърце.
	Мартенички с меки ръкавички
	имам тук за вашите ръце.

	С тях ще бъде работата друга.
	Маникюра ще ви пазят те.
	Няма да ви го повреди струга.
	Може с тях дори да се плете.

	А сапунът? За кого остана?
	Ах, за тебе, Мърльо непознат.
	Не вреди сапунената пяна —
	вредно е да ходиш с мръсен врат!

	Баба Марта много ви обича.
	Баба Марта много е добра.
	С мартенички днес ще ви накича,
	но…
	защо не викате „ура“?

	Нещо сякаш че сте наскърбени!
	Хайде, не тъгувайте сега;
	всичко бе измислено от мене,
	всичко туй е просто на шега…
P$
