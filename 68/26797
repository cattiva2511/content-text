P>
	Има още беднотия,
	мъничка Сенанарава.
	Има още немотия
	и в богатия Цейлон,
	та ръчица за просия
	ти протягаш, но не дава
	богаташът ни рупия,
	а си нямаш и подслон.

	Тежко крачи по площада
	и хобота си подмята,
	и земята без пощада
	тъпче оня дядо слон,
	дето става, дето сяда
	в диаманти и позлата,
	никога от глад не страда,
	че го храни цял Цейлон!

	Ти си малка, черна птичка.
	Гледаш на света с почуда:
	— Буда, няма ли лъжичка
	бял варен ориз за мен?…
	И протягаш ти ръчичка.
	Тлъстият, охранен Буда
	не промълвя нито сричка,
	а усмихва се блажен…

	Много Буди! Всеки дреме
	из пагодите в Коломбо.
	Нека дремят! Мирно време
	да цари и над Цейлон.
	Своя дял ориз да вземе
	всеки. Атомната бомба
	да не сее черно семе —
	да получиш ти подслон.
	Ще си иде тя, бедата,
	мъничка Сенанарава.
	Ще изгрее свободата,
	ще си имаш сто мечти.
	Със букварче във ръката
	ти ще тръгнеш и тогава
	тя — науката крилата —
	с ласки ще те приюти.
P$
