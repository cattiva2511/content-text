>	Първа част
>	Трикс търси истината

	{img:neskoposkoto_i_001.png}

>>	1

	Ако си здрав, млад и богат, непременно ще ти се прииска и да си красив.
	Трикс, единственият и пълноправен наследник на съхерцога Рат Соийе, оглеждаше мрачно своето отражение. Ако огледалото беше магическо, то непременно щеше да започне да нервничи. И не само ако беше магическо… Всяко огледало, в което редовно се оглеждаха същества от женски пол и което уважаваше себе си от такъв поглед, на секундата би забравило, че работата му е само да отразява реалността и в никакъв случай да не я украсява.
	Но това беше старо, помръкнало огледало, което вече трето поколение висеше в спалнята на наследниците от мъжки пол. То беше свикнало да вижда изплезен език или недоволни гримаси при вида на някоя нова пъпка или прясно порязано от несръчното и преждевременно боравене с бръснача. Не можеше да се каже, че младите съхерцози Соийе не обръщаха внимание на външността си. О, не! Те много внимаваха за важните детайли — дали са закопчани всички копчета на панталоните им, не се ли надигат прекалено джобовете от интересните предмети, пъхнати там, които възрастните не одобряваха, не стърчеше ли прекалено някой кичур и хубаво ли беше маскирана с пудра (нещо абсолютно незаменимо и за двата пола) поредната синина. Когато наследниците започнеха да се интересуват от по-тънките детайли на своята външност, на тяхно разположение идваха други апартаменти с далеч по-опитни огледала, които се бяха нагледали на какво ли не.
	В известен смисъл на Трикс не му беше провървяло. Той пренебрегваше полезните детски занимания на прадедите си — фехтовка, лов и общуване с поданиците, много четеше, прекалено много време прекарваше с дворцовите магьосници и чародеи и прекалено рано започна да се заглежда подир прислужниците.
	Впрочем, с прислужниците също не му потръгна. Всяка умна херцогиня внимаваше, когато синът й навършеше четиринайсет години, да попадне в обкръжението на приятни и разумни прислужници, които да не си мечтаят за невъзможен брак, а за малка парична компенсация или кръчма на оживено място. Но княгиня де Соийе, най-вероятно поради своята разсеяност, която вече петнайсет години я задържаше на двайсет и пет, никак не желаеше да си признае, че синът й вече е пораснал. На предишния си рожден ден Трикс получи от майка си един невероятен кон — бял, на сиви петна. Подаръкът страдаше само от един недостатък — беше дървен и на колелца. Утре, на четиринайсетия си рожден ден, Трикс щеше да получи едни „много симпатични книжки“. Въпреки че споделяше мнението, че книгата е най-хубавият подарък, Трикс не бързаше да се радва. Той подозираше, че те ще бъдат с картинки, но далеч не като тези в монументалния ръкопис „Дъбов клон и цвят на лотос“, който той беше откраднал от библиотеката на херцога…
	Прислужниците също бяха в по-голямата си част опитни, проверени и наети от херцогинята преди петнайсет години. Но за разлика от херцогинята, тяхната възраст се беше устремила към четиридесетте, което според Трикс си беше дълбока старост.
	За щастие, прислужниците имаха дъщери.
	Трикс се оглеждаше в огледалото.
	И така, нека започнем от самото начало. В смисъл, от горе. Най-отгоре беше косата му. Черна. Трикс смяташе, че руса би му отивала повече. Дори червената би била по-атрактивна.
	Но все пак, косата не пораждаше особени претенции.
	По-надолу беше главата му, която той изучаваше особено съсредоточено. Не, по отделно всичко си беше както трябва. Челото и носа бяха като на баща му. Ушите му — майчините. Съвсем нормални уши — не стърчат прекалено, не са прекалено заострени, нито прекалено големи. И устата му беше напълно прилична — поне от функционална гледна точка. Брадичката му, като не броим това, че нямаше брада, беше нито по-хубава, нито по-лоша от брадичките на останалите хора.
	Трикс не харесваше комбинацията на тези, безспорно много достойни части на своето тяло. Крайният резултат можеше да бъде наречен с отвратителната дума „човече“ или с ужасната дума „момченце“, но не и „младеж“.
	Освен всичко друго, резултатът изглеждаше много миролюбив и добродушен. Може би причината се криеше в пухкавите устни? Трикс се опита да направи гримаса и човечето в огледалото се превърна от добродушно в отблъскващо. Този Трикс мигновено будеше желание за смяна на формата на управление на страната, но в никакъв случай не въплъщаваше храбростта и мъжеството на древния род, от който произхождаше.
	— Абсолютна отврат! — подхвърли Трикс към огледалото.
	Огледалото се престори, че не го чува.
	Трикс се обърна и тръгна към вратата. Предстоеше още един унил ден, пълен със скучните задължения, които имаше наследникът на трона. Освен всичко останало, днес той имаше приемен ден. Като начало, трябваше да присъства на деловите преговори на своя баща. Което означаваше — търговци, арендатори, глави на гилдии и шефове на работилници. На всички тях им се искаше да печелят много, но малко да плащат. Същото обаче искаше и съхерцогът Рат Соийе, така че преговорите се очертаваха дълги и скучни.
	След това идваше ред на личния прием на Трикс. Никой, разбира се, нямаше да му позволи да се занимава със сериозните дела на възрастните. Но му предстоеше да решава някои детски проблеми. Така например, учениците от гилдията на ковачите си бяха организирали боеве с учениците от гилдията на пекарите. Може би си мислите, че в битката с мускулестите ковачи са пострадали невинните рицари на точилката? Как не! Чираците на ковачите през по-голямата част от времето стояха до наковалните, стискайки с клещите късове нажежен метал или пък натискаха коженото духало — занимание, което развива някои мускули, но с нищо не допринася за хармоничното им развитие. За разлика от тях, учениците на хлебарите непрекъснато влачеха тежките чували или разнасяха тавите с готовите печива. Освен това, ковачите непрекъснато икономисваха за сметка на храната на учениците си, докато при пекарите това просто не беше възможно…
	Щеше да има и дребни хулигански постъпки на отрочетата на някои величия, които местната милиция е изпуснала от погледа си, молби за помощ от сираците и несправедливо наказани синове. Свещен дълг за младия наследник е да взема присърце нуждите на народа си, за пример на своите връстници…
	Без да обръща внимание на прислужниците, които от сутринта се суетяха и тичаха наоколо, Трикс се запъти към тронната зала на съхерцога. Вътрешната врата беше леко открехната, а външната, която водеше към града, все още стоеше затворена. Баща му вече беше тук — седеше на Половинчатия трон — метална конструкция, която, макар и да беше удобна, създаваше впечатление на половин огромно кресло. Половинчатият трон, на места изглеждаше като настръхнал заради стърчащите от него върхове на вражеските мечове, а на други места се издуваше от бабуните на ефесите.
	— Трикс! — кимна му баща му и го погледна с топъл поглед.
	— Ваше сиятелство — поклони се Трикс.
	Отиде до скамейката, която беше предназначена за него — също метална и също изкована от мечовете на врага. Седна. Мина му през ума, че враговете им биха заслужавали далече по-големи симпатии, ако се бяха сражавали с пухени възглавници или със сламени клечки.
	Двама стражи отвориха външната врата. Понякога, за повече блясък, в Тронната зала дежуреха десетина войници, но това не се случваше толкова често.
	Денят започна.
	Противно на всички очаквания, начело на опашката не стояха поданици на Соийе, а група стражи на съуправника — съхерцог Сатор Гриз. Бяха облечени в униформи, но както се полагаше, бяха без доспехи и без оръжие.
	Трикс погледна към баща си. Той гледаше стражите с любопитство.
	— Ваше сиятелство… — главният рицар подви колене, а след него и всички останали.
	— Станете, благородни господине — съхерцог Рат Соийе кимна.
	— Дошли сме да поднесем своите извинения за вчерашната вечер и да молим за милостта на ваше сиятелство… — без да става продължи рицарят.
	На Трикс му доскуча. Той беше чул за вчерашната свада в някаква кръчма. Стражите на съхерцог Соийе и стражите на съхерцог Гриз се бяха понатупали. За късмет, кръвопролитие нямаше. Значи сега стражите на Соийе ще молят за милост Гриз…
	Рутина. Когато властта е поделена между двама равни съуправители, такива неща често се случваха.
	— Приемам вашите извинения — каза съхерцог Соийе. — Станете, благородни господа… Надявам се, че съхерцог Гриз ще прояви същото великодушие към моите поданици.
	Рицарят се надигна. Прокара ръка по металния колан, който опасваше дрехата му. Коланът щракна и се превърна в тънко и дълго острие.
	— Не мисля — изрече рицарят.


	Катинарът беше ръждясал още преди сто години, а малко след това бяха изгубили и ключа от него. Откакто Трикс се помнеше, килиите си стояха празни. В караулката нямаше дежурен, вратата към коридора зееше отворена, а решетките на килиите бяха едва притворени. Като малък, той беше надничал в подземията няколко пъти, но за кратко. Там нямаше нищо тайнствено, дори не беше страшно. Имаше само стари ръждясали стълбища, които пропадаха под краката, разядени от ръжда куки за факли и също толкова проядени от ръжда врати и решетки. Влажните стени сякаш също нямаха нищо против да хванат ръжда, но с камъка това нямаше как да се случи.
	Още преди три поколения съхерцозите Соийе бяха стигнали до разумния извод, че е по-добре престъпниците да бъдат предавани на градските власти, отколкото да бъдат държани в подземията на херцогския замък. Така беше по-евтино — нямаше нужда от надзиратели и палач и къде-къде по-полезно за репутацията — така съвладетелят не носеше отговорност за решенията на градския съд, а беше и далеч по-лошо за престъпниците, тъй като съдът от девет анонимни заседатели произнасяше много по-строги присъди, отколкото самият съхерцог.
	Никой дори не се опитваше да заключи. Просто избраха една килия, където имаше по-здрава решетка и един мълчалив ковач закрепи здраво решетката за перваза на тавана.
	Най-сигурният катинар на света е този, за който няма ключ.
	Трикс седеше върху куртката си, в ъгъла на килията. Бяха му оставили дрехите, но незнайно защо, бяха срязали всички копчета и бяха измъкнали колана от панталоните му. Може би, за да не се самоубие. За момент Трикс злорадо си представи как отпаря един ръкав и с него се обесва на решетката на вратата. Та нали неговият прадядо — Келен Соийе, беше успял да се обеси на носната си кърпичка, с която бяха превързали многобройните му рани.
	Впрочем, Трикс още от най-ранно детство, се смущаваше само при споменаването на носната кърпичка, с която бяха превързани тези многобройни рани. Пък и враговете едва ли щяха да се огорчат особено, ако завареха младия съхерцог да виси на решетката със смъкнати мокри гащи и изплезен език. Напротив, само щеше да ги улесни да завземат трона. По-добре ще е да го екзекутират. Истинска екзекуция, заради несправедлива присъда, пред очите на вероломния народ. Той знаеше какво да каже на предателите! Като Диго Соийе, който на ешафода успя да трогне дори самия палач, като Ренада Соийе, която попадна в ръцете на разбойниците и с пламенната си реч успя да ги убеди да захвърлят престъпния си занаят и да постъпят на служба в Стражите.
	Трикс изхъмка неопределено. Разбира се, той беше на четиринайсет години и обожаваше да чете исторически романи, но не беше чак такъв наивник. И Диго Соийе беше екзекутиран, нищо че палачът плачеше, когато замахваше с брадвата. И Ренада Соийе беше уговаряла главатаря на бандата три дни и три нощи, но Трикс смътно си спомняше мълвата, която твърдеше, че трите нощи бяха изиграли много по-съществена роля, отколкото трите дни.
	Лесно е да си представяш как се превръщаш в герой, когато разлистваш пожълтелите страници на старите хроники. Далеч по-сложно става, когато инструментът на палача стисне собствените ти крехки и побелели от болка пръсти…
	Разбира се, в херцогството мъченията бяха категорично забранени. С изключение на случаите, които бяха строго определени и регламентирани. В това число изобщо не влизаше принудителният отказ от престола. И въобще, да се измъчва дете, а по законите на херцогството Трикс беше все още непълнолетен, можеше само в присъствие на доктор, свещеник и „добра жена от народа“, които във всеки един момент биха могли да прекратят мъченията.
	Да, но на света има толкова мъчения, които не оставят следи… Преди време, Трикс със спиращ дъх успя да прочете почти половината от „Ръководство на честния дознател“ и не си правеше никакви илюзии.
	Каквото са решили, това ще направят. Да сваляш от престола съхерцога, също беше строго забранено.
	Трикс стана и се разходи из килията, за да пораздвижи вдървените си крака. Панталоните му падаха, та трябваше да ги придържа. Три крачки насам, три крачки обратно… Направо ужас! Наистина ли хората са прекарвали цели години в тези тъмници? Това не е възможно!
	Едно предателско гласче в душата му прошепна: „Тепърва ще видиш…“
	Трикс тръсна глава. Глупости, това е сън, бълнуване! С него или ще се пазарят, след като му предложат да отстъпи престола… или ще го убият. Да оставиш престолонаследника да гние в каменното подземие си е направо най-верният път към поражението. Във всички пиеси и балади, където злодеите хвърляха младия наследник в тъмница, за тях нещата свършваха зле. Или верният слуга помагаше на господаря си да се измъкне, или младият господар изравяше тунел под тъмницата, след което събираше многобройна армия и стоварваше своя гняв върху злодеите…
	Точно така — стоварваше гнева си!
	Трикс замахна с ръка… След това хвана пръчките на решетката и се опита да ги разтвори. Нали е мъничък, ще успее да се промъкне…
	Точно така — мъничък е. Освен това е слабичък. Но пръчките, макар да бяха изядени от времето, не поддадоха. Трикс само се изцапа с мокра ръжда и едва не заклещи главата си. Голяма веселба за тъмничарите!
	Какво стана, че ги предадоха?
	Трикс няколко пъти ритна решетката. Обувките също му ги бяха оставили, но бяха измъкнали връзките. Решетката дори не забеляза усилията му.
	Трикс отново седна върху каменния под. Той не се страхуваше — не защото беше храбрец по рождение, а защото всичко се случи много бързо и… много нелепо. А може би и защото досега не беше изял дори един шамар. Дори се беше сдобил с меч… и се беше опитал да прониже с него един от стражите…
	Мечът беше избит от ръката му още след първата атака. До кинжала изобщо не успя да се добере. Един едър страж изви много внимателно ръцете му назад. Изръмжа, че не си струва да се дърпа, защото ще го боли. След това дойдоха още двама. Измъкнаха Трикс във вътрешния коридор на замъка, а в това време баща му, който отбиваше атаката на десетина войника, беше притиснат в ъгъла.
	Обискираха го бързо, но щателно. Измъкнаха му колана и връзките на обувките. Отрязаха му копчетата, опипаха хастара на дрехите му и го помъкнаха към подземието. Не беше произнесена нито една груба дума! А в тъмницата вече чакаше ковачът — придворният ковач на съхерцог Соийе. Изглеждаше мрачен, но не и потиснат. Трикс не се съмняваше, че ковачът можеше с лекота да свали на земята с чука си и тримата стражи — до него те вече не изглеждаха толкова грамадни…
	Ковачът нагорещи до червено една пръчка и запои решетката на вратата. Тръгна, като остави инструментите си на пода, без да обръща внимание на възмутените викове на Трикс. И стражите си тръгнаха, като оставиха срещу вратата една факла, която догаряше.
	Трикс смутено потърка челото си. Май нямаше нужда да крещи. А и думите му не бяха подходящите. В хрониките всичко беше ясно: „Триста години твоите предци с вяра и истина служиха на моите предци“, „Сърцето ти ще изсъхне от това предателство“, „Истината винаги тържествува“ и още много неща…
	В тъмното подземие тези думи звучаха смешно.
	Мислеше си, че горе, между пъстрите гоблени и цветните витражи, същите тези думи се чувстваха някак по-уверено…
	Факлата започна да пуши. Трикс сложи глава на коленете си и се сви на кълбо. Знаеше, че ще дойдат за него — рано или късно. Всичко останало беше, за да сломят духа му. Такива бяха правилата.
	Някъде в далечината се затръшна врата. След нея друга. Трикс вдигна глава и се взря в коридора, където плуваше ярката светлина на фенер. Дали не бяха стражите на съхерцог Соийе? Може би бяха успели да нападнат и да отблъснат агресорите?…
	Към килията се приближаваше широкоплещест мъж, облечен в плетена ризница. Сид Канг. Капитан на стражите на съхерцог Сатор Гриз. Или, може би, вече капитан на стражите на __херцог__ Гриз?
	Трикс мълчеше.
	И капитан Сид мълчеше, разглеждайки момчето. За него бащата на Трикс казваше, че е добър войник. Той неведнъж беше посещавал двореца на съхерцог Соийе, а веднъж дори изгуби цял един ден, за да научи Трикс да стреля с арбалет. Опитът се оказа неуспешен, но капитан Сид само повдигна леко рамене и каза: „Това не е за теб. Наблегни на меча.“
	— Не плачеш — каза Сид. — Това е добре.
	Трикс се усмихна презрително. Ако този предател… макар че дали можеше да го нарича предател заради това, че служеше вярно на Сатор Гриз?… Ако този солдафон очакваше, че младият херцог ще се разреве, все едно, че са го затворили за кражба на гевреци, значи много се лъжеше.
	Сид се извърна и се загледа в сандъчето с инструментите. Приближи се към него и се наведе. Ризницата му, която беше изплетена от най-фини стоманени халки, меко иззвъня. Когато се изправи, държеше в ръцете си огромни клещи. Огледа решетката и поклати глава. Грижовно и много внимателно върна клещите в сандъчето. После хвана прътите с две ръце.
	Трикс изсумтя презрително. Каквато и подлост да беше замислил капитана, с голи ръце нямаше да надвие желязото.
	Сид Канг се понамръщи, сякаш си припомняше нещо. После изрече:
	— „Силата се появи, сякаш като порив на вятър преди буря“…
	Дланите му се озариха от бледо, едва доловимо сияние.
	Заклинание!
	Трикс скочи на крака.
	Заклинанието беше слабичко — или беше съставено от неопитен магьосник, или беше поверено на повече хора. Сид се напрегна и лицето му почервеня, а мускулите под кожата му набъбнаха. Дебелият железен прът неохотно се огъна. Сид го измъкна и го захвърли на пода. Каменните плочи бяха покрити с такъв слой прах и мръсотия, че вместо да изтропа, прътът падна долу с лек плясък. Сиянието около дланите му угасна.
	Сид Канг отвори решетката. Погледна Трикс и каза:
	— Не се страхувай, млади съхерцоже!
	Това означаваше, че баща му е мъртъв…
	Трикс преглътна, а в гърлото му заседна буца. Беше виждал баща си не по-често от придворния готвач или от коняря, но нали все пак му беше баща…
	— Баща ти загина — потвърди Сид. — В битка. Както подобава. Ти също ще бъдеш убит, съхерцог Трикс Соийе.
	— Убий ме — пошепна Трикс.
	Мисълта за съпротива беше чиста глупост. Сид Канг беше добър войник, а той самият — лош наследник на трона.
	Сид поклати глава.
	— Сега това не се налага, господарю Трикс. Сега властта е у Сатор. Той би те пощадил, но синът му е против.
	— Никога не съм имал съмнения относно моя любим братовчед Дерик — каза Трикс. Тези горди думи сами излизаха от устата му и този път звучаха почти достойно. — Направи това, което са ти заповядали, войнико!
	Капитанът мълчаливо смъкна лекия плащ от раменете си и го хвърли на Трикс.
	— Сложи това, господарю Трикс. Няма защо да се пролива излишна кръв. Аз ще те изведа от двореца.
	Трикс погледна плаща, който лежеше в краката му. Попита:
	— Как е майка ми?
	— Тя се държа достойно. Погълна отрова и скочи през прозореца. — Сид склони глава в знак на почит. — Загинаха петима души, съхерцоже. Не е нужно ти да си шестият.
	Трикс мълчеше. Постъпката на майка му изобщо не го учудваше — тя бе постъпила, както постъпват благородните дами в баладите и в хрониките. Със сигурност беше избрала прозореца, който гледаше към градския площад. Така повече хора щяха да станат свидетели на смелата й постъпка…
	— Не се отпускай, Трикс — тежката ръка на Сид легна на рамото му. — Не е време за хленч.
	На колана на Сид беше ножницата с кинжала — можеше само да протегне ръка…
	— Не си го и помисляй! — предупреди го Сид.
	Трикс се наведе и вдигна плаща.
	— Да тръгваме — подкани го капитанът.
	— Намери ми някакво въженце — помоли Трикс.
	Искаше му се да прозвучи като заповед, но не се получи.
	— За какво ти е? — учуди се Сид.
	— Панталоните ми падат. Нямам колан. Така, далече няма да стигна.
	Без да спори, Сид отряза от торбата с инструментите едно дълго парче кожа и го подаде на Трикс.


	Под наметката беше по-топло. Трикс нахлупи качулката над очите си — така беше заповядал Сид — и впери поглед в пода. Те излязоха от подземието по някакви тесни и мръсни коридори, Трикс дори не можа да ги познае и излязоха на двора. Беше тихо. Тихо, сякаш цареше абсолютен мир. В конюшнята конете леко пръхтяха, през широко отворените прозорци на кухнята се чуваше тракане на съдове, часовникът на кулата отмери дванайсет и петнайсет. Трикс леко вдигна глава — тук-таме светеха прозорци. Дори и стражите бяха по точните си места, само че този път това бяха други стражи.
	— Само трима от слугите ли се биха до края? — попита той.
	— Двама — отвърна Сид. — Единият падна по стълбите в пристъп на паника и си счупи врата. Мълчи. Скрий лицето си.
	Стигнаха до портите. Сид здраво прегърна Трикс през раменете и го притисна до себе си. Попита високо:
	— Всичко наред ли е?
	— Наред е, всичко е наред, капитане — чу се забързан южняшки говор. — И в града е съвсем спокойно. А вие…
	Трикс се напрегна. Капитанът сега ще убие собствения си страж. Винаги е така.
	— Ние, с приятелката ми ще се поразходим — отвърна Сид и двамата прекрачиха през портите.
	Трикс не се обиди. В края на краищата и великият княз Дилон, някога беше бягал от враговете си, облечен в женска рокля и беше нагласил жена си с мъжки дрехи, сина си с момичешка рокличка, а дъщеря си беше облякъл в ливрея. Враговете им търсеха из цялото княжество висок и слаб мъж, пълничка и ниска жена, девойка за женене и момченце на три-четири годинки. А те се бяха превърнали във висока и слаба жена, която вървеше подир шишкавия си съпруг, съпровождани от малката им дъщеричка и един млад слуга. А княжество Дилон — Трикс охотно признаваше този факт — беше, къде-къде по-голямо и по-древно от съхерцогството на Соийе и Гриз.
	Трикс се напрегна съвсем по друга причина. Дори се опита да напипа кинжала на капитан Сид, след което усети острието на оръжието, опряно в гърлото си.
	— Не върши глупости — уморено изрече капитанът. — Отиваме към реката.
	Друг глупав опит Трикс не направи. Двамата повървяха по тясната пътечка край крепостната стена, спуснаха се по хълма, където се намираше двореца и стигнаха до реката. Тук имаше малък дървен пристан, където веднъж на ден рибарите идваха да продават риба, дълги кейчета, където жените перяха, и нищо друго.
	Много подходящо място за край на жизнения път.
	— Свали плаща! — заповяда Сид.
	Трикс го свали. За секунда се поколеба дали да не скочи във водата.
	Помнеше обаче, че до брега е съвсем плитко. Преди да стигне до дълбокото, кинжалът на капитан Сид вече ще стърчи, дълбоко забит в гърба му. Сякаш напук, беше пълнолуние, а на небето нямаше нито едно облаче.
	— Тук има три златни монети — каза му Сид и му подаде малка кесийка. — Ще ти стигнат за два месеца. — Помълча малко и добави: — Или за един, ако решиш да го прекараш по-весело.
	Капитан Сид Канг беше добър войник и обичаше точността.
	Трикс мълчаливо гледаше капитана и чакаше. Изведнъж Сид започна да нервничи под погледа на момчето.
	— Лодката е до пристана — измърмори той. — Имаш гребла, торба с храна… Плавай по течението. До утре вечер ще си в Дилон.
	— Ти ли ще ме убиеш — попита Трикс. — Или някой от твоите подчинени?
	И той кимна към храсталака, където, в сянката на дърветата спокойно можеха да се скрият десетина воини, въоръжени с арбалети.
	Сид се начумери.
	— Откъде го измисли, съхерцоже?
	Трикс хвърли поглед към пристана — там наистина имаше лодка…
	— Сатор Гриз ще разбере, че някой ми е помогнал да избягам — каза той. — Теб те видяха да излизаш с някого… който криеше лице под плаща си. Щях да ти повярвам, ако беше убил войника. Но ти го пощади. Значи това е заговор. Ще ме убият и ще кажат, че съм се опитал да избягам.
	— Малко, злобно нищожество — незлобливо рече капитан Сид. — Аз те спасявам. Бягай!
	— Не съм чак толкова глупав — прошепна Трикс.
	Искаше му се да побегне. Даже много му се искаше. Но разбираше, че беше достатъчно да се обърне с гръб към Сид и…
	— Остави ни, Сид — произнесе някой, който излезе иззад дърветата. — Всичко е наред.
	Сид мълчаливо кимна и отстъпи встрани.
	Съхерцог Сатор Гриз се доближи до Трикс.
	Стегнат и смугъл, съхерцогът изобщо не изглеждаше на петдесет и беше пълна противоположност на бащата на Трикс. Когато беше съвсем малко момченце, Трикс честичко си мислеше, че съхерцог Гриз изглежда къде-къде по-добре от собствения му баща. Беше по-достолепен, по-величествен. Дори по-войнствен, което беше съвсем учудващо за потомък на търговци.
	— Много добре разбирам, че ме ненавиждаш, момчето ми — каза Сатор. — Но аз наистина искам да спася живота ти.
	Трикс мълчеше.
	— Ако искаш да ми кажеш колко ме ненавиждаш — продължи Сатор, — може да го кажеш още сега. Може да ми кажеш и как ще ми отмъстиш. Аз няма да ти се разсърдя.
	— Ненавиждам те — каза Трикс. — И ще ти отмъстя. На теб и на целия ти род. Тази страна и това херцогство ще бъдат мои.
	Сатор кимна.
	— Прекрасно. А сега ще ти обясня защо те пускам. Ако искаш да чуеш. Ако не — сядай в лодката и отплавай по живо, по здраво. Никой няма с пръст да те пипне.
	Трикс сви рамене. Потрепери — нощта беше хладна, а от реката влагата смучеше също както от каменните стени на тъмницата.
	— Сид, върни на момчето наметалото — тихо изрече Сатор. — Горкото съвсем измръзна. Аз изобщо не се стремя към излишно кръвопролитие. Ако твоите родители доброволно се бяха отказали от властта, сега щяха да са живи. Но те не пожелаха. И аз уважавам техния избор.
	Трикс взе мълчаливо наметалото и се загърна с него.
	{img:neskoposkoto_i_002.png}
	— Ако ти, млади ми Соийе, представляваше някаква опасност, щеше да се наложи също да умреш — продължаваше Сатор. — Но жив си ми по-полезен. И знаеш ли защо? — той направи пауза и продължи: — Точно защото си умно момче и искаш да си отмъстиш. Ще се скиташ из земите наоколо, ще разказваш за благородното си потекло и ще призоваваш народа към отмъщение. Надявам се да пораснеш безпрепятствено и — дай Боже — да се сдобиеш със собствена дружина или с малка държавица. Току-виж си събрал и малка банда авантюристи. Може да те подкрепят и нашите честолюбиви съседи. Всичко това, моето момче, е прекрасно. Аз съм — за!
	— Дерик! — внезапно се усети Трикс.
	— Точно така — Сатор се усмихна. — Моят любим син и твой скъпоценен братовчед е… как да кажа… малко разпуснат. Той е умен и е талантлив, но е лекомислен. Да му предам херцогството без врагове значи да изпортя момчето. На него му трябва враг. Добър, искрен, личен враг! Ти ставаш точно за това. Когато знае, че си жив и бленуваш за мъст, това ще го дисциплинира.
	Трикс облиза устните си. Гърлото му пресъхна и усети хлад под лъжичката. Попита:
	— А ако… доплавам до средата на реката и скоча във водата?
	— Нищо страшно — съхерцогът се усмихна. — Дерик със сигурност никога няма да разбере това. Въображаемият враг също ще свърши работа. Но аз те съветвам да оживееш. Животът е велик дар и не си струва да се отказваш от него в миг на слабост. Повярвай ми, тепърва ще откриеш много причини, заради които да си струва да живееш.
	Съхерцогът бръкна в джоба си. Извади една кесия и я подаде на Трикс.
	— Ето, вземи. Това е от мен, за твоята съобразителност. Тук има и десетина златни монети, и няколко дреболии с герба на вашия род. Струва си да воюваш за правата си, нали така?
	Трикс не се поколеба. Протегна ръка и взе кесията.
	— Добро момче — кимна Сатор. — Жалко, че си роден в рода на Соийе. Плавай… и не се притеснявай за погребението на родителите си. Още утре ще бъдат извършени всички церемонии във вашата фамилна гробница.
	— Обещавам ти — каза Трикс — че аз ще заповядам и твоето тяло да бъде погребано във фамилната ви гробница. След това вратата й ще бъде зазидана, защото там вече няма да има кой да бъде погребван.
	За миг съхерцогът сви устни, след което кимна:
	— Забележително. Това е фраза, достойна за летопис. А сега се махай… от херцогство Гриз!


	Трикс греба, докато стигна до средата на реката. През пролетта, когато често валеше, или през горещите лета, когато започваха да се топят ледниците, реката биваше и пълноводна, и бурна. Но тази година, лятото беше влажно и студено. Лодката се поклащаше върху вълните, а брегът бавно се движеше покрай нея.
	Трикс пусна греблата и извади двете кесии. В тази, която Сид Канг му беше дал, злато нямаше. Само три сребърни монети. Даже най-добрите войници се нуждаеха от пари. А в кесията на Сатор Гриз имаше десет златни монети. Неслучайно Гриз произхождаше от род на търговци — той никога не бъркаше в сметките и никога не лъжеше на дребно.
	Освен това, в кесията имаше копче от риза с герба на Соийе, евтино златно пръстенче с две малки рубинчета, което най-вероятно е принадлежало на някоя от придворните дами и миниатюрна сребърна лъжичка.
	Трикс замислено разглеждаше това, което му беше останало от фамилното богатство. Не че разчиташе да види пръстена на баща си или Големия Печат. Но това… Всеки дребен крадец, за половин ден, ако му се усмихнеше щастието, би могъл да се сдобие с къде-къде повече „доказателства“.
	Трикс върна нещата обратно в кесията и легна на дъното на лодката. Тя поне не пропускаше вода и това вече си беше късмет. Беше жив и беше на свобода. Щеше да се добере до княжество Дилон, да отиде при господаря му… кой управляваше в момента… Джар Дилон умря преди две години и сега управлява… управлява дъщеря му. Или регент, а дъщеря му все още беше твърде малка?
	Май беше регент. Трикс дори си го спомняше — висок и слаб мъж с вечно недоволно и строго лице. Беше идвал в съхерцогството, за да сключат някакъв договор… баща му разказваше, че бил направил някакви отстъпки в стария спор за едни земи край границата.
	Щом Трикс беше запомнил регента, защо и регентът да не си спомни за Трикс?
	Щеше да му обещае да му върне онези земи. Даже щеше да прибави към тях още от тези, които принадлежаха на Сатор Гриз. Трикс се нуждаеше от армия, поне от малка армия. Когато стъпи обратно на земята на Соийе, той щеше да намали данъците, да помилва престъпниците, да отпусне големи заплати на войниците и така много скоро неговата армия щеше да стане голяма. Така се правеше.
	Сатор Гриз тепърва щеше да съжалява…
	И Трикс заспа.
	По всички закони на летописите и баладите на него трябваше да му се присънят щастливите му родители — живи и здрави, как играят заедно с него на зелената поляна. Или скръбните му родители, които, предадени и мъртви, зоват за отмъщение. И в краен случай — бъдещите битки и сражения, горящият дворец на съхерцог Гриз и ликуващите тълпи, които приветстват връщането на Трикс на трона.
	Трикс спеше дълбоко, без да сънува, както се полагаше на един здрав и смъртно уморен юноша.


	В историческите хроники лодката, пусната по вълните, благополучно плава през цялата нощ. Към изгрев-слънце течението внимателно докарва лодката в някое сенчесто заливче, където над водата са се надвесили плачещи върби, а във водата цъфтят лилии. При заливчето идва млада и красива принцеса, за да открие лодката, а в нея — увит в коприна младенец (между другото, някой опитвал ли се е да повие пеленаче в коприна?), с тайнствен амулет на китката или целият в рани воин, с изцапани с благородна кръв копринени дрехи (коприната се явява традиционен и почти задължителен атрибут). Само в случаите, когато в лодката спи пеленаче от женски пол или облечена в (да, да, досетихте се!) коприна принцеса, е разрешено мъж от благородното съсловие да открие лодката.
	В действителност лодка, пусната сама да плава по вълните, по средата на широка река, по-скоро би се обърнала или би налетяла на някой дънер, би се разбила в камъните или би заседнала в плиткото. Към нея би могла да се приближи друга лодка, в която да има не толкова благородни люде, които се интересуват предимно от коприната и не чак толкова от младенците — те самите имат поне по десетина такива, които лазят по земята и искат да ядат.
	Това Трикс дори не подозираше. И когато първите лъчи на слънцето го събудиха, той изобщо не се учуди, че лодката си плава спокойно по течението.
	(Всъщност, през нощта тя на два пъти се натъкна на коренища и веднъж престоя един час в плиткото, откъдето я изтласка една вълна от рибарски баркас, който беше толкова нетърпелив да изследва съдържанието на лодката, че налетя на камъни и потъна.)
	Трикс се надигна и отметна плаща, който беше станал вир-вода мокър.
	Коприната е изключително непрактична тъкан.
	От двете страни на пътя се простираше умиротворяващ селски пейзаж. Брегът отляво беше покрит с ниска пшеница, която беше започнала едва-едва да пожълтява, а десният — със зелени ливади. Тук-таме се виждаха бели струйки дим, които подсказваха, че мястото е обитаемо, но хора никъде не се виждаха.
	Трикс се наведе над борда, огледа придирчиво водата и се изми. След това, още по-внимателно огледа водата, сви дланта си като ладийка и пи. В града той не би се решил на такова нещо, но тук водата изглеждаше по-чиста. И по-бистра.
	Сега вчерашният ден му изглеждаше неочаквано далечен — както бива след неочаквани и ужасни събития. Трикс не беше свикнал с изненадите, затова се радваше на спасителното усещане за отдалеченост във времето. Най-малкото, за собствените му родители му се плачеше не много повече, отколкото за храбрия Диего Соийе. Като се замислеше, не бяха много тези негови предци, които бяха умрели в леглата си…
	Трикс разгъна платнената торбичка с храната и огледа запасите си. Малко варени картофи, малко сушена риба, парче сирене, половин хляб и бутилка евтино вино. Той не беше настроен пренебрежително към тази храна, но възторг също не изпитваше.
	Отвори бутилката и отпи глътка от киселото вино. Инстинктът му подсказваше, че трябва да запива речната вода с вино…
	— Ей! — разнесе се над водата.
	На брега се появи една малка фигура, която отчаяно размахваше ръце. Трикс се понадигна в лодката, която отчаяно се заклати и се загледа. Приличаше на момче… на юноша, горе-долу на неговата възраст.
	Когато се увери, че беше привлякъл вниманието на Трикс, момчето скочи във водата и заплува към лодката, като загребваше малко странично на течението. Трикс се огледа замислено и измъкна едно от греблата от халката. Все пак, уроците по общуване с младите поданици, не бяха минали напразно.
	Впрочем, причината за това бързане, скоро стана ясна. Подир момчето, на брега се показаха няколко мъже, ако се съдеше по това, което държаха в ръцете си и по дрехите им, бяха селяни. Преследвачите ги беше подвела тяхната селска натура — те не тичаха през полето с всичка сила, а се стараеха да пристъпват възможно най-внимателно. Чуха се и някакви причудливи проклятия, които обаче нямаха никаква сила. А и откъде селяните биха могли да се научат на високото изкуство на магията?…
	Подчинявайки се на взаимното чувство, което изпитват всички гонени и преследвани, Трикс постави обратно греблото в халката и загреба към плувеца. След няколко минути, за борда се хванаха две ръце и след тях от водата изскочи една рижа глава. Юношата шумно издиша и попита:
	— Преследват ли ме?
	— Те нямат лодка — отвърна Трикс.
	Момчето кимна. Погледна страхливо към Трикс и го попита:
	— Нали няма да ме удариш? Защото не умея да плувам.
	— Ти доплува дотук!
	— От страх доплувах.
	Трикс протегна ръката си, изви се към другия борд и измъкна момчето от водата. Когато го огледа по-внимателно, мнителността му отстъпи. Това беше момченце, което, макар и по-височко, беше по-малко от Трикс и толкова слабо, сякаш го бяха използвали в експеримент за създаването на нова порода деца, които няма нужда да бъдат хранени.
	— Защо те гонят? — И Трикс кимна към брега.
	— Заради истината — гордо отвърна момчето.
	Седна долу, съблече ризата си и започна да я изстисква. Леко удивен, Трикс забеляза, че дрехите на момчето му се струват смътно познати, макар че бяха абсолютно лишени от копчета и гербове…
	— Кой си ти? — Трикс реши да смени подхода.
	Момчето намъкна ризата си и се опита да се намести по-удобно. Изрече:
	— Знай, ти, славни юноша, който извърши благородна… ъ-ъ-ъ…
	— Постъпка? — подсказа Трикс.
	— Постъпка! — зарадва се момчето. — Ти спаси от неизбежна разправа и унизителен плен…
	— „Хроника на баронет Хю Каръка“, — измърмори под носа си Трикс.
	— … наследника на престола на съхерцозите Соийе, Трикс Соийе.
	Трикс замислено погледна момчето. То преглътна и продължи малко по-неуверено:
	— Това ще ти бъде зачетено, ще ти се отблагодаря, веднага щом си върна короната, земите, войската и богатството…
	— Значи казваш, че не умееш да плуваш? — И Трикс стисна по-силно греблото.
	— Недей… — бързо изрече момчето.
	— Кой си ти?
	— Три… — Момчето спря на половин дума. — Йен.
	— Кой Йен?
	— При благородниците е така — момчето сви рамене. — Просто Йен. Баща ми беше градинар. А майка ми му помагаше. Умряха от треска, преди две години.
	— Защо се нарече Трикс? — не издържа и се развика Трикс. — И откъде имаш тази риза? Тя е… тя е скъпа!
	— Аха — изрече момчето и погали любовно плата. — Това е коприна, нали?
	— Кадифе е, глупако! Ти откъде си?
	— От приюта за сираци на славните съхерцози Соийе и Гриз — без ни най-малко да се смути, отвърна Йен. — Светла му памет на съхерцог Соийе, нека боговете пазят и двете му души — земната и небесната…
	Трикс върна греблото на мястото му.
	— Вчера сутринта, когато стражите на съхерцог Соийе нападнаха съхерцог Гриз, но бяха пленени, а съхерцог Соийе умря от мъка — бързо-бързо заговори момчето, — нашият приют изгоря. Пламна от три страни, едва успяхме да изскочим. Сигурно разбойници са го запалили. А след това пристигна един рицар на съхерцог Гриз и каза, че приют повече няма да има. Великодушно ни дадоха дрехите на наследника Трикс — на него и без това, вече няма да му потрябват. Ние с момчетата решихме, докато е лято и докато е топло да се разделим и да поскитаме. А щом сме облечени като благородници, защо да не казваме, че сме наследникът Трикс, когото злодеите са лишили от трона му и който в момента бяга и се крие.
	— И ти си мислиш, че ще ти повярват?! — развика се Трикс. — Я ми кажи как се казваше… братовчедката на лелята на съхерцог Рат Соийе?
	Момчето се набърчи чело и отсече:
	— Люнида Соийе, която преди една година се спомина на преклонна възраст край морето. Тази дама, на млади години е била много красива, заради което е страдала много… Ние цяла година изучавахме генелогия.
	— Генеалогия… — машинално го поправи Трикс.
	— Генеалогия… И на Соийе, и на Гриз, и на всички съвладетели на пограничните територии. Като всички благородници.
	— Все едно, ти… ти нищо не знаеш — промърмори Трикс. — Само селяните можеш да баламосваш. Дори не умееш да си служиш с вилица, както се полага.
	— Ха-ха! — Йен гордо изправи глава. — Мога и още как! Може ли да си изцедя панталоните?
	— Изцеди ги — разреши Трикс, като гледаше локвата, която се беше събрала на дъното на лодката.
	— И с малката, която е за риба, и с голямата — за месо, и даже със специалната за месо мога да си служа — отвърна Йен като извиваше зад борда панталоните си (които също се сториха на Трикс подозрително познати). — Учиха ни. И още как!
	— Много народ ли бяхте в приюта? — попита Трикс.
	— Шейсет и трима… шейсет и три сирачета. Имаше и три готвачки, дневен надзирател…
	— Чакай малко. И на всичките шейсет и трима ли дадоха дрехите на… Трикс?
	— Аха — намъквайки мокрите панталони, гордо каза Иен. — Само колко дрехи имаше! Петдесет чифта панталони!
	— Дори повече — объркано изрече Трикс. — Как да ти кажа, те бяха здрави… бяха останали още от баща ми, от дядо ми, даже от прадядо ми…
	— На мен не ми остана нищо от моя баща. Всичко изгориха. Треска. — Йен въздъхна. — А ти как се казваш?
	— Трикс — мрачно отговори Трикс.
	— Аха — ухили се Йен. — Я гледай! Ти също приличаш на него. Слушай, аз нямам нищо против — и ти можеш да се наричаш Трикс Соийе! Само трябва да се измъкнем от херцогството, че тук хората са едни… като нищо ще ни издадат на херцог Гриз. Ще си изпатим за няма защо. — Той захихика. — Виж, в пограничните земи — направо да си отживееш! Мисля, че щом ще се движим по реката, трябва да се отправим към Дилон. При регент Хасс.
	— Хасс беше — промърмори Трикс. — Опитвах се да си спомня…
	— Той управлява засега, вместо дъщерята на Дилон — поясни Иен. — Вместо принцеса Тиана.
	— Княгиня Тиана — поправи го машинално Трикс. — Беше принцеса, докато баща й беше жив. След смъртта му стана княгиня… макар че още не управлява…
	Трикс си спомни как преди две години баща му разправяше за великодушното решение на съхерцог Гриз да построи в града дом за сираци, да приюти в него връстниците на Трикс и Дерик и дори да им даде добро възпитание, че да могат след време да постъпят на служба при съхерцозите.
	Майка му тогава промълви нещо за благотворителност и даже предложи веднъж в годината да ощастливява децата с пасти с крем, собствено производство. Трикс не помнеше дали беше изпълнила обещанието си. Изглежда не беше, защото децата все още бяха живи и здрави.
	Сега му стана ясна внезапната щедрост на Гриз. Приютът се оказа точно толкова топла грижа, колкото бяха случайност свадите в кръчмата.
	Ако по околните земи започнат да се разхождат петдесетина момчета, които се представят за наследника на престола Трикс, как истинският Трикс да докаже, че е той? Само след месец, думите „аз съм наследникът на престола на съхерцозите Соийе“, щеше да предизвиква насмешлива усмивка и у най-изпадналия барон. И преди, след дворцов преврат, навсякъде се задръстваше с избягали от тъмница графове и херцози, по чудо спасили се наследници и наследнички, а в най-краен случай — техните многобройни извънбрачни чеда. А от верни слуги, просещи милостиня, направо не можеше да се размине човек!
	Сега пак щяха да се появят — съхерцози и съхерцогини Соийе, наследници на име Трикс, рицари и слуги. Сатор Гриз беше решил само да се презастрахова. Да доведе ситуацията до абсурд.
	Ами ако регент Хасс не го познае?…
	— Трябва да сме първи в Дилон — каза Трикс. — Регентът трябва да си спомни за мен.
	— За кого да си спомни? — попита Йен.
	— За мен — за Трикс Соийе.
	Йен изхъмка.
	— Аз съм Трикс Соийе! — натърти Трикс.
	— Добре, добре, ти си Трикс. Лодката е твоя, значи ти си Трикс — съгласи се Йен. — Само не разбирам защо искаш да ходиш направо при регента.
	— Ако изберем пътя през селата, по-безопасно ли ще е?
	— Ами… и през селата всичко може да се случи — замислено каза Йен. — Слушай, дай като начало да си намерим някой беден, но благороден рицар. Или барон. В княжество Дилон има дванадесет барона: първият барон е от рода на Дилон, вторият барон е Вит Капелан, третият — Лиандър, четвъртият — Галан…
	Йен заприказва подозрително ритмично и Трикс, в чиято глава бароните бяха напълно объркани, попита:
	— Това някаква игра ли е?
	— Аха — кимна Йен. — Така по-лесно се помни. В княжеството има две херцогства и едно съхерцогство, три маркизата, дванайсет баронства и кралски земи, управлявани от рицари… Да не си мислиш, че е лесно да ги изброиш всичките? Ако не ги изброиш — пръчката!
	— А кралските рицари как ги запомняше? — мрачно попита Трикс.
	— Сега ще ти кажа. Това ми е най-любимото. — Йен се прокашля и поде: — „Рицарят Дагор живее на изток, където вълни се надигат и плискат“…
	— Разбрах — кимна Трикс. — Само че от теб Трикс няма да стане.
	— Защо?
	— Защото си риж.
	— Чудо голямо! — искрено възкликна Йен. — Мислиш, че някой си спомня какъв цвят е косата му?…
	Трикс скръбно си помисли, че всички порядъчни герои от хрониките си имат някакви отличителни белези. Един барон си имаше бенка във формата на меч, а друг херцог — дори във формата на корона. Маркиз Дакис имаше на левия си крак шест пръста. В най-лошия случай, работа би свършил и вълшебен кинжал, пръстен с печат или някоя церемониална чаша с герб…
	— Гладен ли си? — попита Трикс.
	Йен охотно кимна.
	— Запомни тогава — аз съм истинският Трикс Соийе. А ти си… — Трикс се замисли.
	— Твоят отдавна изгубен брат? — с надежда попита Йен.
	— Не!
	— Тогава, твоят верен оръженосец?
	— Оръженосец се полага чак на четиринайсет — намръщи се Трикс.
	— Истинският Трикс — ехидно подметна Йен — днес има рожден ден. Днес на масата трябва да има пай с моркови и ябълки… Оръженосец — на по-малко, не съм съгласен!
	— Застани на колене — заповяда Трикс.
	Йен послушно коленичи на дъното на лодката.
	Трикс взе греблото в ръце и внимателно докосна с него рамото му. Каза:
	— Аз, съхерцог Соийе, с правото, дадено ми по рождение, вземам теб, Йен за свой оръженосец и ти присъждам герб и благородническа титла. От днес ти си Йен… Йен, кавалерът на Веслото. Твоят герб ще бъде сребърно весло на светлосин фон.
	— Не може ли златно? — попита Иен.
	— Злато на светлосин фон се полага само на особи с благородна кръв — каза Трикс.
	— Сребърното също не е лошо — миролюбиво заключи Йен.
	— Аз, съхерцог Трикс Соийе — продължи Трикс — се задължавам да те обучавам и защитавам, да ти осигурявам покрив над главата и храна… по възможност.
	— Освен всичко това, аз трябва да получа и някакви специални привилегии — напомни му Йен.
	— Подарявам ти правото да седиш с гръб към мен — великодушно каза Трикс. — Иначе няма да ти е удобно да гребеш.
	— Благодаря. А може ли да получа малко храна още сега?
	{img:neskoposkoto_i_003.png}


>>	2

	Старата, но все още здрава лодка плаваше надолу по реката. Двете момчета си говореха.
	— Ако имахме кукичка и тънка жилка, можехме да хванем риба — на глас разсъждаваше Йен. — Някоя голяма.
	— И какво ще правим с нея, нали е жива? — не схвана Трикс.
	— Как какво? Ще я цапнем по главата, после ще я изкормим и ще я изядем. Ако е посолена, става и сурова за ядене.
	— Имаш ли нож?
	— Не… И сол нямам.
	— Нямаш нито кукичка, нито жилка. Като пристигнем в Дилон… къде в града може да се хапне?
	— Толкова ли си загубен? — зачуди се Йен. — В някой хан, кръчма или таверна. Има и механи, но там е за благородници.
	— Нали съм благородник — къде повече?
	— Ах, простете, забравих — изсумтя Йен. — Тогава ще отидем в някоя механа.
	— Колко пари имаш — попита Трикс.
	Йен не бързаше да отговаря и Трикс го бутна с крак.
	— Три сребърни монети — призна си Йен. — Ще стигнат за дълго.
	— И аз имам толкова. Три сребърни монети — каза Трикс. За кесията, която Гриз му беше дал, той предпочете да не споменава. — Заедно с дрехите ли ви дадоха парите?
	— Бяха в джобовете. Виждаш ли какви тъпаци — даже джобовете не бяха претърсили!
	Трикс въздъхна. Херцог Гриз го раздаваше нашироко.
	— Кажи ми за генеалогията на съхерцозите Гриз и Соийе — каза той.
	— За какво ти е, нали ти си Соийе? — ехидно попита Йен.
	— Глупак. Да не мислиш, че съм запомнил всичко? За това си има херолди.
	— В седемстотин и пета година, при изворите на река Далечна в Сивите планини, пристигнал керван от заселници. Кервана водели богатият търговец Крон Гриз и капитанът на стражите Сел Соийе. И макар че злато в Сивите планини нямало, земите им се понравили и те основали съхерцогството на Соийе и Гриз…
	Трикс си помисли, че новите земи бяха станали съхерцогство едва след половин век без малко, когато техни управители са били вече синът на Сел Соийе и дъщерята на Крон Гриз. Кралят не раздавал титли на всеки авантюрист. Впрочем, бъдещите съхерцози се оказали достатъчно умни и плащали редовно на краля своите данъци и осигурявали хора за войската му…
	— Продължавай — заповяда Трикс.
	Разбира се, всичко това той самият трябваше да го знае, без да разчита само на херолдите и летописците. Да познаваш роднините си (а всички благородници бяха роднини), не беше само израз на вежливост, това вършеше работа и в живота. Можеш да оскърбиш някого, като му поднесеш само рибни блюда, другиму да направиш комплимент, като му припомниш единствения спечелен от него турнир. Всичко това Трикс го беше изучавал, да, разбира се, че го беше изучавал! Слушаше летописеца, кимаше в правилния момент, задаваше въпроси и прекрасно можеше да повтори всичко… да повтаря цял ден, та чак до следващата сутрин. След което изтупваше от главата си всичко излишно и освобождаваше място за следващата порция дати, имена и случки.
	Трикс въздъхна и каза:
	— Разкажи ми пак за Третата велика война…


	Замъкът се показа пред тях към пет часа следобед. Трикс застана на носа на лодката и вдигна ръка над челото си, за да не грее в очите му. Замъкът не беше от най-големите — стените му бяха високи само откъм сушата, а при водата бяха съвсем ниски, макар и с множество бойници. Над главната кула се вееше флаг — две златни риби на син фон.
	— На кого е този замък? — ехидно попита Йен.
	— На барон Тор Галан — баронът-рибар — отвърна Трикс. Той помнеше криво-ляво историята на най-близките съседи. — С указ на княз Дилон Вразумяващия стените на замъка откъм реката били сринати на три четвърти. За да не бъдат по-високи от мачтите на княжеските кораби…
	Йен засумтя обидено.
	— Да спрем тук — реши Трикс. — Баронът-рибар е добър човек — всички го казват. Греби!
	— Греба — измърмори Йен. — Между другото, ръцете ми съвсем се протъркаха!
	— „Оръженосецът не само не бива да противоречи на своя господар, но и с печалния си образ и въздишки да не показва, че службата му е тегоба“… — Трикс огледа дрехите си. Куртката му беше без копчета, а панталоните му — скъсани… — Смъквай панталона!
	— Какво ти става?!
	— Трябва да изглеждам достойно, а твоите панталони са по-чисти.
	— А аз по гол задник ли ще се появя в замъка?
	— Хайде, хайде, ще обуеш моите!
	Докато момчетата се преобуваха, лодката едва не подмина замъка. На Трикс също му се наложи да хване греблото. Успяха заедно да се доберат криво-ляво до дългия дървен кей.
	До брега беше ужасно горещо. Водата не разхлаждаше, а правеше въздуха още по-задушен. Стражите, които седяха под един тръстиков навес, зяпаха момчетата със скучаещи погледи. Никой дори не помръдна. Нито да ги поздрави, нито да ги прогони.
	Трикс и Йен стъпиха върху почернелите влажни дъски. Йен се зае да намотава въжето около едно стълбче.
	— Хей! — По-младият от стражите стана и с нежелание се измъкна изпод навеса. — Хей, сополанковци! Две монети!
	Йен замря и погледна с крайчеца на окото си към Трикс.
	— От къде на къде? — възмути се Трикс. — С указ на Негово Величество крал Маркел бреговете на два метра от реката са признати за кралска собственост! И всеки почтен жител може да пристава където си пожелае!
	Стражът се засмя.
	— Тези са учили! Гледайте братлета, днешните мъници колко са образовани!
	— Малко бой ядат — отговори някой лениво изпод навеса.
	Стражът стана сериозен.
	— Ако е за приставането — моля. За това, малкият, си прав. Стълбчето обаче е собственост на барон Галан. Две монети на ден струва да си завържеш лодката за него.
	— Безплатно можете да пуснете лодката надолу по течението — иронично добави приятелят му.
	Трикс мълчаливо бръкна в джоба си и извади една сребърна монета.
	Стражите млъкнаха.
	— Рестото — заповяда Трикс.
	— Тази… — стражът се поколеба. — Друга нямаш ли?
	Трикс извади златна монета.
	До лодката се доближиха още трима стражари. В очите им се четеше и лакомия, и предпазливост. Малки дрипльовци, които не се страхуваха да извадят златна монета пред стражите?…
	Ами ако се окаже, че имат право?
	— Завържи лодката и то по-здраво! — заповяда Трикс и хвърли сребърната монета в краката на стражаря. — А ти — и той посочи с пръст първия от стражите, който му попадна пред погледа — ще ни отведеш при благородния Тор Галан.
	Стражите внимателно заоглеждаха децата. Най-сетне до съзнанието им достигна това, че Трикс говореше като благородник, а дрехите им бяха от скъп плат, макар и мръсни.
	— Молим да ни извините — каза младият стражар, след като вдигна монетата и я подаде на Трикс. В началото на Трикс му се беше сторило, че този стражар изпълнява второстепенна роля в караула, но сега му стана ясно, че той е старшият по чин. — Разбира се, гостите на барона не са длъжни нищо да плащат. Как да доложа за вас?
	— Трикс Соийе, наследник на съхерцога Соийе — отчетливо произнесе Трикс. — И неговият верен оръженосец Йен — кавалер на Веслото.
	Стражът се ококори. Явно, слуховете бяха достигнали и до владенията на Галан.
	— Молим за извинение, ваше превъзходителство. Ще бъде доложено на момента. Ей, Хомяк, бързо при господин барона!
	Един шкембест стражар се надигна от мястото си и заситни към замъка, тракайки с медния нагръдник на летните си доспехи. Останалите заеха стойка „мирно“.
	— Дали не бихте искали… — младият страж се подвоуми — да се поосвежите? Може би, пиво?…
	Трикс си помисли, че с тези маниери, този момък няма дълго да се заседи на сегашната си служба, а бързо ще израсте до лакей. И дори се загледа в глинената кана, която стърчеше съблазнително в сянката. Обаче отвърна достойно:
	— Докато все още скръбта по загиналите ми родители е прясна, аз не мога да се предавам на житейски удоволствия.
	Ако се съдеше по лицата на стражите, думите му произведоха очакваното впечатление. Трикс пристъпи от крак на крак и се замисли как да подсили този ефект. Може би, като разкаже за своето героично бягство от плена? Но бягството не беше кой знае колко героична постъпка, а и той изобщо не беше бягал. Освен това, ще окаже прекалено голяма чест на стражите.
	За щастие замъкът на Галан не беше далече. Шишкавият стражар вече се връщаше и размахваше смешно ръце. Спря на десетина крачки разстояние от тях, за да си поеме дъх и тържествено обяви:
	— Със заповед на негова светлост, високоблагородния барон Галан, …
	Макар и Йен да стоеше зад гърба му, както се полага на всеки приличен оръженосец, Трикс усети, че неговият нов приятел се кани да се спаси обратно в лодката.
	— … на негово превъзходителство Трикс и на неговия оръженосец Йен се оказват гостоприемство и почивка зад стените на замъка!
	Стражарят си пое въздух и добави:
	— Заповядано ми е да ви изпратя любезно в голямата зала за гости и да ви дам да се измиете с всички почести. Баронът ще ви чака за вечеря.
	Като изключим думичката „изпращане“, на Трикс всичко останало му се хареса. В хрониките и летописите доста често „изпращаха“ в затвора или на дръвника.
	С пълен набор от любезности, разбира се!

	* * *

	Йен бодро премина разстоянието от стената с прозорците до стената с вратата и възкликна:
	— Ха! Осем крачки! Каква ли е малката им зала за гости, ако тази е голямата?
	— Малката е по-малка — разясни Трикс. — Можеш да не се съмняваш, тази е голямата. Преди три години, когато ходихме при стария княз Дилон, ние спряхме тук за вечерна разпивка. Може и преди четири години да е било — добави той след кратка пауза.
	— И всички се събрахте тук? — учуди се Йен.
	— Защо „всички“? На леглото спаха баща ми и майка ми, а на мен ми постлаха на кушетката, до прозореца.
	Йен изгледа със съмнение кушетката.
	— Тогава бях по-малък, тъпако — каза Трикс. — Зад вратата спа капитанът на стражата… Придворните — в малката гостна. Прислугата — на двора и в конюшнята…
	На вратата се почука и някой отвори, без да дочака разрешение. Влязоха двама лакеи — здравеняци, облечени с избелели ливреи с цветовете на барон Галан — възвишено жълто и благородно синьо. Те влачеха с голямо усилие огромен леген, пълен с гореща вода. След тях една сурова и немлада особа носеше два платнени пешкира и паничка с парче мек сапун, сварен с уханни билки.
	Трикс се поободри. Все пак това бяха подобаващи почести.
	Веднага щом слугите излязоха, Трикс се съблече и най-безцеремонно се намърда в легена.
	— Ами аз? — обиди се Йен.
	— Ти днес вече се къпа. Забрави ли? И изобщо, оръженосецът винаги се къпе след господаря си.
	Йен засумтя и промърмори, че щом днес вече се е къпал, значи пръв трябва да се измие. И като седна до прозореца, взе да разглежда двора на замъка.
	Трикс се насапуниса и с огромно удоволствие разпени облак от пяна около главата си. Помисли си, че е работа на оръженосеца да полива с вода господаря си, но не заповяда на Йен, а сам хвана паничката. Все пак, оръженосецът Йен беше неопитен и с нисък произход и затова — по природа непочтителен.
	След като се окъпа, Тикс се изтри с грубата, но чиста кърпа и се облече. Каза:
	— Можеш да се измиеш, мой верни оръженосецо.
	Йен се наведе над легена и с подозрение изгледа покритата с мръсна пяна вода. Потопи пръста си, внимателно го изучи и го изтри в панталоните си. Изрече с въздишка:
	— Аз вероятно няма да се мия. Днес вече се мих. Да се миеш два пъти на ден е лош знак.
	— Както искаш. — Трикс не пожела да спори. Така беше дори по-добре — оръженосецът щеше да бъде по-мърляв от господаря си. — Когато започне тържествената вечеря в моя чест, ще застанеш зад гърба ми, разбра ли? Щом вдигна дясната си ръка, ще ми подадеш салфетка. Когато ти подам чинията си, можеш първо да доядеш, каквото е останало, преди да я дадеш на лакея. И не забравяй да ми доливаш вино. Чашата ми трябва да е винаги пълна.
	— Разбрах — тъжно отвърна Йен.
	— Не се притеснявай — успокои го Трикс. — Аз ще изяждам само половината, останалото ще е за теб. И преди да ми долееш чашата, можеш да изпиваш остатъка от виното. Аз ще обясня, че това е заради моето изключително снизхождение.
	Йен се развесели.


	Баронът-рибар никак не се беше променил от времето, когато Трикс и родителите му гостуваха в замъка. Само коремът му беше станал още по-голям, лицето му — още по-червендалесто и тънка мрежичка от червени жилки беше покрила носа му. Баронът беше възседнал дървен позлатен трон, както повеляваше положението му. Малката баронска корона — златен обръч с един-единствен червен камък, той беше махнал току-що и сега триеше потта от челото си.
	Но погледът на барона си беше останал умен, внимателен, поглед на човек, който не забравя. Той хвърли бегъл поглед към хлапетата, които стояха прави пред трона му и Трикс разбра, че са го познали. Баронът го позна, но си замълча.
	Домочадието седеше на сервираната за вечеря скромна трапеза и също мълчеше. Мълчеше жена му — слаба, с голям нос и събрана в стегнат възел черна коса. Мълчаха и двете му средни деца — момче на десет и момиче на седем години. По-големите служеха в замъците на съседите барони като пажове и оръженосци, а най-малките ги хранеха бавачките им и тях не ги викаха на масата. Мълчаха и двамата по-малки братя на барона — и те, като него шишкави и любители на виното, но мрачни, тъй като нямаха нито пари, нито земи. Мълчеше и капитанът на баронската стража — храбър мъж, целия покрит с белези, но с не особено богати доспехи и десен клепач, който подскачаше нагоре-надолу.
	Баронът-рибар си нямаше магьосник. Магьосниците не обичаха да живеят в обеднелите замъци на дребните барони. А този замък беше беден — витражите* на прозорците бяха потъмнели и почти не пропускаха светлина, от трона тук-таме стърчаха тънки златни листенца от обкова, килимът на пода беше протъркан, а в канделабрите** гореше само по една свещ и тя не беше от восък, а от лой…
	[* Орнаментална композиция на прозорец/врата от късчета цветно стъкло. — Б.р.]
	[** Свещник за няколко свещи или електрически лампи. — Б.к.]
	Тор Галан не бързаше. Облиза устни. Погледна към жена си. Вдигна поглед към опушения таван. Загледа се във върховете на обувките си.
	Трикс чакаше. Галан или ще реши да признае беглеца-наследник, или ще го обяви за самозванец. А ако не го признае… ох, цялата работа ще завърши с камшици…
	Баронът-рибар изведнъж се засмя, лицето му светна и веднага стана ясно как си е спечелил прозвището „Добрия барон“.
	— Трикс! Трикс Соийе, момчето ми! Ти си жив!
	Трикс въздъхна облекчено и едва сега усети, че дланите му са потни.
	Баронът, който се беше надигнал от трона си го погледна втренчено.
	— Кой е спътникът ти?
	— Йен, верният ми оръженосец — издекламира Трикс.
	— Оръженосецът ти е достоен — одобрително каза баронът. — Да не изоставиш господаря си в беда, това е славна постъпка, която би направила чест дори на зрял мъж с благородна кръв. Елате при мен, деца мои!
	Трикс и Йен се доближиха до барона. Галан разтвори обятия, прегърна момчетата и целуна всеки по върха на главата му. Баронът миришеше на вино, чесън и на мокро куче.
	— Ще празнуваме спасението на благородния Трикс! — провъзгласи баронът. — Свещи! Вино! Още едно пиле и една чиния!
	Трикс изгледа победоносно Йен и му смигна.
	— Ще измислим как да ти помогнем — каза Галан и потупа Йен по бузата. — Я, колко си пораснал, разбойнико! Усещам, усещам благородната кръв на Соийе…
	— Ваша светлост… — възмутено възкликна Трикс. — Бароне…
	Силните пръсти на барона нежно легнаха на шията му.
	— Недей да ми благодариш, верни оръженосецо — каза баронът и се усмихна. — Ще направя всичко, за да помогна на твоя господар.
	Йен погледна объркано към Трикс и сви рамене.
	— Кажи нещо, Трикс! — Баронът потупа по врата Йен, без да пуска шията на истинския Трикс. — Не се срамувай.
	— Благодарен съм на ваша светлост за обещаната помощ — измърмори Йен. Погледна към Трикс. — Но…
	— Вино за благородния Трикс! — викна баронът и раздруса Йен.
	Йен изцвърча, но не каза нищо. Трикс и без това беше онемял. Не беше възможно баронът да го обърка… беше уловил погледа му…
	— По-късно — баронът опари с дъха си ухото му. — Ще говорим след вечеря!
	Той избута децата към края на масата. Като насън, Трикс застана зад гърба на Йен. Слугата тикна в ръцете на Йен бокал с вино и постави пред него нащърбена дървена паница с пържено пиле. Йен се огледа за Трикс и прошепна паникьосан.
	— Не съм искал! Не съм виновен!
	Но Трикс вече беше разбрал. Предпазливият Галан нямаше доверие дори на собствените си хора и искаше да опази наследника от наемните убийци! Ето защо беше заповядал на Йен да се направи на собствения си господар, а на Трикс — да прислужва на масата! Също като в историята с Гранис — рицарят на Примката и Палката, на когото се падна честта да бъде оръженосец на Декаран Мъдрият и вместо него да приеме смъртта, разкъсан от четири коня: кафяв, черен, шарен и петнист, след което Декаран, в ролята на оръженосец, закара тленните останки на Гранис в родовия си замък, разказа на васалите си за чудното си спасение, събра нова войска и непременно щеше да отмъсти за храбрия си оръженосец, ако не се беше разразила епидемия от холера…
	— Ето — прошепна Йен и протегна на Трикс полупразната чаша. — Искаш ли пиле?
	Трикс излезе от дълбокия размисъл и жадно изгълта слабото винце. Огледа се. Никой не им обръщаше особено внимание, изглежда и заради това, че самият Галан се занимаваше с друго — изучаваше пастта на едно гонче*, което му бяха донесли от кучкарника. Баронът се усмихваше — по всичко личеше, че захапката на кученцето му харесваше. Второто кученце Галан удостои само с един поглед и заповяда да бъде дадено на горските стражари.
	[* Ловно куче на зайци. — Б.р.]
	Ненапразно всички хвалеха добротата на барона. Други биха удавили породистото кученце, но не биха го подарили на слугите.
	— Отчупи ми кълка — заповяда Трикс. — И хляб. Бял!
	Може някой на масата и да беше забелязал, че младият, по чудо спасил се съхерцог, храни оръженосеца си с твърде лакоми хапки, но на глас нищо не беше произнесено и Трикс успя да засити глада си.
	{img:neskoposkoto_i_004.png}
	По едно време барон Галан вдигна тост, но не за Трикс или за неговите загинали родители, а за „справедливостта“! За собствена утеха, Трикс все пак реши, че тостът е за неговото спасение, но след това се натъжи. Вечерята трая дълго, макар че след пърженото пиле, блюдата не бяха сменени — бавачките отведоха децата, а възрастните пийваха вино. Трикс и Йен сякаш бяха заседнали някъде по средата, между децата и възрастните: никой не ги гонеше от масата, но и вино престанаха да им доливат. Едва когато Йен звучно се прозина, баронът им обърна внимание.
	— Нашите млади гости са уморени — тържествено обяви той. — Лигар, заведи ги в голямата стая за гости!
	Капитанът на баронската стража кимна на своя господар (очевидно, на вечерния запой, церемониите не бяха задължителни) и се обърна към момчетата. Йен с облекчение скочи от стола, а Трикс най-сетне можа да пораздвижи изтръпналите си крака. Да стоиш на едно място се оказа къде-къде по-уморително, отколкото да вървиш.
	— Благодаря, ваша светлост! — От храната и от виното Йен събра храброст и сега играеше ролята на младия съхерцог много по-уверено. — Преди да заспя, ще моля Господ да ви възнагради за вашето гостоприемство!
	Трикс помръкна, но не каза нищо.
	Но Лигар, който вървеше след момчетата към вратата, мърмореше:
	— Смело казано… за сирак.
	Трикс погледна крадешком към Лигар. Вече бяха излезли от залата за пиршества и вървяха по един тъмен коридор. Лунната светлина с нежелание влизаше през тесните бойници. Поне им помагаше да не се блъскат в стените. Добре щеше да е, ако бяха взели поне една свещ, но слугите на барона бяха свикнали да се оправят и без такива екстри.
	Под краката им хрущеше мократа тръстика, с която бяха настлали пода. Според Трикс, тази тръстика трябваше отдавна да се смени — какъв проблем можеше да има, когато замъкът беше на брега на реката? Но или баронът икономисваше даже от тръстиката, или не го интересуваше върху какво стъпва — дали е зелена и сочна тръстика или е каша от гнилоч и мръсотия.
	— Познахте ли ме, сър, капитане на стражата? — попита Трикс.
	— Аз бях помощник-капитан на стражата, когато съхерцог Соийе мина през тези земи — многословно, но уклончиво отвърна Лигар.
	— Баронът… баронът ме нарече „оръженосец“ заради моята безопасност, нали?
	Лицето на Лигар, изрязано от белези се намръщи:
	— Може би. Баронът е умен мъж. Много по-умен, отколкото си мислят съседите…
	Той замълча и явно не желаеше да се впуска в подробности.
	Едва пред вратата на гостната Лигар добави:
	— И много по-беден. Пет години вече ни преследват само неуспехи. Разбойнически шайки се спускат от планините и ограбват керваните, на които баронът е обещал защита. Двама магьосници, които не могат да изяснят отношенията си, затрупват сребърния рудник и палят сандаловата горичка. Суша, след нея — наводнение, след наводнението — кралските бирници… Но баронът е умен мъж.
	И той лекичко побутна момчетата към вратата. Изчака ги да влязат и едва когато затвореното резе изтропа глухо, тръгна да си върви.

	* * *

	Трикс първо напипа свещника и резбованата кутийка кибрит на масата — икономията на барона не стигаше чак толкова надалеч, че да остави гостите си в пълна тъмница. От третия опит Трикс успя да запали свещта. Новомодните клечки кибрит се чупеха, съскаха и тлееха с вонящ сив дим, но не искаха да горят. Той погледна мрачно към Йен и попита:
	— Може ли да седна в присъствието на Ваше превъзходителство?
	Йен възкликна нервно:
	— Аз какво общо имам?! Да не би да съм се натискал? Баронът реши така!
	Спор нямаше.
	— Аз съм наследникът съхерцог — още един път напомни Трикс. — Знаеш ли защо баронът нарече теб Трикс? За да убият теб наемните убийци, ако са се скрили сред домочадието му, а мен да не закачат.
	— Не искам да ме убиват! — развика се Йен. — Нека мен да не закачат!
	— Глупако, та това е велика чест — да загинеш за господаря си!
	— Аз абсолютно не съм честолюбив! — И Йен се дръпна по-далеч от вратата.
	— Няма как. — Трикс сви рамене. Погледна към леглото и каза: — Може би ще бъде по-разумно аз да спя на пейката. Ти ще легнеш на леглото. Представи си, че на стената има отвор, откъдето да пуснат някоя отровна змия. Или дупка на тавана, откъдето да изсипят върху главата на гостенина разтопена смола… Защо побледня?
	На вратата се почука и Йен, от мъртвешки бледен, мигновено почервеня.
	— Не отваряй, моля те! Трикс, недей!
	Трикс отиде до вратата на пръсти. Нададе ухо и предпазливо попита:
	— Кой е?
	— Тор Галан — отвърна строг глас. — Трикс, отваряй!
	Трикс погледна оръженосеца, разпери ръце и издърпа резето.
	Наистина беше баронът. Със свещник от пет свещи в едната ръка и бутилка в другата, с лице, зачервено от изпитото вино по време на вечерята и впечатляващо бодър. Влезе и веднага затвори вратата, връчи свещника и бутилката на Йен и с всичка сила прегърна Трикс. Трикс само изписка в могъщите лапи на барона. След секунда баронът пусна момчето и се взря в лицето му. Кимна удовлетворено:
	— Познах, познах породата ти… Радвам се, че си се спасил, момчето ми.
	Трикс въздъхна облекчено. Хвърли гордо поглед към Йен и каза:
	— Родителите ми загинаха… Подлият съхерцог Гриз…
	— Знам, знам… — Баронът въздъхна и седна на крайчеца на стола. Погледна косо към Йен и избуча: — Какво стоиш, оръженосецо! Налей вино на господарите!
	Йен се защура, търсейки чаши, а баронът през това време продължи:
	— Баща ти, Трикс, винаги е бил излишно романтичен. Да си романтичен е прекрасно качество, но не за сметка на бдителността… А майка ти ме изуми! Да изпие отрова, да се прободе с кинжал и да скочи през прозореца! Това се казва благородническа кръв!
	— И с кинжал ли се е пробола? — Трикс остана поразен.
	Йен, който най-сетне беше намерил две калаени чаши, бързаше да налее виното.
	— Е, с кинжала само се поодраска. — Галан се намръщи. — Но всички формалности на Височайшата смърт са спазени — трите благороднически начина са използвани в съответната последователност. Аз уважавам това. Аз самият не бих се решил да скоча от прозореца, защото се страхувам от високото… Е, Трикс, за твое здраве!
	Те отпиха от чашите и дори Трикс, със своя не особено голям опит, усети, че съдържанието на тази бутилка е къде-къде по-добро от това, което сервираха по време на вечерята.
	— Какви са плановете ти, младежо? — Баронът обърса мустаците си и погледна с любопитство към Трикс.
	— Имах намерение да помоля за помощ регент Хасс — каза Трикс. — С неизмерима благодарност аз бих подарил на Дилон приграничните земи, които бяха предмет на стар спор…
	Галан кимна и отбеляза мимоходом:
	— Говориш сигурно за тези земи, които днес подлият херцог Гриз върна на Дилон. Като при това каза, че единствено инатът на предишния съвладетел му е попречил още преди време да уреди крайграничния спор.
	Трикс се нацупи. След това врътна упорито глава.
	— Ще намеря какво да предложа на Дилон! Те са благородни люде и ще се възпротивят на произвола.
	— Регент Хасс не е твърде благороден. Алчен е, умен е, но не е благороден. — Галан отпи от виното. — Принцеса Тиана не може засега да взема решения… впрочем, ако плановете на регента да я омъжи някъде по-далече се сбъднат, тя никога нищо няма да решава…
	Баронът измъкна от джоба на дрехата си голяма зелена ябълка. Изтри я с ръкав, демонстративно я разполови, подаде едната половинка на Трикс и захапа своята.
	— Какво да правя? — попита Трикс.
	— Нищо — отвърна баронът. — Повечето от бароните няма да рискуват да те подкрепят. Хасс получи, каквото искаше. До Маркел няма да успееш да се добереш. А и кралят няма да тръгне да се завира в дребните препирни на херцозите, през главата на Хасс.
	— Но вие нали ме познахте! — горчиво каза Трикс. — Бароне, всички знаят, че сте умен човек и уважават това, което говорите.
	— Така е, не съм глупак — съгласи се баронът. — Хапвай ябълка, Трикс, че ще те хване — не си свикнал, а виното ми е силно. Познах не теб, а твоя спътник. Ти, момче, от приюта ли си?
	— Аха — Йен кротко се присламчи. — Аз съм само оръженосец, не съм искал да се представям за Трикс…
	— Ще ти се наложи. — Баронът изплю огризката и поясни: — Прекалено скъпо ще ми излезе, ако застана на твоя страна. Ако Гриз разбере, че съм приютил истинския наследник, ще стане сложно. Срещу неговата армия не мога да тръгна, а има и наемни убийци, магьосници, които правят уроки… говори се, че Гриз си има работа и с тъмните сили. Затова ще е по-разумно да приютя твоя приятел и да се престоря, че съм сигурен, че той е истинският Трикс.
	— Защо? — обърка се Трикс.
	— Помисли! — Баронът сякаш се ядоса от неговата недосетливост. — Фалшивият Трикс не е сериозна заплаха за Гриз. Но аз ще се постарая той да стане за него трън в гащите му. Така че ще се наложи да направи някои малки отстъпки. Тук имаме едни спорни ливади… — Баронът махна с ръка. — Не е толкова важно. Все нещо ще получа. Половин или една година, твоят оръженосец ще си отживее тук.
	— А след това? — изплашено попита Йен.
	— Не се страхувай — усмихна се баронът. — Когато Гриз се съгласи на някакви отстъпки, аз ще призная публично, че си безпризорен скитник. Само за очи, ще те набият с пръчка, но аз ще кажа на палача много да не се старае. А като се оправиш, ще те уредя някъде чирак или в кучкарника. Обичаш ли кучета?
	— Обичам! — засия Йен.
	— Браво! — кимна добродушно баронът. — Така ще направим.
	— Ами аз?! — викна с пълно гърло Трикс.
	— Наистина, с теб какво да правим? — баронът се усмихна. — Повярвай ми, Трикс, ако имах възможност, щях да ти помогна. Но нямам. Затова…
	Трикс чакаше уплашено. Йен сви виновно рамене зад гърба на Галан.
	— Затова ще ти дадат храна, ти ще седнеш отново в лодката си и ще се отправиш, накъдето ти видят очите. А очите ти ще гледат към Дилон. Това е голям и богат град, където един умен сирак винаги ще изкара колкото за парче хляб. Освен това, аз ще ти дам препоръчително писмо. Един вид, че ти си извънбрачен потомък на един от моите роднини. Дори може да се каже, че си мой племенник… Че знаеш да четеш и да пишеш и прочие полезни неща… писмото вече се пише. С такова писмо ще се устроиш лесно при всеки търговец, повярвай ми. По-нататък всичко зависи само от теб. Ще спечелиш пари, ще станеш младши съдружник, ще тръгнеш да плаваш по моретата, ще си построиш дом, ще се ожениш за дъщерята на твоя чорбаджия… предвидливо ще бъде, ако веднага се поогледаш за някой овдовял търговец, който няма синове, а само сладки дъщерички. Традиционно, търговците обичат и глезят повече най-малките си дъщери. След дванайсет-тринайсет години ще забогатееш толкова, че при мен, стареца, ще влизаш, без да чукаш!
	Увереният глас на барона оказа върху Трикс такова магическо въздействие, сякаш баронът умееше да прави вълшебства. Трикс го гледаше със зяпнала уста и в главата му изникваха смътни образи — чиракуване в лавка, пропита с уханието на екзотични подправки, ослепително синьото небе на екзотични и горещи страни, удачни сделки, двуетажна каменна къща с градина и басейн, симпатична млада жена и собствена карета…
	— Само че аз искам да си отмъстя! — с пълно гърло закрещя Трикс. — Да си върна бащиния трон! Аз не съм търговец, аз съм потомък на воини!
	— Търговец или воин, какво значение има това днес? — удиви се Галан. — С торба злато можеш да убиеш много повече хора, отколкото с меч и копие. Виж Гриз, уж е от търговски род, а надхитри баща ти!
	— Аз съм се заклел да отмъстя! — промърмори Трикс.
	— Аз, като млад, се кълнях, че ще се оженя за Люнида Соийе — усмихна се накриво баронът. — И какво от това? Сега ще те отведат до пристанището и ще те натоварят на лодката. Ще ти връчат препоръчителното писмо. И на добър път!
	Трикс мълчеше.
	— Намираш, че постъпвам несправедливо, нали? — нежно попита баронът. — Наивно момче. Аз съм умен, добър и деликатен. Другите на мое място щяха да те удавят в реката. А най-глупавите, може би щяха да те върнат обратно на херцог Гриз.
	— Защо „най-глупавите“? — попита Трикс.
	— Защото не мисля, че сам си избягал. По-скоро Гриз те е пуснал с някаква цел. — Баронът присви очи. — Сига, стига… не плачи. Ти вече си почти възрастен и не ти прилича да показваш емоциите си. На мен, може би, също не ми е лесно. Но аз не рева, не се карам, а разговарям спокойно с теб!
	На вратата се почука. Йен се подчини на жеста на барона и отвори.
	На прага стоеше жената на барона и държеше в ръката си запечатан с восък свитък.
	— Написах го — хладно изрече тя, без да поглежда към децата. — За кого трябваше да е написано?
	— За Трикс — весело каза баронът. — За истинския. Оръженосецът.
	— Няма значение, не съм описвала външността му — равнодушно каза жената. Протегна свитъка към барона. Погледна към бутилката и измърмори: — Не се напивай като свиня, защото ще те изгоня да спиш при прислугата.
	— Добра мисъл — каза баронът, когато вратата се затвори подир баронесата. — Прислугата, хм… Да вървим, Трикс. Аз ще те кача на лодката.
	— Няма ли да ме оставите да пренощувам тук? — възмути се Трикс. — Това ли е гостоприемството ви?!
	Баронът въздъхна и поклати глава. Лекичко тупна Трикс по врата и каза на Йен:
	— Неблагодарно момче, нали? Трикс, не подлагай на изпитание търпението ми. Да вървим.
	— Може ли да изпратя Трикс… тоест, Йен? — внезапно попита Йен.
	Баронът го изгледа с любопитство. Взе свещника от масата и каза:
	— Ти не си глупав. И си честен посвоему. Разбира се, върви.
	Потресен и объркан, Трикс влачеше крака по тъмните коридори подир барона и бившия си оръженосец. Чувстваше се отвратително. А баронът, по всичко личеше, беше в отлично настроение. Припяваше си под нос някаква песничка, и току изпускаше някои думи, като ги заменяше с „пам-пам“ или „пам-пам-пам“:
P>
	Реталер, смел барон — герой, той данъци събираше.
	И от крепостните, пам-пам-пам, по кожи три съдираше.
	Почесвайки се по пам-пам, напусна своя град голям.
	Размахваше пам-пам, пам-пам, напред-назад, насам-натам…
P$
	Трикс си помисли мрачно, че баронът действително е деликатен — собственият му баща, когато пиеше с приятелите си, пееше песничката за барон Реталер каквато си беше — с всичките й думи.
	На пристана дежуреха нови стражи, които при появата на барона мигом се скриха в замъка. По всичко личеше, че това беше уговорено предварително. Баронът, заедно с момчетата, се приближи до лодката, която си стоеше, както преди, завързана за кея. Посочи с пръст торбата, която лежеше на дъното и каза кратко:
	— Провизиите ти.
	— Благодаря, ваша светлост — през зъби процеди Трикс.
	— Недей да се гневиш. Ще пораснеш и ще оцениш добрината ми. — Изглеждаше, сякаш нищо не е в състояние да изкара барона от кожата му. — Ето ти писмото. Тръгвай към Дилон.
	Трикс взе свитъка и го прибра под ризата си. Изгледа Йен с негодуващ поглед, но не каза нищо и влезе в лодката. Грееше пълна луна, а на небето нямаше нито едно облаче — идеално време за плаване.
	— Аз ще я отвържа — каза Йен. — Нали това е задължението ми като оръженосец.
	От възмущение Трикс не намери думи, с които да отвърне на коварния си спътник. Баронът пък се разсмя гръмогласно и заудря дебелите си бедра. Йен невъзмутимо отвърза въжето, хвърли го в лодката, понапъна се и я оттласна от пристана.
	— Ти… — Трикс тъкмо понечи за сбогом да извика някоя особено гадна дума, когато Йен се засили по скърцащите дъски и скочи в лодката, като едва не я обърна. Трикс впи ръце в борда и завика: — Идиот! Ще ме удавиш!
	— Греби, греби — изхриптя Йен и хвана греблата. — С ръце!
	Съобразявайки какво се случва, Трикс започна да гребе. Сега дойде ред на барона да крещи от брега:
	— Йен, Трикс! Малоумници такива! Върнете се!
	— Не мога, ваша светлост! — гребейки с всички сили, без да се обръща, извика Йен. — Дал съм клетва! Аз съм оръженосец!
	Няколко секунди баронът не можа да си поеме въздух. Лицето му опасно почервеня. След това изрева:
	— Накъде е тръгнал светът?! Вие сте позор за родителите си!
	— Ваша светлост, ще си намерите друг Трикс! — извика Йен. — Такива като мен има, колкото искате. Скоро ще ви посетят, ще видите!
	И той загреба колкото му сили държаха, без повече да слуша проклятията, които се носеха откъм брега. За щастие Галан наистина не беше на „ти“ с магиите — проклятията бяха стари, скучни и не вършеха работа.
	— Няма да ни гони — уверено каза Йен, когато стигнаха до бързея. — Нощем е опасно. Пък и всичките им лодки са на сушата.
	Трикс гледаше объркано оръженосеца. След малко попита:
	— Защо скочи в лодката?
	— Хубаво ще е, ако след година, баронът ме уреди да стана чирак — каза Йен. — Ами ако реши да ме удави във вира? Тези веселяци са ми добре познати. Когато иска, може да е много добър, ама когато не е на кеф, е лош колкото за сто. И изобщо… Нали съм ти оръженосец!
	— Йен… — Всичката обида излетя от главата на Трикс. — Ти… ти вече не си просто мой оръженосец! Ти си ми… приятел… не… Ти си мой кръвен брат! Като младия оръженосец Уоли и славния рицар Лама!
	— Какво? — Йен гледаше с любопитство.
	— Не си ли чувал тази песен? „Балада за младия Уоли и славния Лама“.
	— Не — смути се Йен.
	— Много хубава балада. Песен за душата. Аз исках да прочета за Уоли и Лама в хрониките, но баща ми забрани — каза, че ми е рано.
	— Нека станем кръвни братя — съгласи се Йен. — Само че нямаме нож. Трябваше да свия един от барона.
	— Утре ще се побратимим — реши Трикс. — Благодаря ти, все пак! Ще види той… старият… интригант… А ти сигурен ли си, че нямаш благородна кръв?
	Йен се смути и завъртя глава:
	— Не… Нали ти казах, че баща ми беше градинар, а майка ми му помагаше.
	— Всичко се случва… — замислено каза Трикс. — Случва се — човек живее, живее и изведнъж се оказва, че е незаконен син на херцог.
	— Аз приличам на баща си — отвърна Йен. — Едва ли… Дай да видим какво са ни сложили за из път.
	— Аз ще погледна, а ти греби — каза Трикс.
	Все пак, Йен засега си оставаше негов оръженосец, а не кръвен брат и не беше зле да поработи.
	В торбата наистина имаше храна, макар и не най-разкошната: две печени кокошки, две погачи хляб, зеленчуци и бутилка вино.
	— Супер — каза Йен. — И най-важното е, че имаме препоръки. Ще ми покажеш ли писмото?
	Трикс извади пергамента, момчетата го разгънаха и, взирайки се в буквите, които едва личаха, започнаха да четат.
	Баронът не ги беше излъгал. От витиеватия текст следваше, че притежателят на това писмо е четиринайсетгодишен представител на знатен род (нищо не беше казано в прав текст, но писмото оставяше усещането, че става дума за племенник на барона), че момчето е грамотно и прочее… печатът беше истински и леко светеше. Кралят и, по-точно, неговите магьосници снабдяваха васалите с магически печати. Фалшифицирането на печатите не само, че беше трудно, но беше и смъртоносно.
	— Супер — повтори Йен. — Можем да се наемем при всеки търговец. Дори и златар ще ни вземе на работа.
	— Не, няма да работя за никой търговец. — Трикс нави свитъка и го върна обратно в торбата. — Ще се опитам да убедя регент Хасс.
	— Трикс, баронът е прав. Не бива да ходим при регента. Ще стане по-лошо. Да намерим някой търговец! Ти ще започнеш работа, после ще препоръчаш и мен. Ще научим занаят, ще спечелим пари…
	— Ти не знаеш какво е това дълг на честта. — Трикс поклати глава. — Не, Йен. В Дилон ще пристигнем на сутринта и веднага ще отидем в двореца.
	Йен помръкна, но не тръгна да спори. Измърмори:
	— Ти решаваш. Знаеш ли какво? Хайде сега ти да наглеждаш лодката, да не я избута течението към брега. На мен очите ми се затварят. А като мине полунощ, ще ме събудиш. Ти ще легнеш да спиш, за да се явиш пред регента в добра форма, а аз ще внимавам за лодката, докато стигнем до Дилон.
	Трикс се позамисли. Спеше му се, но Йен постъпи толкова благородно и мъжествено, когато се отказа от предложението на барона… освен това е прав, че ще е по-добре да поспи до сутринта, за да изглежда по-достойно пред регента.
	— Лягай! — съгласи се Трикс.
	Йен легна на дъното на лодката, подложи под главата си торбата с храната и на секундата заспа. Трикс поседя известно време и направляваше лодката, замахвайки от време на време с веслата. Оглеждаше се назад, но никой не ги преследваше. Баронът или им беше простил своеволието, или не му се щеше да буди стражите и да си признае поражението.
	Колко е хубаво, когато до теб има приятел! Дори да е от простолюдието. Колко често истинското благородство… ъ… или как точно се казваше в хрониките на Ордена на Ежедневната радост? Колко често истинското благородство се крие в невзрачна обвивка, както древното вино — в прашна бутилка…
	При рицарите на Ордена на Ежедневната радост, всички сравнения, така или иначе, опираха до виното. Е, понякога и до пивото… Орденът не беше прославен особено много със сраженията си, но затова пък беше оставил след себе си множество нравоучителни балади и хроники.
	Йен потрепери от студ в съня си. Трикс въздъхна, свали плаща си и зави с него своя оръженосец. Известно време тази благородна постъпка го сгряваше повече от който и да било плащ, но малко след това Трикс порядъчно замръзна. Всеки човек с по-просто възпитание на негово място би започнал да гребе, за да се стопли. Но Трикс, както подобаваше на наследника на съхерцога, изпитваше към черната работа най-дълбоко, вродено отвращение. Затова предпочете да мръзне, докато хоризонтът започна да просветлява. Тогава Трикс дръпна плаща и събуди оръженосеца.
	— Време ли е вече? — попита Йен, въздъхна и се протегна. — Ти защо трепериш? Да не би да ти е студено?
	Трикс гордо замълча, легна на дъното на лодката и си помисли, че това място не е много удобно за спане. Първата нощ беше спал като убит, смазан от мъката си, но сега… сега, със сигурност нямаше да може да заспи… не беше възможно да се спи върху влажните и студени дъски, които се врязваха в тялото му…
	Когато се събуди, вече беше съвсем светло. Окончателно го разбуди камбанният звън, който се носеше из въздуха.
	Трикс се изправи с голямо усилие, седна на пейката и се огледа. Лодката беше наполовина изкарана на брега и скрита във високите тръстики, а в далечината се виждаха каменни кули.
	Дилон! Славният град, където, според мълвата, живееха сто хиляди човека!
	Къде ли е Йен?
	— Йен! — Трикс стана и разтъпка отеклите си крака. — Йен!
	Тишина.
	Къде ли се е дянал оръженосецът?
	Трикс скочи на брега и видя пред себе си неголяма глинеста площадка, върху която имаше старателно изписани букви. За да не пострада, надписът беше ограден със счупени на две и забодени в земята стебла от тръстика.
	С нарастващо изумление, Трикс зачете:
C>
	ИЗВЕНЯВАЙ! ДА ХОДИМЕ ПРИ ХАС Е ТЪПО. ТИ КАКТО ИСКАШ, А АЗ ЩЕ СТАВАМ ТЪРГОВЕЦ. ЧАО!
C$
	— И как ще станеш търговец? — на глас произнесе Трикс.
	Надписът нямаше как да му отговори и той го размаза с крак.
	След това се обърна и погледна торбата. Тя беше видимо изтъняла.
	— А уж щяхме да се побратимяваме — промълви Трикс, развързвайки чувала.
	Едната кокошка и единият самун хляб бяха изчезнали.
	И свитъкът с печата на барона, разбира се.
	Трикс прерови джобовете си. Парите бяха тук, тях Йен не беше взел.
	Изглеждаше, че нямаше за какво да се сърди. Нали сам беше заявил, че не му трябва препоръчително писмо!
	— Ама че тъпак! С една дума — не е благородник — печално изрече Трикс. Беше си помислил, че за един ден хитрият и неблагороден Йен му е станал… почти приятел. Първо става, после престава… — Когато си върна трона, ще заповядам да те заловят и да те набият с пръчка! — заплаши Трикс тръстиките, които шумяха от вятъра.
	С усилие издърпа заседналата в глината лодка и я отблъсна от брега. Огледа с надежда обраслия с тръстики бряг.
	Не, Йен не се показа на брега, изпълнен с разкаяние и молещ за прошка…
	С натежала душа, Трикс изведе лодката до бързея. Великият град Дилон го очакваше на миля по-надолу по течението.
	{img:neskoposkoto_i_005.png}


>>	3

	Трикс беше идвал в Дилон два пъти — в детството си, преди десет години (оттогава му беше останал само споменът за вкуса на шарения захарен памук и за мургавия огнегълтач, който забавляваше народа на площада) и преди четири години (колкото и странно да е, пак беше запомнил само огромното изобилие от сладкиши и капризната Тиана, която, винаги когато в замъка дойдеше някое момче, настояваше то да я забавлява).
	Сега обаче Трикс беше зрял и сериозен човек, съхерцог в изгнание, който беше чел и слушал много за главния град на княжеството! Трикс остави течението да носи лодката покрай крайбрежните улици, застлани с каменни плочи с цвят на шоколад и заоглежда с интерес, който подобаваше на положението му града, разположен върху двата бряга.
	Устието на реката се разширяваше плавно, минавайки покрай кафявите хълмове, които се спускаха надолу и опираха в самата вода.
	Десният бряг беше смайващо празничен. Куполите на храмовете извисяваха искрящите си като снежнобяла кристална захар глави над ярките, приказно красиви, като шарени бонбони покриви. Тук-таме в небето се врязваха кулите на магьосниците, които приличаха на причудливо украсени, с върхове от крем сладкиши. Но най-вече привличаше окото княжеският замък на върха на хълма с яките си стени и тумбестите си отбранителни кули с цвят на карамел. Страховито стърчаха зъберите, издялани от сиво-зелен камък, който напомняше фъстъчена халва…
	На левия бряг се беше заселила градската беднотия и там нямаше нищо, върху което да спре човек погледа си — пълна бъркотия от схлупени кафяво-ръждиви къщурки, сякаш някакъв великан беше разтрошил комат сух черен хляб в ръката си и беше изсипал трохите върху склона…
	Но най-удивителни от всичко бяха мостовете, под които минаваше лодката — сякаш безтегловни и полупрозрачни. Велики магьосници ги бяха направили от здраво разноцветно стъкло преди стотици години. Когато изгряващото слънце се промъкваше през тях, по мътните води на реката грейваха разноцветни отблясъци — червени, сини, зелени, жълти…
	Трикс усети, че стомахът му бучи, макар че когато отплава от тръстиките, беше успял да излапа почти половин кокошка. Сега обаче му се хапваше нещо сладко. Не знаеше как да си го обясни… Може би, защото великият княз Дилон, основателят на този град и могъщ маг, според легендите, бил голям почитател на сладките неща. Казват, че когато умирал, неговата душа се вселила в града…
	Когато минаваше под последния — дванайсетия мост, Трикс се замисли, че така може да подмине столицата — още малко и широката река щеше да го изкара в естуария… щеше да е късмет, ако му помогнеха рибарите, защото срещу течението сам нямаше да се оправи.
	Той хвана веслата и след четвърт час непривична работа, която му докара първите в живота му мазоли (благородните пришки от меча и вулгарните такива, които му бяха направили тесните обувки, не се брояха), носът на лодката глухо се удари в един покрит с тръстикови рогозки шлеп. Той беше закотвен в покрайнините на Дилон и беше любимо място на рибарите. Във вехтите му надстройки, където едно време качваха товара, сега прекупвачи търгуваха и сортираха риба.
	— Какво си докарал? — звънко се провикна един седем-осем годишен малчуган, който дотича до лодката на Трикс и затанцува на място от излишък на енергия. Босите му пети отбиваха бесен столичен ритъм. — Хей ти! Какво докара, какво докара?
	— Себе си — промърмори Трикс, покатервайки се на шлепа и замятайки въжето върху едно дървено колче, което изглеждаше по-здраво от останалите. Момчето загуби всякакъв интерес към него и хукна обратно към прекупвачите. — Хей! — Трикс внезапно беше осенен. — Стой, хлапе!
	— Аха? — Малчуганът веднага се върна. Беше мургаво момче, силно почерняло от слънцето, с олющени рамене, голо до кръста, само по едни панталони до коленете — скъсани, но боядисани в яркооранжево. Дилон се славеше с ярката евтиния на цветовете си. — Какво?
	— Искам да продам тази лодка — пак промърмори Трикс.
	— Аха. — Малчуганът хвърли един бърз поглед на лодката и се втурна покрай сала, крещейки силно. — Продава се лодка, цялата, направена в съхерцогството преди две години, от планински бор, добре осмолена, има си весла, за една златна и две сребърни монети!
	Трикс се почеса по главата и загледа учудено лодката си. След това измъкна торбата си и зачака. Наоколо вонеше силно на риба. Току до него влачеха някакъв сандък, сложен върху два пръта, който издаваше странни звуци. В него, като мокра камара лежеше нещо, което шаваше, с широки пипала, целите в шипове и с грапава кожа. Между гънките на мокрото и мърдащо нещо, към Трикс гледаше едно свирепо лилаво око.
	Не минаха и пет минути и към Трикс се приближи един брадат и не много висок рибар, облечен с груба платнена роба и с широкопола шапка. Погледна лодката. Клекна и пипна дървото. Скочи в лодката и пристъпи напред, назад по дъното, проверявайки нещо. Попита:
	— Далече оттук ли я открадна?
	Трикс се замисли за секунда, но реши да не спори и отвърна:
	— Стопаните й няма да се появят.
	Рибарят плю през борда и каза:
	— Една златна…
	Но Трикс, преизпълнен с доверие към оценката на хлапето, врътна глава.
	— Една златна и две сребърни. Това е добра цена.
	Рибарят се покатери върху шлепа. Изгледа Трикс със съмнение. След това бръкна в джоба на робата си и извади шепа монети.
	— Добре, така да бъде… Ще вземеш ли в сребро?
	— Ще взема — съгласи се Трикс.
	— Извинявай, че нямам медни — измърмори рибарят и наброи дванайсет сребърни монети. — Разбира се, маляк, не бива да дрънкаш монетите, където ти падне…
	Преди да успее да се учуди от факта, че един прост рибар от столицата може ей така да извади от джоба си дванайсет сребърни монети, Трикс не се усети веднага, че го наричат „маляк“. Хвърли на рамо торбата с остатъците от храната си, събра в шепа монетите, без да ги брои и заслиза по стълбите.
	— Хей! — малчуганът с оранжевите панталони притича до него и настойчиво го дръпна за ръката. — А за мен?
	Без да спори, Трикс мълчаливо му подаде една монета.
	— Охо… — Момчето ахна, гледайки с възторг парата. — Благодаря ти…
	— Да не вземеш да показваш парите, където ти падне… „охо“ — каза Трикс. — Ще ти отвинтят главата.
	— Аха… — кимна момчето и пъхна ръка в джоба си. — Няма. А ти, в града ли отиваш? Аха?…
	— Аха… аха — катерейки се по брега, отговори Трикс. — Тук крайбрежната улица не беше толкова представителна, както в центъра, но също беше застлана с плочи. Жалко обаче, че плочите тук-таме се бяха напукали и бяха потънали в мръсотия.
	— Може ли малко да се поразходя с теб? — неочаквано попита момчето, вървейки след него по стълбите.
	Трикс се огледа. И забеляза (на наблюдателност рицарите ги учат от най-ранно детство), че някакви по-големи хлапета, които се мотаеха по шлепа и помагаха на търговците, оглеждат приятеля му. На брега, също така се размотаваше една група момчета, които бяха по-малки от Трикс, но спокойно можеха да му вземат монетата.
	— Може — разреши Трикс.
	Те повървяха мълчаливо известно време. Отдясно се простираше зле поддържан бряг, а отляво се виждаха запуснати постройки, от които се носеше рибна воня.
	— Следят ни — унило проговори момчето и тръгна по-бързо, като се стараеше да върви пред Трикс. — Аха…
	Трикс се огледа назад. Наистина, една групичка, която преди малко се мотаеше по пристанището, сега вървеше подире им. Трикс успя да преброи шестима.
	— Върви спокойно — каза Трикс. — Ей сега ще се появи някой и те ще се уплашат.
	— Аха… ето, че се появиха — тъжно отбеляза момчето. — Сега ще ни оберат.
	И действително, пред тях изскочиха две момчета, на възрастта на Трикс. По всичко личеше, че бяха тарторите на групичката отзад.
	Трикс се огледа, с надеждата да види някого, който да им помогне. Но рибарите и търговците бяха останали далеч назад.
	Под краката му обаче имаше един дълъг, здрав прът. Досущ като този, с който Трикс се упражняваше с капитана на стражата, преди да му дадат учебния меч. Трикс вдигна пръта, изтри калта в гащите си, за да не се хлъзгат ръцете му и го стисна с бойна хватка, която носеше в учебниците красивото име „младежко забавление“: дланите, стиснати една над друга върху вертикално разположения прът.
	Едното от момчетата, яко и набито (веднага си личеше, че нямаше да израсте на височина, но в раменете — охо, можеше да стане колкото цял гардероб!) се изплю на земята, направи крачка напред и попита:
	— Сигурно те бива да се биеш с тояга?
	— Да — отвърна Трикс, колкото може по-уверено.
	Всъщност, изобщо не го биваше, а и с прът за последно се беше бил преди повече от три години. Ех, ако имаше меч! А най-добре — меч и ризница!
	— Грак, донеси ми моята тояга — заповяда момчето и приглади къдравата си коса.
	Неговият спътник, на мига се метна към постройките. Трикс се огледа назад — момчетата, които вървяха след тях, се бяха спрели и изчакваха. Изглежда му предстоеше да се бие само с главатаря им. Е, рицарското благородство, понякога прониква и в най-примитивните души…
	— Аха. Той е най-добрият в боя с тояги в цялото Рибарско селище — прошепна на Трикс малкият му спътник. — Ти също можеш да се биеш, нали?
	Трикс гледаше мрачно как Грак носи тоягата на своя приятел. Чудесна тояга — дълга метър и половина, също като тази, която Трикс беше намерил в калта, но от хубаво и здраво дърво, ръчно изработена, с вдлъбнатини за дланите, явно често употребявана, но жива и здрава, докато той държеше в ръцете си най-обикновен буков кол…
	— Мога, разбира се — каза Трикс, за да вдъхне увереност на малкия си спътник, а, може би и на самия себе си. — Представа нямаш какъв съм майстор!
	Изведнъж го заля вълна от вдъхновение. Учителят му се отнасяше към тоягата с голяма доза презрение, както подобава на рицар, но при липса на избор…
	— Бойната тояга е нещо просто и безхитростно, като войнишката дума — каза Трикс. — Ударите й са преми и честни, те не са подли като стрелата на арбалета и коварни като стоманеното острие. Както дървото израства от земята и се стреми към небето, така и тоягата избива земята изпод краката на противника и го праща на небето! Не е важно колко е здраво дървото — важно е да имаш несломима воля! Тоягата е продължение на ръката на воина, ударът е продължение на погледа на воина, победата е продължение на пътя на воина. Стъпките в битката са в кръвта ми така, както са в кръвта на птицата движението на крилете й, а на рибите — плуването!
	— Еха! — възкликна малчуганът. — Еха! Аха! Дай му да разбере! Той знае само да ни обира стотинките! Аха!
	Трикс тъжно помисли, че пламенната му реч, достойна да намери място в хрониките и учебниците, беше напразна — трябваше да говори по-силно, току-виж, врагът му се уплашил… А така — само малкият сополанко изпадна във възторг…
	Нямаше обаче какво да се прави — къдрокосият водач на бандата беше хванал пръта и вървеше насреща му. Своята тояга, той държеше другояче — успоредно на земята, с широко поставени ръце. Този захват също беше познат на Трикс, той се наричаше „душа човек“ и го използваха само много опитните бойци…
	В следващия миг къдрокосият завъртя ръце, сякаш завърта корабен щурвал, колът му описа кръг и силно удари Трикс с единия си край.
	Ръцете на Трикс, сякаш от само себе си заработиха. Неговият прът излетя срещу вражеския, отби излъскания му от много удари край, който беше нацелен към лицето на Трикс и настъпи с къси и яростни замахвания от ляво надясно и от горе надолу…
	В очите на къдравия се появи страх. Той тръгна да отстъпва, отбивайки ударите на Трикс и повече не се опитваше да атакува. Трикс обаче вече беше обсебен от боя. Тоягата летеше в ръцете му и даже отбитите удари караха противника му да стене от болка. А само след няколко секунди, врагът вече не успяваше дори да се защити — един от ударите попадна в коляното му, вторият — в слънчевия сплит, а третият щеше да го уцели в шията и ако подплашеният Трикс не беше спрял ръката си в последния момент, можеше да му счупи врата или да раздроби челюстта му.
	— Предавам се! — развика се къдравият, падна назад в калта и изпусна пръта. — Предавам се! Предавам се! Не можеш да биеш паднал човек!
	Трикс се спря. Истинският рицар проявява благородство дори когато врагът му е с долен произход.
	— Да не си посмял повече да заставаш на пътя ми! — страховито изрече Трикс. — Ясно ли е?! И само да сте обидили това… — той погледна към малкия, който с огромна радост подхвана тоягата на сразения противник — … това невинно дете! Тогава аз ще се върна и ще ти строша и ръцете, и краката!
	— Какво невинно дете е този?! — възмути се къдравият, като с едната си ръка разтриваше коляното си, а с другата се държеше за корема. — Той хем не живее тук, хем се мотае по пристанището… Рибарите не дават да го бием — разправят, че бил малък… Като е малък, да ходи да проси пред някоя черква!
	Трикс вдигна кола си.
	— Хубаво, няма да го закачаме! — извика главатарят, бързо се измъкна назад и се опита да стане. — Да беше казал, че владееш смъртоносни хватки!
	Трикс погледна гордо своята тояга, метна я на рамото си и изрече наставнически:
	— Мен са ме учили да се бия най-добрите майстори от северните планински манастири. Ясно ли ти е?
	— И аз така си помислих… — Къдравият стана и погледна мрачно към своите приятели. — Не биваше така… пред всички… Сега ще трябва да фрасна на всеки от тях по един в зъбите, за да не ми се ежат…
	Трикс и неговият сияещ от щастие спътник минаха покрай сразените грабители, без да им обръщат повече внимание. А те ги гледаха с уважение и страх — видимо победеният им водач се славеше до този момент с бойните си умения.
	— Ти защо ходиш на кея, щом не бива? — попита Трикс.
	Момчето изсумтя и не отговори. Впрочем, даже на неизкушения в житейските дела Трикс му беше ясно, че такива места като рибния пазар, където ловкият малчуган би могъл да изкара някоя и друга пара, благодарение на острия си нюх, в Дилон не бяха чак толкова много на брой.
	— Как се казваш? — попита Трикс.
	Момчето мълчеше.
	Трикс повтори въпроса с малко по-висок тон.
	Малкият въздъхна и изрече:
	— Халанбери.
	— Кръстили са те на древния герой, който е сразил дракона в Сивите планини? — попита Трикс. — Да не би да си от благородническа фамилия?
	— Аха… — Хлапакът подсмръкна. — Баща ми е придворен музикант, на пияна глава ме е кръстил така.
	— Защо на пияна глава? Това е славно име! Как беше… — Трикс сбърчи чело. — „И замахна с меча си Халанбери, и завиха в клисурите зверовете горски, и се изви към небесата глас на жена, а от белите й рамене се търкулна главата й…“ Словоредът е архаичен, но героят е истински!
	— Аха… Знаеш ли как ми се подиграват заради това име? — тъжно каза момчето. И занарежда с преправен глас: „Уби ли дракона, Халанбери? Или само неговите трийсет дъщери?“
	— Ясно — промърмори Трикс и за пръв път се замисли над съдбата на хората, които носеха имена на герои. — Тогава как те наричат?
	— Аха.
	— Защо ли не съм изненадан? — Трикс сви рамене. Той срещаше за пръв път човек, който да предпочита ироничния си прякор пред името си, не защото му липсваше благозвучие, а заради излишния му героизъм. — Недей да страдаш. Ако станеш рицар, ще ти трябва гръмко име.
	— А ако не стана, ще ми се присмиват, докато съм жив. — Момчето въздъхна. — Благодаря ти, че не ми се смееш. Ама само как се биеш — направо страхотия! Ти със сигурност ще станеш рицар!
	Трикс огледа хлапето с подозрение. И дума да няма, получи се страхотна битка! Дори капитанът би го похвалил. Но истината е, че се получи, защото се уплаши…
	Двамата, през това време, бяха подминали рибарските квартали и кейовете, където имаше само складове. Занизаха се кварталите на алхимиците, които можеха да се надушат отдалеч заради миризмата на изгоряло и отровното ухание на еликсирите. Впрочем, не беше трудно да се разпознаят и къщите на тези, които разгадаваха природните тайни. Те бяха построени по един модел, утвърден от градските власти: кръглият дом се увенчаваше от островръх конусовиден покрив от дебели греди, боядисан в тревожен червен цвят, който надвисваше като козирка над стените. Така тези къщи приличаха по-скоро на огромни отровни гъби, които предупреждаваха всички с целия си вид: не се приближавай, опасно е! Впечатлението се засилваше от гъстия храсталак, който растеше между къщите. Имаше само една тясна пътечка, по която можеше да се минава. Алхимиците не признаваха оградите.
	— За какво са им на алхимиците такива покриви? — попита Трикс. — За украса ли?
	— Аха — удовлетворено отвърна момчето. — За украса… За да не се разхвърчи из целия град отровата след взривовете. Покривът е тежък и когато някой алхимик се взриви, пада отгоре и бух! — затиска цялата къща. Само че невинаги помага. Миналата година един покрив изхвърча и се плесна по средата на реката. Всичката риба, чак до морето, изплува с коремите нагоре. Хората в града бяха ужасно сърдити — плашеха, че ще изселят алхимиците, аха! А те отвръщаха, че ще престанат да правят бои, кибрит, отрова и всичко останало… Глобиха ги и ги оставиха на мира…
	Трикс погледна с известен страх към къщите-гъби и ускори крачка. Кварталът на алхимиците не беше голям — само тясна ивица, която отделяше рибарския район и този със складовете от останалата част на града. Рибарите бяха успели да се установят на десния, по-аристократичен бряг. По всичко личеше, че гражданите предпочитаха миризмата на риба пред алхимиците, с тяхното опасно производство.
	Впрочем, зад квартала на алхимиците се простираше дълбоко, обрасло в зеленина дере, което навремето беше русло на малка рекичка, а сега представляваше естествена разделителна линия между почтените граждани и останалите обитатели на десния бряг. Над дерето беше построен малък каменен мост, а оттам нататък се простираха жилищните квартали. Оттам крайбрежната улица ставаше многолюдна — бързаха пешеходци, покрай хората се промъкваха карети, разбутвайки тълпата, яздеха конни стражари.
	Трикс започваше да разбира системата, по която беше построен Дилон, по-точно десният му бряг. Тесният склон на хълма при устието, беше зает от рибари, складове и алхимици — всичко, от което градът се нуждаеше и което носеше пари, но което никой жител не искаше да има под носа си и пред очите си. По-нататък се простираха жилищните квартали, които не обиждаха нито очите, нито обонянието на гражданите и които постепенно преминаваха в градини, паркове и извънградски имения. Градът, който беше стиснат в тясната речна долина, бавно растеше нагоре, по течението и започваше да обхваща и крайните квартали. И, засега, краят на това движение на един от най-големите и най-богати градове на кралството не се виждаше…
	Пътищата в града, по-точно, на неговия десен бряг, също се отличаваха с необичайна подреденост и чистота. Те бяха широки — достатъчни, за да могат да се разминат две карети и се спускаха от хълмовете, надолу към реката. Улиците се пресичаха от други, по-тесни улици, които вървяха успоредно на реката. На кръстовищата много често се виждаха фонтани или паметници. Трикс, който беше свикнал да вижда как се строят първо къщите, а чак след това се мислеше усилено как да се прокарат между тях улиците, гледаше със съмнение това геометрично великолепие. Колко ли сурова и неподкупна трябва да беше градската управа, за да поддържа този ред?! Разбира се, така беше много по-удобно, отколкото улиците да криволичат и да се връщат обратно там, откъдето започваха. Но пък си намирисваше на безсърдечна тирания.
	Впрочем, на левия бряг всичко беше къде-къде по-обичайно. Дори през реката, Трикс виждаше познатата бъркотия от улици, които криво-ляво се подреждаха чак пред мостовете.
	— Е, чао! — малкият притежател на голямото име го дръпна за ръкава. — Чао, казах! Аха?
	Трикс изгледа объркано момчето. Във всички балади и хроники, героят, когато пристигнеше в непознат град, моментално спасяваше от беда някой безпомощен жител: или гладно дете, или някоя крадла, която замеряха с камъни, или някой луд пророк, или стар, мъдър воин, или странно облечен чуждоземец, който зле говореше езика…
	Всичко това поставяше началото на голямо и здраво приятелство. Благодарното дете показваше на героя града, крадлата, след като се поизмиеше, се превръщаше в писана красавица и се влюбваше в спасителя си, пророкът изричаше няколко ценни предсказания и се повличаше след героя, за да го напътства и съветва, воинът го обучаваше на тайни хватки, а чуждоземецът се оказваше принц в изгнание, който владееше майсторството на боя с такива странни предмети, в които никой не би заподозрял оръжия, като например — препарирани котки или мокри метли…
	Но при него, нещата не вървяха в правилната посока…
	— И къде ще отидеш? — попита Трикс.
	— А? — Момчето леко се учуди. — Ще си ида у дома. Аз живея ето там… — Махна с ръка нагоре. Каменният път криволичеше между дерето и къщите на алхимиците към върха на хълма, където блестяха с белотата и красотата си покривите на богатите имения.
	— Охо! — дойде ред Трикс да се учуди. — А аз си мислех, че отвъд реката…
	Момчето пристъпи от крак на крак и кимна:
	— Не, аз живея там, горе. Баща ми е градинарят на гилдията на майсторите на колелета.
	— Нали казваше, че е музикант? — напомни му Трикс.
	— Беше, докато не съсипа гласа си от пиене — кимна момчето. — Е, доскоро! Ти се биеш като истински воин. Ако се сражаваш на арената, аз ще викам за теб.
	И бодро тръгна нагоре, размахвайки ръце, без да поглежда назад.
	Трикс въздъхна. Това, че се сражава като истински воин, за него самия беше приятна изненада. В тази връзка можеха да се правят най-различни планове. А това, че след оръженосеца го напусна и малкото безпътно хлапе, естествено го огорчаваше. Излизаше, че никой не се интересува особено много от него. Той си помисли със странно чувство, че коварният съхерцог Сатор Гриз, в известна степен можеше да се окаже прав.


	Големите градове много обичат малките момчета от провинцията. Готови са да им предоставят най-различни забавления — игри на карти и зарове, ловки и доброжелателни крадци, продавачи на древни карти, еликсири и амулети, обилно напудрени жени с уморени погледи, конни надбягвания и надбягвания с хлебарки, боеве със змейове и дресирани крокодили, уютни и задушевни таверни, където никой не пита за годините ти, ако си решил да си поръчаш една двойно препечена ракия.
	Когато на момчетата им свършат парите (при срещата с крадците това става много бързо, а в разни други случаи могат да минат и няколко часа), те рядко се връщат обратно вкъщи. Най-често, решават да останат в големия град и да вземат реванш за неудачните си запознанства.
	И градът щедро им предоставя възможността да останат. Момчетата започват да играят на карти и зарове, тренират ръцете си и ловко шарят по джобовете на минувачите, рисуват древни карти и приготвят любовни еликсири, започват да ги издържат стари и грозни, но богати жени, тренират коне и ловят в градските помийни ями най-тлъстите хлебарки, събират нечистотиите на конете и огризките след крокодилите, метат в таверните…
	Трикс, без да подозира какво го чака, вървеше по крайбрежната улица. Когато преди четиринайсет години придворният астролог по навик лъжеше съхерцога Рат Соийе, че първородният му син е роден под щастлива звезда, дори не подозираше колко са близо до истината думите му. И сега Трикс по чудо успя да отскочи от конника, който летеше насреща му и да приклещи ръката на един обаятелен млад човек, която се опитваше да бръкне в джоба му. Този младеж беше пристигнал в града преди три месеца, веднага беше изгубил парите си на конни състезания и беше усвоил нова професия. Този обаятелен млад човек, кутрето на който Трикс с неловкото си движение беше пресрещнал, облещи очи, пребледня и, държейки ръката си силно встрани, бързо се отдалечи. Нямаше съмнение, че наглед простоватото и обикновено момче беше притиснало ръката му нарочно.
	А между другото, всичко опираше до късмета! Звездите, разбира се, нямаха никакво отношение към човешките дела. На звездите хората са им дълбоко безразлични. Още повече че всички хора се раждат с абсолютно еднакъв късмет, но той се проявява в различни ситуации.
	Неудачникът търговец, който всеки ден кълне съдбата си, би могъл да бъде най-преуспяващият скулптор на този свят. Играчът на зарове, на когото все не му идва ръка, би могъл да преуспее, ако отглежда лалета. Земеделецът, чиито посеви сушата изгаря, би преуспял в състезанията с лъкове, които се провеждат в славния град Ангурин, в най-ветровитата, дъждовна, студена и безлунна зимна нощ.
	Причината, късметът да помага на даден човек в определени начинания, е твърде занимателна. Ако можеше да стане широко известна, тя би обърнала живота на много хора в по-добра посока. За съжаление, самият Абуир — учен от горещия Самаршан, който от двадесет и пет години се занимаваше с този въпрос, беше изключителен неудачник. Когато загадката беше на път да се реши, развълнуваният учен обърна запаления светилник върху работната си маса и пожарът погълна цялата му лаборатория, заедно с всички изследвания.
	Разочарован, Абуир скъса завинаги с науката, отиде в планината, там се присъедини към една свирепа групичка и само след две години се прослави като най-страшния, неуловим и късметлия разбойник, когото светът беше познавал.
	Така че никой, дори и Трикс, не знаеше къде се крие неговият късмет. И в кой момент можеше да го изостави. Колкото и да е печален този факт, ние също няма да узнаем истината…
	Трикс вървеше по крайбрежната улица и зяпаше красивите къщи. Колкото повече се отдалечаваше от рибарите и алхимиците, толкова по-красиво ставаше наоколо. Пред домовете се появиха китни градинки и зелени морави, самите сгради бяха с големи балкони и тераси, подпираха ги колони, покриваха ги ярки лъскави плочи и бяха украсени с изящни дърворезби. Прозорците бяха от стъкло, а самите стъкла — чисти, без мехурчета и пукнатини. В малките паркове, в тревата играеха малчугани, наглеждани от строги гувернантки, облечени в дълги поли, с шарени чадърчета в ръцете. Навсякъде се виждаха продавачи, които тикаха количките си, отрупани с най-различни сладки изкушения, плодове и бутилки с жълта лимонада. Трикс, който открай време си падаше по сладкото, си купи голямо парче фъстъчена халва и едно шише лимонада и седна на парапета. Отчупи парченце от лепкавата сладост и се загледа замислено към княжеския замък.
	Дали още сега да не отиде при регента?…
	Или да отседне в някой хан, да поотпочине, да отиде на баня, да си купи прилични и чисти дрехи, за да изглежда достойно, както подобава на положението му на съхерцог в изгнание?
	Сложен въпрос! Според хрониките, някои хора в неговото положение не считаха за уместно да се престарават в и се явяваха, каквито си бяха — мръсни, раздърпани, разкървавени, с което за сетен път подчертаваха драмата на своето положение. Но други изгнаници предпочитаха да се пооправят, преди да се явят, за да покажат, че духът им не е сломен, а благородството им — непокътнато…
	Размисълът на Трикс беше прекъснат от появата на двама млади господа с вид на бохеми, които си приличаха, досущ братя. Младежите бяха шестнайсет-седемнайсет годишни, обути в панталони от зелено кадифе, облечени в копринени ризи с дантелени яки и маншети и къси кафяви елечета. Златистите им букли се подаваха изпод шапчиците, от които стърчаха по три перца — синьо, червено и зелено. И двамата държаха в ръцете си папки, издути от листове хартия, а от джобовете върху гърдите им се подаваха като пъстро ветрило цветни моливи. Дори за Трикс не представляваше никаква трудност да се досети, че са ученици от великата гилдия на художниците.
	Момчетата погледнаха бегло към Трикс, приседнаха близо до него и отвориха по бутилка с вода или, може би, с леко вино.
	— Жалко, времето не стигна — огорчено каза един от младежите. — Успях само да нахвърлям палача…
	— Няма нищо, аз рисувах самозванеца — похвали се другият и отпи голяма глътка. — Ще го прерисуваш от мен.
	Когато утолиха жаждата си, те разтвориха папките и започнаха да разглеждат рисунките си. Трикс любопитно проточи шия и се вгледа в скиците. Учениците художници го забелязаха, но излязоха свестни момчета и не му се скараха. Напротив, обърнаха рисунките към него и зачакаха реакцията му.
	— Страшни са — каза Трикс, чувствайки, че трябва да влезе в ролята на благодарен зрител и облиза лепнещите си от халвата пръсти.
	Впрочем, скиците действително не бяха лоши. Върху единия от листовете, с няколко бързи движения на черния въглен, беше нахвърляна фигурата на палача — гол до кръста, широкоплещест, с качулка, която скриваше лицето му и с размахан камшик в ръката. Качулката и крайчецът на камшика бяха подчертани небрежно с червен цвят. Не беше ясно кого налага палачът.
	На другата рисунка беше нарисувано малко момче, което лежеше по корем, с набразден от камшика гръб. Момчето плачеше, крещеше и гримасничеше. Не беше толкова добре нарисувано, колкото палача, беше по-карикатурно, но въпреки това, беше живо и запомнящо се.
	— На мен също ми харесва — скромно каза авторът на скицата. — Жалкото е, че малко го биха. Днес регентът беше в добро настроение.
	— Какво се случи с него? — попита Трикс и усети, че го залива вълна от съчувствие към това момче.
	— Десет удара с камшик и три години поправителен труд. Изпратили са го или на оризовите полета, или някъде още по-далеч, да пасе овце. Нали ти казах — днес регентът беше в добро настроение.
	— Защо го наказват?
	— Защото е самозванец. — Художникът, който беше нарисувал палача, се изплю през парапета. — Дойде сутринта пред двореца и взе да вика, че бил съхерцог Трикс Соийе и да моли регента за помощ и защита.
	— Така му се пада на самозванеца! — свирепо изрече Трикс. — А регентът веднага ли го позна?
	— Регентът изобщо не го е поглеждал — засмя се художникът. — Всички знаят, че малолетният Трикс е посечен, когато се е опитал да нападне Дерик Гриз. Посякъл го е самият Дерик. Така че регентът веднага се разпореди, всеки, който се опита да се представи за Трикс Соийе, да бъде бит с камшик и изпратен на поправителен труд! Говори се, че кралството се е напълнило с такива хитреци…
	Трикс нямаше сили да каже дори една дума. Ушите му горяха. А помощник-художникът, без да забелязва реакцията му, произнесе мечтателно:
	— Колко жалко, че не бях там… разправят, че съхерцогинята — госпожа Реми Соийе е спазила ритуала на Височайшата смърт, дори нещо повече — изпила е змийска отрова, след това се е пронизала с кинжал в сърцето и после скочила през прозореца на кулата и освен това се е заляла с газ и се е подпалила! Да видиш такова нещо и да го нарисуваш!… Херцогинята, обхваната от свирепи пламъци, прободена с кинжал и с изкривено от болка лице, се хвърля от прозореца! Бих кръстил картината „Горящата аристократка“. Не, по-добре ще е „Смъртта на съхерцогиня Соийе“ или „Кой пада от прозореца“!
	Бум!
	Юмрукът на Трикс с всичка сила се стовари върху челюстта на ученика художник. Зъбите на младежа изтракаха, той се преметна през парапета и падна по гръб на улицата. Шишето в ръката му се счупи и бледорозовото вино, разредено с вода, се разплиска във всички посоки.
	— Какво ти става?! Какво правиш?! — развика се другият млад художник и отстъпи няколко крачки назад. — Откачи ли?!
	По правило учениците обичат да се бият. Но тези двамата се оказаха твърде артистични натури, които можеха само да наблюдават как бият с камшик малките самозванци или как горящи жени падат от прозорците, но беше под достойнството им да се сбият на улицата.
	— Колко жалко, че не си бил там! — крещеше Трикс и безстрашно настъпваше срещу двамата, които бяха доста по-възрастни и по-едри от него самия. — Колко жалко, че не си бил там, а?!
	— Ненормалник… — мърмореше младият художник и се държеше за челюстта. — Луд! Сега ще извикам стражите!
	— Предизвиквам те на дуел! — викаше Трикс и шареше с ръка около кръста си.
	Уви, той нямаше нито меч, нито кинжал и затова отстрани изглеждаше, сякаш дърпа нагоре смъкващите се гащи.
	Може би точно тези нелепи движения придадоха храброст на учениците. Този, който не беше ударен, помогна на ударения да стане. Той изплю кървава слюнка, опипа с ръка зъбите си, зави нагоре дантелените си маншети и смело тръгна срещу Трикс. Приятелят му го последва.
	Но до бой не се стигна.
	От групичката хора, които бяха започнали да се събират, едър и як мъжага с побеляла коса, наметнат с моряшки бушлат, излезе и застана между Трикс и художниците. Едното му око беше закрито от чиста, черна превръзка, която го оприличаваше на стар пират от детска книжка. Освен това, той накуцваше, а на лицето му личаха отдавна зараснали белези от стари рани. На пояса му висеше абордажна сабя, каквито на сушата носеха само офицерските чинове.
	— Пусни веслата, юнги! — Мъжът изгледа строго художниците и размаха пръст на Трикс. — Какъв е този панаир?!
	Мъжът изглеждаше толкова живописно, че и Трикс, и художниците неволно се изпълниха с дълбоко уважение към него.
	— Този… Свинята — ученикът посочи към Трикс — ме фрасна по зъбите!
	— Щом е свиня, значи не е „този“, а „тази“. Трябва да бъдеш последователен — едноокият се намръщи. — А ти, побойнико, какво ще кажеш?
	— Той обиди ма… — Трикс се запъна. — Обиди съхерцогиня Реми Соийе!
	— Изобщо не съм я обиждал! — възмути се ученикът. — Тя е храбра жена! Аз бих нарисувал с нея героичен сюжет!
	Трикс пак тръгна напред, но силната ръка на едноокия го спря.
	— Ясно! — строго каза мъжът. — Изслушах ви и разбрах всичко. Сега чуйте моето решение!
	Тонът му беше толкова убедителен, че на никого дори през ум не мина да попита как така беше разбрал всичко от обърканите им обяснения и, изобщо, кой му беше позволил да се произнася?!
	{img:neskoposkoto_i_006.png}
	— Ей, ти! — Морякът извади сабята и я размаха по посока на пострадалия художник. — Ти си се изказал неуважително по адрес на аристократка. Затова си си го получил!
	Младият художник подсмръкна.
	— А ти! — Сега сабята сочеше към Трикс. — Желанието ти да защитиш една дама е благородно, но за улична разправия в нашия славен град се полага наказание с камшик! За да не затрудняваме правосъдието, аз лично ще те накажа на палубата на моя легендарен кораб „Асиопа“! Десет удара с камшик!
	Тълпата изохка и Трикс разбра, че му се готви сурово наказание. Той се опита да направи крачка встрани, но тълпата с радост прегради пътя му и едноокият моряк го хвана за яката и го помъкна със себе си.
	— Господин… ъ-ъ…, господин моряк! — развика се подир тях пострадалият. — Недейте десет камшика! Аз да не съм звяр! Пет-шест са напълно достатъчни!
	Нямаше как да не признае човек, че младежът прояви известно благородство. Но на Трикс, в този момент не му беше до благите и великодушни мисли, чиито наченки можеха да бъдат открити и в бохемските души. Той висеше в лапите на едноокия моряк и полагаше огромни усилия да докосне с крака земята под себе си, за да не падне. Морякът го влачеше по улицата, която водеше нагоре към планината, все повече отдалечавайки се от реката. Няколкото зяпачи, които се бяха залепили за тях, поизостанаха, когато морякът ги стрелна злобно с единственото си око, но продължаваха да ги следват.
	— Господине… — Трикс малко изкриви душата си. Морякът никак не приличаше на джентълмен, но все някак трябваше да се обръща към него. — Господине! Може ли да си платя?…
	— Три котви в гърлото ти! Бизанмачта в задника ти! — взе да ругае морякът. — Да не би да искаш да подкупиш капитан Бамбура, страшилището на Лилавия океан и ужасът на Кристалните острови?! Още два удара с камшик!
	Трикс внезапно усети леко съмнение. Суровият моряк го влачеше нагоре, където беше много проблематично да бъде намерена палубата на славния кораб „Асиопа“, с ужасния камшик. А и приказката му беше някак си… прекалено моряшка…
	— Ще извикам стражите! — тихо, но заплашително произнесе Трикс.
	— Мълчи, глупако! — снизи гласа си капитан Бамбура. — Чакай…
	Той вкара Трикс в една уличка, която беше толкова тясна, че двама души не можеха да се разминат. Високи къщи, на по три-четири етажа се издигаха нагоре и закриваха небето, като оставяха само една малка пролука, където се вееше простряно пране. На прозореца на втория етаж седеше черен котарак и виеше страховито, за да го пуснат.
	— Не зяпай! — Капитан Бамбура пусна Трикс, огледа се подозрително наляво и надясно и отвори една малка вратичка в стената. Вмъкна се вътре и го подкани: — След мен!
	Трикс се поколеба.
	— По-бързо, Трикс… бушприт в ребрата ти! — кресна морякът.
	Трикс трепна, като чу името си. Поколеба се още секунда и последва моряка.


	Наложи се да почака, докато очите му привикнат към тъмното. Трикс и капитан Бамбура се намираха в малка стаичка, затрупана с прашни вехтории. През една врата, която водеше до вътрешността на дома, едва-едва се процеждаше малко светлина. Освен светлината, през вратата проникваше миризма на печено месо и леки и еднообразни звуци, каквито се чуват, когато група хора се опитва да не вдига шум. При това, в шума сякаш се усещаха и детски гласчета. Богатото въображение на Трикс, веднага нарисува картина — пазар за роби, където пирати, заселили се в града, подлъгват малки момчета и момичета, след което им слагат печати с нагорещено желязо и ги продават на търг.
	Трикс отново загледа с подозрение Бамбура.
	— По-бързо, млади човече! — Морякът се устреми към вратата. — Едва не закъснях!
	Зад стената се чу изстрел и пронизително запищя жена. Трикс подскочи.
	— Съхерцоже, остават ми три минути! — Бамбура отново хвана Трикс за рамото и го помъкна през стаята. В коридора се разминаха с трима черни диваци (Трикс замига с очи) с набедрени препаски и копия, с младеж, който държеше в ръката си шиш с печено месо, с прекрасна млада девица с белоснежна рокля, кой знае защо, изплескана на гърдите с червена боя и с рицар, нагласен в демодирани доспехи. Впрочем, за човек, който носи върху себе си четирийсет килограма желязо, рицарят тичаше подозрително леко и безшумно.
	— Какво е това?! — безпомощно възкликна Трикс.
	Но капитан Бамбура вече го беше натикал в една миниатюрна и силно осветена стаичка. Тук основен предмет на интериора беше едно голямо, макар и старо огледало, пред което върху масичка горяха цяла редица свещи. Върху масичката се търкаляха пухчета, кутийки с пудра и руж, сенки, туш за мигли и разни други неща, които Трикс беше виждал в будоара на майка си.
	До масичката имаше едно продънено кресло, където капитан Бамбура, на секундата се тръшна. До стената имаше кушетка, върху която лежеше и похъркваше някакъв слаб и дълъг човек, който сега се беше свил на четири.
	— Искам обяснение! — не издържа Трикс. — Кой сте вие?
	Капитан Бамбура, енергично разнасяйки по лицето си с пухче керемиденочервена пудра, смъкна черната си превръзка и погледна Трикс с двете си очи. Окото, което досега беше скрито зад превръзката, по нищо не се различаваше от това, което светът имаше удоволствието да вижда. След това понадигна сивата си грива и под нея се показа черна коса. Веднага стана ясно, че Бамбура е не по-възрастен от трийсет години. Хайде, трийсет и пет да са… В никакъв случай повече!
	— Ти нали си Трикс Соийе?
	Трикс въздъхна и кимна.
	— Спомняш ли си, преди две години, по Коледа, в съхерцожеския замък, трупа пътуващи актьори изиграха една пиеса? „Заблудите на мъдростта или Големите страдания на малкия елф“?
	Трикс кимна смутено. Той помнеше пиесата, макар че не беше много достойно един почти възрастен човек да гледа детска пиеса за елфи и гоблини. Баща му не престана да се подсмихва. Но на Трикс му хареса и смелият принц на елфите, който се сражаваше с краля на гоблините, заради откраднатата си сестра, и самата сестра, хареса му и коварният крал на гоблините…
	— Вие сте… вие сте кралят на гоблините! — извика радостно Трикс.
	Морякът Бамбура се прокашля. Беше видимо поласкан.
	— От време на време, млади момко. И така, аз съм ваш длъжник. Нашият театър беше в бедствено положение, трябва да си го призная. Щедростта на ваша светлост… и на покойната съхерцогиня… ни спаси.
	Трикс се изчерви. Наистина, той беше уговорил майка си, щедро да възнагради пътуващата трупа.
	— На мен много ми харе… — започна Трикс.
	Но в този миг по вратата се заблъска. С ботуши, май че… Чу се рев:
	— Бамбура! Защо не си на сцената?! Алби вече цяла минута те търси в трюма, зрителите започнаха да се смеят!
	Бамбура скочи и със скоростта на мълния излетя през вратата. Трикс успя само да забележи, че на страшния капитан крещеше едно малко, пълничко човече, облечено в шутовски одежди… прекалено шутовски, за да ги носи истински шут.
	Вратата се затвори. Трикс погледна замислено огледалото. И все пак, съдбата му се беше усмихнала. Нищо, че не беше срещнал покровителите, които се полагаха на един герой, но и театърът беше място, където можеше да си поеме дъх и да помисли как ще живее по-нататък.
	Отнякъде съвсем наблизо се разнесоха аплодисменти. Трикс въздъхна — много му се искаше да погледне какво става на сцената.
	Тялото, което лежеше на кушетката, без да се обръща с лице към него, произнесе:
	— Помръднете картината на стената, млади човече. Зад нея има дупка и оттам можете да гледате.
	Като поглеждаше предпазливо към досетливия непознат, Трикс отиде до стената, където висеше една картина. Трикс, който се интересуваше от живопис, я погледна по-внимателно и реши, че тя не струва дори колкото платното, върху което беше нарисувана. Неизвестният художник беше нарисувал жена, която се усмихваше тайнствено на фона на унил пейзаж. Усмивката на жената беше толкова измъчена, че Трикс си помисли, че художникът сигурно не е пускал модела си няколко часа подред до едното място. Усетът за пропорция, също не беше в ред, а преобладаващите тягостни кафяво-жълто-зелени тонове правеха картината абсолютно непривлекателна.
	Затова пък, през отвора в стената се откриваше невероятна гледка! Дупката беше направена в противоположната на сцената стена, над главите на зрителите. Малко далечко, но всичко се виждаше.
	И се чуваше.
	— Кил и фарватер! — крещеше на сцената капитан Бамбура. — Как можа да си помислиш, Алби, че ще те оставя на разтерзание на туземците?!
	— Ав, ав, ав! — залая жизнерадостно малко бяло кученце, подскачайки около Бамбура.
	— Не, Алби! — възкликна капитанът. — Ние няма да се сражаваме с туземците, ние ще ги победим с хитрост! Кажете, приятели, накъде отидоха туземците?
	— Натам — завика в хор от тънки гласчета залата.
	Трикс погледна зрителите, после върна картината на мястото й и попита:
	— Кажете, моля, вие само за деца ли играете?
	— Ние не играем, ние даваме представления — кисело отвърна човекът от кушетката. — Не само. И за техните родители и гувернантките им.
	— А аз, когато чух тези гласове, реших, че тук се продават хиляди малолетни роби — призна си Трикс.
	— Напротив, тук на малолетните робовладелци се продават възрастни и бедни актьори — отговориха мрачно от кушетката. — Ако не възразяваш, ще поспя още четвърт час. Моето появяване е на финала, при това мен ме изнасят през сцената мъртъв, на носилка…
	Трикс въздъхна и седна на креслото, пред огледалото.
	Погледна към картината.
	Не, все пак има нещо в тази картина…
	{img:neskoposkoto_i_007.png}


>>	4

	— Какво невероятно коварство! — възхити се Бамбура. — Да пуснеш на свобода сина на сваления владетел, за да се бои от отмъщение собственият ти син и да не се отпуска!
	Трикс въздъхна. Честно казано, той не се възхищаваше чак толкова на коварството на Сатор Гриз.
	— Интрига, достойна за перото на Гил Гилен — продължаваше Бамбура. — Той щеше да напише трагедия. Като „Руста и Помпилико“. Или трагикомедия. Като „Юлай и Юлая“. Или комедия. Като „Клео и Кагана“!
	— И щеше да я нарече „Трикс и Гриз“, — с кисел тон произнесе актьорът, който на финала на пиесата играеше трупът на краля на туземците. — Успокой се, Бамби! Гил Гилен измисляше всичките си истории или ги крадеше от колегите си. Никога не е писал нещо реално. Винаги се е страхувал, че някой от благородните господа може да се разгневи и да заповяда да го набият с пръчки.
	Трикс много-много не се интересуваше от историите на комедиантите, но все пак кимна с глава. Тази версия му изглеждаше къде-къде по-реална.
	… Спектакълът беше приключил преди около час и оттогава Трикс седеше в стаичката с огледалото и препирните. Компания му правеха Бамбура (както вече Трикс беше успял да разбере, актьорите, за по-голяма лекота, се наричаха помежду си на сцената с истинските си имена) и кльощавият мургав мъж, който играеше краля на туземците. Наричаха го Шараш или Жараж, Трикс така и не успяваше да схване произношението и за всеки случай се обръщаше към актьора неразбрано — гъгнейки и хъркайки, сякаш го беше повалила внезапна настинка.
	Бамбура се върна веднага след тържественото погребение на Шараш или Жараж, което Трикс проследи с огромно любопитство през дупката в стената. Храбрият капитан държеше под мишница бялото кученце Алби. И двамата изглеждаха уморени. Кученцето подуши краката на Трикс, джафна и се затича към ъгъла, където имаше паничка с вода. Лочеше жадно, като благороден рицар, рано сутрин след празненство, пухтеше гневно и само дето не ругаеше на кучешки, под нос. Бамбура си припяваше радостно песента на чернокожите роби: „Свободни, свободни, ще бъдем свободни…“ и събличаше костюма си. Смъкна моряшките си дрехи, ботушите, оръжието си и черната превръзка. Отвърза подплънките за бицепсите, отпусна колана си и пусна на свобода коремчето си. Остана по трико — пъстро и закърпено — каквито носят акробатите и жонгльорите, седна до масичката и смигна добродушно на Трикс. След него влезе Шараш-Жараж, който носеше апетитно ухаещо парче печено месо.
	— Много удобно сме го измислили — поясни Бамбура. — В средата на второ действие туземците пекат на огъня месо. Хванали са моя старши помощник — той е толкова голям мръсник, че дори собствените му деца не жалят за него… След което рицарят Кристан с меча си, а невинната девица Глиона с вой прогонват туземците, те бягат заедно с месото, а след спектакъла ние си го поделяме.
	— А… Това ли? — Трикс подозрително изгледа парчето месо.
	— О, не! — Бамбура размаха ръце. — Не е това, което си мислиш. Можем ли всеки ден да търсим такъв колоритен негодник за ролята на старши помощник? Това е най-обикновено говеждо месо от пазара… Признавам си, че беше малко повмирисано, но ние го накиснахме в оцет и повечко го попрепекохме…
	Трикс се успокои и хапна заедно с актьорите (Алби, с настоятелен лай напомни, че и на него му се полага парченце). След това разказа цялата си история, като започна от утрото, когато се запъти към баща си, в тронната зала…
	— Не си прав Ш(Ж)араш(ж) — пламенно произнесе Бамбура. Трикс отново се заслуша, но пак не разбра името на мургавия. — Ако съчиним пиеса, в която да се разказва историята на бедното момче, зрителите ще се възмутят от несправедливостта! Народното негодувание ще стигне до княза, а може да стигне и до краля!
	— Да, да — кисело изрече Шараш-Жараж. — Само че първо ще стигне до Сатор Гриз. А той ще изпрати някой убиец, който през нощта ще пререже и гърлото на Трикс, и нашите гърла, за всеки случай.
	— Тогава ще съчиним пиесата иносказателно! — Бамбура махна с ръка. — Така, че узурпаторът нищо да не разбере!
	— Тогава, никой нищо няма да разбере… — дояждайки месото си, съобщи Шараш-Жараж. — Да не говорим, че да съчиниш пиеса не е проста работа. Трябва талант! Спомняш ли си, че ти се опита да напишеш трагедия? За едно момиченце, което тръгнало да види болната си баба и по пътя го срещнал страшен разбойник… и…
	Шараш-Жараж погледна към Трикс и се закашля, сякаш се беше задавил. Когато се изкашля, довърши кратко и сухо:
	— Нищо не се получи! А сега искаш да разкажеш за държавен преврат и то така, че зрителите да застанат на страната на Трикс!
	Бамбура кимна неохотно. След което произнесе:
	— Все пак, аз ще отида при господин Майхел. Ще му кажа, че случайно съм срещнал на улицата един свой племенник и искам да го зачисля към трупата. Няма да откаже! И без това, отдавна ни трябва младеж за младежките роли!
	— А младежът дали ще иска? — полюбопитства Шараш-Жараж.
	Трикс се навъси, но Бамбура беше във възторг от идеята си и не приемаше отказ. Потупа ободряващо Трикс по рамото и каза:
	— Чакай. Изчакай малко.
	Избърса мазните си ръце с една зацапана платнена салфетка, дръпна нагоре смъкнатите си панталони (ако човек е слаб по природа, след ядене му се налага да поотпусне колана, но ако е пълен, трябва да си стегне колана там, където би трябвало да се намира талията му) и излезе от стаичката.
	— Бамбура е добър човек — замислено каза Шараш-Жараж. — Един ден прибра това кученце и оттогава играе с него. Макар че, според сюжета, капитанът има папагал.
	— Господин… Жараж… — неуверено започна Трикс.
	— Защо гъгнеш като нашия скъп Бамбура? Казвам се Ш-а-р-а-ж — отчетливо изрече актьорът. Славно планинско име! Означава — любимец на своите родители… Кажи ми, наистина ли искаш да се присъединиш към трупата ни и да обикаляш по пътищата на кралството заедно с нас?
	Трикс не отговори. Беше го срам да каже какво мисли.
	— Хайде, смело! — насърчи го Шараж.
	— Не съм сигурен, господин Шараж. Само ако можеше пиесата така да се изиграе, че злодеите да бъдат заклеймени и истината да възтържествува…
	— Не — поклати глава артистът. — Не бъркай изкуството с живота, младежо. Да, ние понякога играем така, че в залата плачат и най-твърдите мъже — каменоделци, палачи, и леките момичета. И благородните господа, особено, ако седнат да гледат с бутилка вино в ръка, също пускат по някоя сълза. Но театърът е нещо различно от живота. Светът не е театър, а хората не са актьори. Ако останеш с нас, няма да останеш гладен, весело е, ще видиш свят, но аз мисля, че ти искаш нещо друго…
	— Трябва да си върна бащиния трон. Обещал съм. — Трикс се поколеба, гледайки невъзмутимия Шараж и попита: — Сигурен ли сте, че няма начин с вдъхновената игра на артиста и огненото слово на барда да бъдат наказани злодеите?
	— Няма начин — Шараж поклати глава. — Ще ти разкажа една история за едно момче от планината, което избяга от унищоженото си село и което мечтаеше да отмъсти на враговете си. Малкият дивак се присламчи към пътуваща трупа и един млад актьор — съвсем малко по-възрастен от него самия стана покровител на момчето, научи го да играе на сцената и да говори без акцент. Актьорът открай време мечтаеше да стане писател и даже написа пиеса за това как малкият планинец се скитал немил-недраг. Как се спасил от една пантера, как успял да избяга от глутница вълци, как се изплъзнал от бясна лисица… как надвил с помощта на тежка тояга могъщия… — Шараж погледна замислено дланите си и Трикс забеляза, че те са покрити със стари, отдавна зараснали белези. — Нищо не се получи. Никой не се развълнува от съдбата на момчето.
	— Ъ-хъ… — Трикс кимна. — А вие какво бихте ме посъветвали? Да си отмъстя ли?
	— Князът няма да те изслуша. — Шараж поклати глава. Изгледа със съмнение Трикс. — Можеш ли да се биеш?
	— Да! — гордо отвърна Трикс, като си спомни неотдавнашната битка.
	— Мога да ти дам съвет, момчето ми. — Шараж се поколеба. — Но това изисква тежък и упорит труд и дълги години чакане. Пет, десет, двайсет години, не по-малко…
	Трикс помръкна. Както всяко момче и той не обичаше да прави планове за толкова много време. Как да гледаш двайсет години напред, когато си само на четиринайсет?
	— Е? — подкани го Шараж.
	— Щом няма друг изход… — Трикс погледна актьора в очите. — Научете ме!
	Шараж кимна. Сякаш беше чакал само някой да произнесе тези думи: „Научете ме!“
	— Никога не се опитвай да докажеш правотата си — няма да успееш. Запомни, че законен е този владетел, който е на трона! В най-добрия случай, ти ще отнесеш само насмешки и камшици. В по-лошия — място в тъмницата или нож в гърба.
	— Тогава какво да правя?…
	— Опитай се да станеш оръженосец и да се издигнеш до рицар. Отново да получиш дворянството си — този път, не заради произхода си, а заради собствената си доблест и подвизи. Ако се прославиш, ще можеш да предизвикаш врага си на дуел — дори той да е херцог. Оръжието разрешава проблемите не по-зле от думата на краля.
	Трикс мълчеше. Мисълта как извиква на дуел подлия Сатор, троши копието си в гърдите му, а с меча го разсича на две половини, беше сладка. А след това призовава на благородната арена и Дерик, и дълго да го гони покрай ликуващите трибуни, налагайки го с мощната си рицарска длан…
	— Това е трудна задача — каза Шараж. — Първо трябва да станеш воин. Истински могъщ воин, като тези, за които се пишат балади.
	— Балади… — каза Трикс. — Кажете ми, Шараж, как успяхте да надвиете пантерата?
	Шараж въздъхна.
	— Как успях… Нали съм планинец! Първо я ударих с една тежка островърха тояга, след това забих тоягата в гърлото й и я завъртях два пъти. Кръв течеше като в кланица! Само как ревеше в тишината на нощта!
	Трикс преглътна. Той предпочиташе да не си представя, от какво се правят колбасите и как изглежда победата над свирепия хищник. Разбира се, на сина и наследника на съхерцога му се беше случвало да придружи баща си по време на лов. Но там, по правило стреляха по зверовете с лъкове, след което животното биваше отнасяно някъде и от него приготвяха малко по-късно вкусна трапеза…
	— Вие сте герой! — каза Трикс. — Много благодаря. Аз ще се постарая да стана истински воин.
	Шараж загледа замислено вратата, която се затвори след момчето. След това, с тъжна усмивка измъкна изпод леглото си една тумбеста бутилка със силно вино и наля догоре две чаши.
	В този момент Бамбура се върна. Беше смутен, но не беше изгубил оптимизма си. Вдигна от пода Алби, който близна актьора по носа.
	— Днес Майхел не е в настроение. Няма нищо! След някой и друг ден, той ще се убеди, че у теб има артистична жилка и ще те приеме в трупата… Трикс?…
	— Малкият си отиде — каза Шараж. — Ние си поговорихме и аз му обясних, че актьорството не може да оправи света.
	— Защо?! — възмути се Бамбура и пусна кученцето на земята. — Къде ще отиде сега?
	— Мисля, че ще се опита да стане рицар. — Шараж протегна към приятеля си чашата с вино. — Изборът му е съмнителен — той не притежава нито нужното телосложение, нито характера, които биха му позволили да удря някого по главата с тежкия меч. Честно казано, приятелю, разбирам защо реши да приютиш момчето в трупата. От него може би щеше да стане добър управник на някое мирно и богато херцогство. Но да се заплете в интриги, за да си върне престола? Да усвои занаята на търговец, да забогатее неприлично, да разори врага си и да си върне бившите владения? Да се превърне в планина от мускули, окована в броня и с меч да си проправи път към трона? Да стане наемен убиец, да се промъкне в потайна доба в спалнята на Сатор Гриз и да размаже черепа му с нощното гърне? Не, тези неща не са за него.
	— Но нали си го посъветвал да стане рицар? — възмути се Бамбура.
	— Да — кимна Шараж. — Защото си спомних за един млад планинец, който искаше да си отмъсти, но така и не успя. И за неговия приятел, Лиандър по баща, който беше лишен от престола заради непълнолетието си и постъпи в актьорска трупа.
	Бамбура въздъхна и седна зад масата. Взе чашата с вино и отпи. Промърмори:
	— И какво от това? Виол е добър управник. Къде-къде по-добър, отколкото бих бил аз! На седем години да изплетеш такава интрига! Да завъртиш главата на десетгодишния си брат с изкуство и така да го обработиш, че сам, доброволно да избяга с артистите… Освен всичкото, намериха и дрехите на изчезналия брат на брега на реката, и трима свидетели се намериха, така че бързо и без да се губи време братът беше обявен за удавен! И всичко това, съвсем сам, на седем години, Виол успя да го организира! Истински талант!
	— Талантлив е — без ентусиазъм призна Шараж. — Може би, владетелят трябва да бъде точно такъв, дори като дете. Само че това момче, Трикс, не иска да се помири. Нека се опита да победи.
	— Да, но по кой начин?! — възкликна Бамбура.
	— Начинът е само един — усмихна се Шараж. — Ако не съм изгубил целия си ум… Но на Трикс, нищо не съм му казал. Нека и ние да не говорим за това!
	Приятелите мълчаливо отпиха от чашите си.
	Всеки нормален човек, разбира се, би попитал какъв начин виждаше Шараж и защо не каза нищо на Трикс за него. Но Бамбура, който от десетгодишен се подвизаваше в пътуващия театър, свято вярваше в законите, по които живееше сцената. Един от главните закони беше — не изпреварвай действието и остави зрителят да се наслади на интригата.
	От уважение към прославения в артистичните среди капитан Бамбура, ние също няма да настояваме да ни се обяснява и дори ще се престорим, че не разбираме, за какво става дума.


	Трикс се изгуби из коридорите и изведнъж попадна в зрителската зала. Личеше, че тук се играе често и помещението не се използва за друго. Скамейките в залата не бяха сковани как да е и поставени върху пънове, а бяха старателно изработени и имаха облегалки. Отзад бяха с номера, за да не се лутат зрителите къде да седнат и това вече си беше върховен шик.
	Имаше отделени меки столове, където седяха благородните господа, които бяха готови да заплатят двойна цена. Пред столовете имаше дори масички, където да се поставят разхладителни или сгряващи напитки.
	С леко съжаление в сърцето Трикс тръгна към изхода. На него му харесваха и Бамбура, и Шараж, и може би, той също с времето щеше да си намери място в трупата, където сигурно щеше да живее спокойно. Но Шараж беше прав — така нямаше да си отмъсти. Значи си е струвало и да приеме препоръките от Тор Галан и да се захване с търговия.
	Вратата беше отворена и Трикс излезе без никакъв проблем от залата. Охранителят, суров на вид, облечен с дрехи на северен варварин-наемник, с боен чук на пояса, огледа подозрително Трикс, но го пусна да излезе. Трикс си помисли, че този северен варварин е толкова варварин, колкото капитан Бамбура беше капитан на пиратски кораб, но предпочете да не проверява. Още повече че най-сигурният начин да провери беше да каже на варварина, че няма нито братя, нито сестри. Кой знае защо, смяташе се, че за северните варвари най-лютата обида е тази, след която изреклият я трябваше да бъде убит.
	Трикс реши, че произходът на варварина не го интересува чак толкова.
	Той повървя нагоре по улицата, докато не излезе на едно малко площадче, с фонтан по средата. Покритата със зелен мъх фигура в средата на фонтана изобразяваше момиче, което държеше в ръцете си гърне, от което течеше вода. Единствената дреха, която момичето носеше беше мъхът по него и Трикс, като приседна на каменния парапет, смутено хвърли поглед към статуята.
	Дали да стане рицар?
	Рицарството беше благородно занимание, което отиваше дори на високоблагороден владетел в изгнание. Много балади и летописи свидетелстваха за това как лишени от власт и прокудени владетели са приемали друго име и са ставали рицари, постигали са успех и след това победоносно са се връщали на трона си. Така че съветът на Шараж не будеше у Трикс никакви съмнения.
	Само дето времето…
	Трикс въздъхна, оглеждайки скептично кльощавите си ръце. Нямаше да удържи меча, макар че се беше понаучил. Щеше да му се наложи да се клатушка година, две или три, преди да се научи да носи някакви що-годе прилични доспехи и да размахва меч. Само в разни детски книжки като „Червените демончета“, момчетата направо хващат оръжие и се справят с опитните си противници…
	Трикс отново въздъхна.
	Но ако допуснем, че се реши… Разбира се, обидно е да започне от оръженосец, когато, според всички правила и закони, вече е рицар и може да посвещава оръженосците. Нещо повече — той самият вече имаше свой оръженосец… и като си спомни за коварния Йен, Трикс махна с ръка от досада. Добре! Ще стане оръженосец! Изобщо не е сложно — грамотен е, знае рицарския церемониал и правилата на турнирите. Всеки рицар ще се зарадва на такъв оръженосец!
	Първо обаче трябва да се намери рицар без оръженосец.
	Трикс се замисли. В съхерцогството нямаше много истински рицари, повечето бяха солидни и възрастни и формално се числяха към стражите на някой от управниците. В действителност, вече си почиваха от миналите геройства. Техните оръженосци не се отличаваха особено от господарите си — и те бяха възрастни, имаха семейства, трепереха над домовете си и обичаха да разказват за прочутите арени, които бяха посещавали. „В този момент убиха третия кон на барона, но аз не изгубих самообладание и…“
	Имаше, разбира се, и странстващи рицари. Те се скитаха из кралството и ту се наемаха временно в пограничните райони, ту помагаха на бароните и на градоначалниците да се справят с някоя шайка разбойници или с чудовищата, които изпълзяваха от време от храсталаците или от някоя пещера. Впрочем, повечето чудовища, за съжаление, предпочитаха да тичат или да летят вместо да пълзят. Сред странстващите рицари имаше и много прославени, чиито титли се произнасяха по няколко минути: „Алдегор тан Сарт, ветеран от битката при Медлок, изгубил едното си око по време на сраженията при Хугридите, победил славния сър Мортис от Агуада, изтребил сивия парамейски блатен змей, участник във Втората магическа война…“ И така нататък, докато самият рицар не махнеше с ръка — стига, стига, няма защо да изброявате тези титли, тук сме само свои хора…
	Имаше и такива рицари, които не бяха се прославили с нищо — в сраженията при Хугридите не бяха изгубили очите, ушите, ръцете и краката си, бяха оставили змея да дояде на спокойствие цялото село и да се оттегли в блатото си, бяха се разминали навреме със срещата със сър Мортис (с тан Сарт, също така), а през Втората магическа съдбата ги беше запратила да охраняват обоза с провизиите и жриците на любовта. Впрочем, и тях народът ги уважаваше. Винаги се считаше, че е голям късмет да станеш оръженосец на някой рицар. Много момченца от простолюдието от малки размахваха пръчки и се учеха да се фехтуват, изучаваха гербовете и правилата на благородното общуване. Ако в града или селището се появеше рицар без оръженосец, около него веднага се завихряше ято от малчугани и всеки се надяваше, точно на него да му се усмихне късметът. А рицари без оръженосци се срещаха доста често. Току някой хлапак, на когото рицарят беше зашлевил някоя тежка плесница, се отказваше. Току, докато рицарят се сражаваше храбро с някое чудовище, а оръженосецът, който пазеше нещата му и зяпаше с отворена уста, изотзад се промъкваше прясно излюпеното, но вече зъбато и изгладняло чедо на страшилището. Случваше се и така, че понякога рицарят не можеше да си плати таксата за участие и му се налагаше да продаде оръженосеца си на някой търговец. Разбира се, с твърдото обещание да откупи момчето още с първата награда. Но наградата беше една, а рицарите — много…
	Трикс се намръщи, спомняйки си историите, които беше чувал за такива рицари. Разбира се, в собствения замък, до коляното на баща ти, където твърдо знаеш, че съдбата ти е да бъдеш рицар, а не оръженосец, тези истории се възприемаха другояче. Ако оръженосецът си е отнесъл някоя и друга ножница по гърба — значи сам си е виновен, най-вероятно е съсипал вечерята и е оставил господаря си гладен. Ако хлапакът е попаднал на разбойници, докато проверява храстите по заповед на рицаря — затова е оръженосец — за да пази господаря си.
	А сега излизаше, че Трикс трябваше да стане оръженосец, с всички произтичащи от това последствия. Тази мисъл съвсем не го радваше. Трикс замислено загледа зданието на театъра, яркия афиш над входа, който съобщаваше: „Само днеска и за през целия месец! Утре — Алби и Бамбура на Кристалните острови! Вечерта — Огнената страст на Кралицата на варварите!“
	Бамбура, може би щеше да го приюти в театъра. Сигурно, щом името му е написано на афиша. Но Шараж беше прав — тогава трябваше да забрави за родителите си, за трона, за отмъщението…
	Трикс стана. Преметна по-удобно торбата през рамо и тръгна нагоре, към княжеския замък. Не, не за да търси справедливост и да получи камшик. Той започваше полека да разбира, че ако погледнеше по-безпристрастно, справедливостта и камшика можеха да изглеждат по един и същ начин. А странстващите рицари, особено тези, които не бяха добре дошли в двореца, се подвизаваха в близките кръчми — хапваха месо, пийваха вино и се оплакваха от непохватните си оръженосци. Там трябваше да си потърси господар.
	При мисълта, че трябва да се сдобие с господар, на Трикс съвсем му стана тъжно. Но все пак не забави крачка.


	Славният град Дилон предлагаше на своите жители и на гостите си немалък избор от гастрономични удоволствия. Кръчми — за по-простите и по-бедните, пивници — за тези, които предпочитаха само да пият, гостилници — за любителите на екзотичната кухня, и механи — за най-отбраната, богата и преситена публика.
	След като размисли, Трикс отхвърли както кръчмите и пивниците — рицарят не би седнал да се храни с простолюдието или да се напива, така и механите — там можеше да срещне единствено именити рицари, които едва ли биха взели за оръженосец първия попаднал младеж. Опита се да си представи, че той самият е рицар — горд, но не много богат и разбра, че трябва да търси нещо прилично, но не помпозно; екзотично, но не крещящо. С една дума — един достатъчно рядък тип заведение.
	Късметът не му се усмихна веднага. Колкото повече се приближаваше до княжеския замък, толкова по-оживени ставаха улиците, а заведенията ставаха все повече. Сладкиши се продаваха направо на улицата. Най-много се купуваха стафиди — продаваха ги на шепи — купувачът пъхаше ръка в чувала, хващаше в шепата си колкото можеше — черни, жълти или оранжево-червени и измъкваше, колкото е хванал. Разбира се, този, който имаше по-голяма ръка, печелеше, но понеже купувачите бяха основно деца и млади госпожици — търговците не търпяха загуби. В малките магазинчета предлагаха платове, при това не само лен, вълна и коноп, които бяха производство на местните, но и скъпи вносни — коприна, памук, сатен. Изобилстваха и магазинчетата на бижутерите — тук не излагаха нищо на витрините, а примамваха клиентите си с гордата емблема на работилницата на златарите — две преплетени халки. И, разбира се, както се полагаше на всяко търговско средище, все по-често се виждаха обменни магазинчета. Един или двама охранители бдително следяха да не би някой да притеснява клиентите, а тяхната принадлежност към професията издаваха навитите до лактите ръкави и медальоните от три монети — златна, сребърна и медна, които висяха на вратовете им.
	Трикс вървеше покрай магазинчетата и лавките и с любопитство, но и с изострено внимание оглеждаше кръчмите, които рицарите биха си харесали. На няколко пъти му се стори, че е попаднал на това, което търси, но в гостилницата с многообещаващото име „Щит и меч“ нямаше нито един рицар, повечето хора бяха странно тихи и облечени безлично, седяха поотделно на масите, не се поглеждаха и бавно пиеха… Трикс застана на прага, смутено пристъпи няколко пъти от крак на крак и излезе. След това неговото внимание беше привлечено от една пивница — „Тук е спокойно“, където сред посетителите имаше и много хора с доспехи. Но отблизо доспехите им се оказаха леки ризници, а вместо мечове, от коланите им висяха тежки, дървени тояги. Така че Трикс, който нямаше намерение да постъпва в градската стража, напусна със съжаление и това заведение.
	И едва съвсем близо до върха на хълма, почти под стените на замъка, Трикс видя едно заведение с непретенциозното име „Люспи и нокти“, на входа на което без да бързат, от конете се разтоварваха двама рицари.
	Всички — от сополивото пастирче до мъдреца-астролог (който също някога е бил дете), знаят, че рицарските доспехи биват най-различни. А облечен в пълно снаряжение, красиво и изковано от здрава желязна ламарина, рицарят не само, че не би тръгнал да се бие — в този вид даже не би се разходил из града. Защото, първо — конят му, за разлика от доспехите, не е от желязо. Второ — дори слънцето да не грее силно, рицарят ще прегрее и ще получи удар. Пълното и тежко рицарско снаряжение е само за арените. Опаковаш се, качват те на коня, поемаш, удряш, разопаковат те и сядаш да изстиваш.
	Тези рицари бяха с по-леки, но впечатляващи доспехи: шлемове със забрала, нагръдници, стоманени наколенки, плетени налакътници и ръкавици. По тази причина движенията им бяха бавни и плавни. Оръженосците им — момчета на по седемнайсет-осемнайсет години, докараха конете до дъсчената веранда на таверната. Рицарите внимателно се прехвърлиха от конете върху верандата и тромаво заслизаха надолу по стъпалата към кръчмата. Дъските скърцаха и леко се поклащаха. Конете допряха муцуните си, сякаш се оплакваха един на друг от своите ездачи.
	Трикс наблюдаваше със съмнение как рицарите прекосяваха гостилницата. Поколеба се малко, после тръгна към оръженосците, които обтриваха конете с чисти кърпи. Острата миризма на конска пот защипа носа му. Оръженосците го загледаха.
	Как да се обърне към тях? Като се има предвид, че той в момента не е съхерцог, а само някой, който иска да го наемат като оръженосец…
	— Добри младежи! — каза неуверено Трикс.
	— Разкарай се, днес не раздаваме милостиня — бързо отвърна едно от момчетата.
	Вторият се оказа по-доброжелателен. Порови в джоба си, измъкна една ситна медна монета и я подаде на Трикс с думите:
	— Вземи, купи си нещо за ядене.
	— Не ми изглежда да умира от глад — търкайки енергично гърба на коня, избуча първият оръженосец. — Много си милостив…
	— Днес стават три години от онзи проклет ден, в който ме нае сър Хойра. — Оръженосецът се изплю в краката си. — Помоли се за мен, малкия!
	— Ами… — Трикс помрачня. — Нима службата на оръженосеца е толкова тежка?
	— Зависи — изръмжа оръженосецът. — Ако звездите са благосклонни към теб, понася се… Но ако господарят ти е някой надут пуяк… — Младежът погледна предпазливо към вратата — ще проклинаш дните си!
	— Я, той иска да става оръженосец! — каза неприветливият. — Точно така! Я го виж как се напрегна!
	Оръженосците с интерес се вторачиха в Трикс.
	— Не ми ли препоръчвате? — попита Трикс.
	Изглежда, думите му прозвучаха искрено, защото не му се присмяха. Напротив, лицата на момчетата омекнаха.
	— Ами, как да ти кажа… — проточи неприветливият. — Ако си мечтаеш да станеш воин, да се научиш да владееш оръжието, да станеш рицар, да се прославиш и да завладяваш сърцата на прекрасните дами… Тогава, не те съветвам!
	— Няма ли да стане?
	— Може и да стане — неохотно отговори оръженосецът. — Но в действителност ще ти се наложи да гледаш коне, да точиш мечове, да лъскаш доспехи…
	— Да крадеш кокошките на селяните — намръщи се оръженосецът на сър Хойра. — Да придържаш коня, докато рицарят се занася с някоя чужда булка. Пръв да си пъхаш главата във всякакви съмнителни дупки, да помагаш на рицаря, когато повръща отровното вино, с което са го напили враговете му.
	— Често ли се случва? — ужаси се Трикс.
	— С моя — поне два-три пъти седмично — мрачно отвърна оръженосецът на сър Хойра. — Макар че сам да се прославиш и да станеш рицар не е невъзможно.
	И двамата оръженосци замълчаха и загледаха Трикс с любопитство.
	— Тук може ли да се намери някой доблестен рицар, когото враговете му да не напиват твърде често и който случайно да няма оръженосец? — попита Трикс.
	Момчетата се спогледаха. След което, като по команда, забиха погледи в коневръза, където спокойно си стояха рицарските коне.
	— Сър Гламор няма оръженосец — каза неприветливият. — Неговият оръженосец падна от лодката, докато минаваха през реката.
	— Не е ли можел да плува? — учуди се Трикс. — Умението да плуваш влиза в задължителните достойнства на благородния човек!
	— Умник… — усмихна се оръженосецът. — Можеше. Само че не с доспехите. Те точно тогава се бяха отправили към острова, където се бяха настанили коварните бракониери, които ги обсипваха с дъжд от отровни стрели.
	— Сър Паклус — също — каза оръженосецът на сър Хойра. — Вчера чух, че неговият оръженосец пак се е покрил. Как се казваше?…
	— Можеш ли да запомниш оръженосците на сър Паклус? — сви рамене неприветливият. — С кръгло лице, веселяк, носи ярки дрехи… да не би Паклус пак да е ходил да воюва с магьосника?
	— Ходи — усмихна се накриво оръженосецът. — Кога ли ще му видят сметката?
	— Неговите доспехи са омагьосани, а амулетът му е силен…
	— Защо е ходил да воюва с магьосника? — попита Трикс. — И какъв е този магьосник?
	— О, магьосникът е страшен! — оръженосецът на сър Хойра се оживи. — Той е от старите магьосници, от магьосниците от Черния брод! От тези, които са се сражавали във Втората магическа и са оживели. А сър Паклус е глупак!
	— Не е глупак, а е човек с остро чувство за чест! — поправи го приятелят му.
	— А, това обикновено е едно и също… Така се случило, че сър Паклус веднъж се скарал с този магьосник. И обявил на всеослушание, че ще го победи в честен двубой. Само че, нали разбираш, тая работа не е проста.
	— И обикновено си патят оръженосците? — уточни Трикс.
	— Точно така! — Момчето тупна Трикс по рамото. — Вече започваш да разбираш!
	Трикс се замисли. После попита:
	— Как да ги позная… Гламор и Паклус? Най-вече Паклус. За да не отида при него.
	— Ставаш все по-умен пред очите ни! — възхити се оръженосецът на сър Хойра. — Гламор е с ярко рижа коса, много весел, през цялото време се смее с цяло гърло.
	— А Паклус е дребен, набит, с брада и плешив. — Неприветливият оръженосец изхъмка. — Прилича на гном… само че да не го изтърсиш пред него — ще те убие!
	Трикс кимна.
	— Благодаря. Ще опитам.
	Оръженосците загледаха с любопитство как Трикс влиза в кръчмата. След това, оръженосецът на сър Хойра каза:
	— Три към едно, че няма да го наемат!
	— Дори няма да се обзалагам — отвърна приятелят му.
	— Нека е жив и здрав — заключи оръженосецът на сър Хойра.
	С това оптимистично пожелание, те приключиха участието си в съдбата на Трикс и се завърнаха към обтриването на конете.


	В „Люспи и нокти“, за разлика от „Щит и меч“, беше шумно и весело. Звънтяха ризници, дрънчаха доспехи, на висок глас разговаряха рицари. Трикс преброи двайсет души — и млади, и стари; целите покрити с белези от рани ветерани и новаци, от които извираше здраве и сила. Миришеше на политура за брони, на мас за кожа и, разбира се, на конска пот. Някои от рицарите бяха с оръженосците си, други — без. Повечето седяха в компания и обсъждаха някакви свои, рицарски проблеми. До Трикс достигаха отделни реплики:
	— … аз му казвам: Хайде да се преборим като благородници!…
	— … може ли меч да устои срещу секира? Освен ако не е двуръчен…
	— … и със силен удар повали сър Чобалд на земята…
	Трикс отбеляза с учудване за себе си, че в тази кръчма не признаваха обикновените евтини правоъгълни маси. Всички маси бяха кръгли. Навярно, за да не спорят благородните рицари кой да седи начело на масата.
	Тук също така не признаваха покривки, чинии и прибори за хранене. Ядяха направо от накълцаната от ножовете маса. Храната им беше проста — варено или печено месо, зеленчуци и хляб. Използваха ножовете си — и широките, с назъбени и хищни остриета, и тънките и дълги кинжали. Изглежда, в това имаше някакъв особен рицарски шик, защото малкото оръженосци, които бяха удостоени с честта да седят на масата, заедно с господата, ядяха с обикновени вилици, които после пъхаха в ботушите си. Един дебел и мустакат рицар, който беше впил зъби в един печен бут от глиган и го запиваше обилно с пиво, нареждаше радостно:
	— Какво ви казвах! Печен бут от диво прасе — това е истинската храна!
	Трикс преглътна слюнката си — неговият млад и подрастващ организъм не би имал нищо против да обядва два-три пъти на ден, без да пренебрегва закуската и вечерята. Никой не му обръщаше особено внимание и той можеше без проблеми да потърси между рицарите сър Гламор.
	Впрочем, не се наложи дълго да търси. Гламор наистина беше най-рижият, най-шумният и най-веселият от всички в кръчмата. Лъскавият му рицарски шлем — последен писък на модата, тип „вълча паст“, беше поставен на масата пред него, а дългите му рижи къдрици красиво падаха върху яката на стоманената му ризница. В момента Гламор, размахвайки халба с остатък от пиво на дъното, разказваше на трима свои другари някаква история:
	— Значи, попадат магьосник, рицар и крадец на необитаем остров, при човекоядците…
	— Чакай малко! — прекъсна го единият от слушателите. — Как се е случило рицарят, магьосникът и крадецът да пътешестват заедно?
	— Няма значение! — сопна се Гилмор. — Да речем, че заедно са търсили съкровище. Рицарят се биел с враговете, магьосникът ги е подсилвал с вълшебствата си, а крадецът отварял ключалките и обезвреждал капаните. Плавали на един кораб, но той претърпял крушение…
	— Е, щом е така… — проточи скептично настроеният слушател. — Разбира се, щом е така… Само че аз бих взел с нас и свещеник. Да ни лекува раните, друго, трето…
	— И още един рицар, и още един магьосник — добави друг слушател. — Добрата група се състои от шест човека!
	— Тогава, по-добре да не е магьосник, а достоен бард! — намеси се в разговора трети. — Добрият бард струва повече от всеки магьосник!
	— Бардът е голяма работа! С него не е добре да се закачаш!…
	— Приятели! — изрече с висок глас сър Гламор. — Приятели мои! Нали разглеждаме хипите… хипете… хипотетична ситуация! Такова нещо всъщност не се е случвало!
	— И все пак по-добре да са шестима — изрече скептикът. — Дори и в хи… хипотетична ситуация!
	— Така да бъде! — Сър Гламор не изгуби самообладание. — Били са шестима. Но един магьосник, един рицар и един свещеник потънали в бурното море.
	Настъпи тишина. След това и тримата слушатели, дрънкайки с доспехите си се изправиха.
	— Без тост! — предупреди скептикът. — Как наричаха нашия благороден брат?
	Сър Гламор се прокашля и заби поглед в тавана. После погледна Трикс и му смигна. Каза:
	— Наричаха го сър Например.
	— Да си спомним за благородния сър Например… — скептикът изпи пивото си на един дъх. — Както се вижда, този рицар е бил от далечните източни земи?
	— Точно оттам — мрачно каза сър Гламор. — И така, попаднали рицарят, магьосникът и крадецът на необитаем остров, при диваците човекоядци. Те ги хванали…
	— Как така са ги хванали? — възмути се този път другият рицар. — Без бой ли?
	— След дълго и кръвопролитно сражение — на секундата отвърна сър Гламор. — Хванали ги и им казали: „Ще ви ядем! Ще освободим само този, който извърши три велики подвига: да изпие едно ведро втасал кокосов сок, да целуне циклопа по окото и да засити в леглото една ненаситна туземна жена“.
	— Какви странни обичаи — замислено каза скептикът. — Това за жената го разбирам — много от диваците карат пленниците си да им оставят потомство, защото така не се израждат поколенията. Но за какво им е да целуват циклопа по окото?! Това някакъв варварски религиозен култ ли е?
	— Да, и това с кокосовия сок е много странно… — вмъкна се и рицарят, който досега беше мълчал. — Туземците също пият, защо да дават хубавото пиене на чужди хора?!
	Гламор махна с ръка. Отпи от пивото, седна и каза:
	— Нека смятаме разказа ми за приключен… И все пак някои напразно пренебрегват плъстената подложка на шлемовете… Ей, момче, ти искаше нещо да питаш?
	Трикс плахо се приближи до масата. Честно казано, сър Гламор много му хареса. Не, той също би могъл да зашлеви плесница на оръженосеца си, но едва ли би го пратил да краде кокошките на селяните. По-скоро, хихикайки и подсмихвайки се, сам би я свършил тази работа.
	— Дали ми се предоставя високата чест да гледам светлия образ на благородния сър Гламор? — попита Трикс.
	Рицарят се усмихна:
	— Достойното обръщение изисква и достоен отговор. Да, младежо. Аз съм сър Гламор.
	С известно усилие Трикс подви коляно и произнесе:
	— Благородни господине! Аз ви моля смирено да ми окажете високата чест да ме наемете за свой оръженосец. Кълна се, че няма да опозоря вашето славно име и ще понасям тегобите на службата си с достойнство и смирение!
	— Хубаво казано — замислено изрече Гламор.
	— Красиво се изразява — умилено произнесе рицарят, който слушаше разказа на сър Гламор най-скептично. — Ех! Отдавна не бях срещал толкова умен оръженосец. Жалко, че моят се оправи след препиването, иначе аз щях да го взема на служба.
	Трикс чакаше търпеливо.
	Сър Гламор въздъхна, протегна ръка и потупа Трикс по главата. След това произнесе тържествено:
	— Аз изслушах твоите думи, младежо и ги намирам за красиви по форма и достойни по съдържание. И, ако имаше възможност, щях да те наема за оръженосец и да ти помогна да станеш истински рицар. Но…
	— Но? — объркано попита Трикс.
	— Не си риж…
	Трикс замига от учудване. Сър Гламор отново въздъхна и поясни:
	— Достойни младежо, трябва да знаеш, че когато аз станах рицар, дадох обет да вземам за оръженосци само тези, които природата е надарила с рижи коси. Тъй като в детството си бях принуден да търпя насмешките на своите връстници, заради неблагородния оттенък на моята грива. Много страдания ми донесоха простонародните предразсъдъци, че хората с рижи коси са мързеливи, склонни да убиват роднините си и прочие глупости. Затова закрилям рижите малчугани и им помагам да намерят своето място в този жесток свят.
	Трикс се надигна. Разпери ръце и каза:
	— Сър Гламор… няма ли никакъв изход?
	— Не — печално отвърна Гламор. — Това и мен ме натъжава. Но обетът за рицаря е ненарушим!
	И той потупа Трикс по рамото с тежката си рицарска ръка.
	— Желая ти успех, млади човече! Надявам се да си намериш достоен господар и някой ден с теб да кръстосаме шпаги на арената!
	В думите на Гламор не можеше да има никакво съмнение. Той не беше от рицарите, способни да нарушат обета си.
	— И аз ви желая достойни подвизи, сър рицарю — печално каза Трикс.
	{img:neskoposkoto_i_008.png}
	Никога не беше му хрумвало, че благородният черен цвят („косата му е същата като на майка му — гарвановочерна!“ — казваше детегледачката му, когато беше малък.) ще му изиграе номер. Очите му се насълзиха и той се извърна, за да не види сър Гламор тази негова недостойна слабост. Без нищо да вижда пред себе си, Трикс направи няколко крачки и се опря в нечии хладни метални доспехи.
	— Седни — сухо произнесе някой.
	Една ръка го натисна върху един здрав, дървен стол, свикнал да издържа тежестта на окованите в брони рицари. Друга ръка бутна към него грамадна халба с пиво.
	— Изпий това — прошепна му непознатият. — Ако те забележат, че плачеш, ще ти се присмеят. Рицарите са като децата. Даже по-зле. Винаги са готови да се посмеят на чуждите слабости… или да ти поплачат на рамото.
	Трикс отпи от пивото — сладникаво и силно. Тайно избърса с ръка сълзите си. И погледна състрадателния си събеседник.
	До него седеше набит и невисок — колкото Трикс на ръст рицар, на около четирийсет, четирийсет и пет години. Плешивата му глава лъщеше като излъскан шлем. Над огромната му брада святкаха дълбоко поставените му очички. Погледът му беше учудващо умен и съпричастен.
	— Сър Паклус… — едва произнесе Трикс.
	— Гледам синко, че добре си се подготвил — каза сър Паклус. — Твърдо ли си решил да се наемеш за оръженосец?
	— Ами… — изпадна в паника Трикс. — Аз…
	— Обаче, не при мен — мрачно каза Паклус. — Извинявай, момчето ми, но службата при мен още никого не е направила щастлив. Миналата вечер изгубих третия си оръженосец.
	— Много съжалявам, сър — прошепна Трикс.
	— Третият за тази година — уточни Паклус. — Да ти кажа, омръзна ми да губя оръженосци.
	— А защо ги губите? — неочаквано за себе си попита Трикс.
	— Защото воювам с магьосник. — Паклус се намръщи. — На мен засега ми върви, но на момчетата — не. Стига толкова! Срам ме е да се връщам в Дилон и да гледам майките им в очите.
	— Моята майка загина — неочаквано за себе си изрече Трикс. — Дори и да се случи нещо с мен, няма да се наложи да я гледате в очите. А аз, за да отмъстя, трябва да стана рицар. Помогнете ми, сър Паклус! Вземете ме за оръженосец!
	Рицарят, който приличаше на гном, погледна изпитателно към Трикс. Произнесе:
	— Ти май не си от обикновено семейство…
	Трикс не отговори.
	— Недей да ме молиш. — Паклус поклати глава. — Недей! Сега очаквам един търговец, който ще ми донесе артефакт с могъща сила, след което отново отивам до кулата на магьосника. Не ми трябва да мъкна със себе си и някакво необучено хлапе!
	— Но нали някой трябва да държи коня ви — каза Трикс. — Или да проверява дали в храстите не се крият разбойници…
	Сър Паклус стана моравочервен:
	— Аз не хвърлям в бой деца вместо себе си! Не, не и не!
	Трикс прехапа уста. Изведнъж си спомни разговора с оръженосците пред таверната.
	— Сър Паклус — тихо произнесе Трикс. — Вие знаете какво е чест. Помогнете ми да защитя честта на рода си! Аз съм Трикс Соийе, син на съхерцога Рат Соийе, който беше коварно предаден и убит от Сатор Гриз.
	Сър Паклус изохка и с безмълвно удивление се вторачи в Трикс. След това се изправи (с което стана съвсем мъничко по-висок) и измъкна от ножницата двуръчния си меч.
	Трикс преглътна и застана на колене пред рицаря.
	Ами ако сър Паклус таи някаква своя обида към рода Соийе? Никой рицар не вади меча си току-така. Той може да вземе на работа оръженосеца, но може и да му отсече главата. Това, разбира се, рядко се случва…
	Сър Паклус протегна ръката с меча.
	В кръчмата настъпи тишина.
	Трикс стисна очи, за всеки случай.
	{img:neskoposkoto_i_009.png}


>>	5

	Рицарите, освен умни и глупави, избухливи и разсъдителни, добродушни и не толкова добродушни, се делят на още две групи. Едната група счита, че е въпрос на чест да прекара нощта под проливния дъжд, сред бодливите храсти и да закуси с комат сух хляб. Другата група смята, че няма нищо лошо в това да прекараш нощта в хана, да се наспиш в легло и да закусиш шунка с яйца. Двете групи се различават много лесно — втората група мирише по-малко и е с по-здрав цвят на лицето.
	Сър Паклус, за късмет на Трикс се различаваше не само с разум и добрина, но и със склонност към комфорта. Затова рицарят пренощува заедно със своя оръженосец в един хан, на изхода на Дилон, който не беше много луксозен, но беше чист, а всичката дребна гад беше изчистена съвсем скоро с помощта на магия.
	— Това, моето момче, е велика работа — да не откриваш хлебарки в чашата си, а нощем да не те ядат дървеници — разполагайки се на единственото легло, каза Паклус. — Но най-лошото е, когато гадовете те хапят под ризницата, а ти не можеш дори да се почешеш. Но, което си е вярно, това поддържа бойния ти хъс.
	— Как са ги изтребили? — отупвайки своя сламеник, хвърлен току пред вратата (за да може коварният враг, когато се спъне в оръженосеца, да изгуби време, докато му прерязва гърлото), попита Трикс.
	— Как как?… — Сър Паклус почеса косматия си корем. Рицарят се отличаваше с изключителна окосменост — нещо, в което Трикс се убеди, когато му помогна да смъкне ризницата и ризата си и когато остана само по панталони. — С помощта на магия, разбира се. Магията, моето момче, е велика сила!
	— А аз си мислех, че ненавиждате магиите — замислено изрече Трикс. — Нали сте воин…
	— Да ненавиждам? Магиите?! — Паклус се облещи. — Ама ти си бил съвсем непросветен! Как може да се ненавиждат магиите?! Та те са пръв помощник на рицарите в боя, а и в живота вършат много работа. Кой предсказва времето на земеделците? Магьосниците! Кой може да окъпе с огнен дъжд чудовищата? А кой може да ги вледени? Магьосниците! Кой умее да лекува рани, да праща съобщения през цялата страна, да разузнава обстановката с помощта на кристалната сфера? Магьосниците, магьосниците и пак магьосниците! Магията може всичко!
	— Защо тогава не обичате магьосниците? — попита Трикс. Очите му вече се затваряха, но му беше интересно, а Паклус беше в настроение и нямаше нищо против да си поговорят. — Или един магьосник. Например този, с когото утре отиваме да воювате…
	— Да не обичам магьосниците? — Паклус изсумтя. — Ако не бяха те, много отдавна Самаршан да ни е завладял. Или северните варвари. Или магьосниците-витаманти, които след Втората магическа се изпокриха на Кристалните острови.
	— Тогава, този магьосник?… — повтори Трикс.
	— Радион Лапад ли? Да не обичам Радион Лапад?! — Този път Паклус сериозно се възмути. — Трябва да знаеш, непочтителни младежо, че по време на Втората магическа, ние с Радион Лапад заедно гледахме смъртта в очите при Черния брод! И моят меч удържаше тълпите, докато Радион събираше сили за заклинания. А след това, съдбата ни изпрати още много случаи за съвместни подвизи!
	— Тогава нищо не разбирам — призна си Трикс. — Защо воювате с него?
	— Защото преди година, на чаша хубаво вино се хванахме на бас. — Паклус положи глава с въздишка върху гладкото пънче, което му служеше за възглавницата. — Радион заяви, че магьосникът винаги е по-силен от рицаря. И в честен двубой, рицарят няма как да победи магьосника. Аз отвърнах, че ще го победя! И оттогава се опитвам да превзема с щурм кулата му. Но… засега не се получава.
	Трикс мълчеше и смилаше чутото.
	— Чашата с вино беше голяма — замислено каза Паклус. — И май не беше една… Но бас имаше, в това сме съвършено уверени и двамата! А басът си е бас…
	Трикс се досети за оръженосците. Но премълча. Все пак, през последните дни, беше натрупал опит.
	— Жалко за оръженосците… — сякаш четейки мислите му, въздъхна Паклус. — Аз съм добре въоръжен и имам имунитет срещу магиите…
	Той изведнъж млъкна, сякаш беше казал нещо излишно. Но Трикс, който така и нищо не беше разбрал, мълчеше.
	— За да няма нищо недоизречено — проговори със суров глас Паклус. — Аз съм четвърт гном. А всички гномове издържат на магии, това при тях е вродено. Ти имаш ли нещо против гномовете?
	— Аз ли? — объркано каза Трикс. — Нямам нищо против. Чел съм в летописите, че хората и гномовете никога не са воювали помежду си, напротив — сражавали са се рамо до рамо. Срещу елфите или когато се е очертавала голяма плячка.
	— Вярно — вече по-меко каза Паклус. — Ако трябва да съм честен, мен гномовете не ме смятат за свой човек. Баба ми беше гномка. Имахме много рядък социален казус. При гномовете, фамилията се наследява както при хората — по бащина линия. По майчина е при елфите.
	— Сигурно това е много романтична история. За тази твоя баба гномка… Нали?
	Паклус рязко седна на леглото. Взе свещта и се доближи до сламения тюфлек. Наведе се над Трикс, поднесе свещта и се вгледа с подозрение в лицето му. Като не намери и следа от присмех, усмихна се сконфузено и потупа Трикс по главата, угаси с грубите си пръсти пламъка и промърмори:
	— Време е да заспиваме. Утре рано ни чака път…
	— Лека нощ, господарю — заеквайки изрече уплашеният Трикс.
	— Лека нощ, оръженосецо. — В гласа на рицаря, все още се усещаше смущение. Той седна тежко на леглото си. Повъртя се, намествайки се. След това каза: — Романтична е, съгласен съм. Баба ми и дядо ми били изхвърлени по време на корабокрушение на необитаем остров.
	— И там сигурно е имало диваци?
	— Какви диваци, моля ти се! Нали островът е бил необитаем! Нямало е жива душа. Дори кози е нямало. Дядо ми се е държал геройски цели пет години, но на шестата, направил предложение на баба ми. Не бил от желязо все пак… А след една година — точно тогава се родила майка ми — до острова спрял един пиратски кораб, за да попълни запасите си от вода. Дядо ми и баба ми го завладели и уговорили главорезите да ги откарат на континента. Роднините на баба ми вече не биха я приели, тези неща са строги при гномовете, а дядо ми (той беше принципен човек) — щом се е оженил, значи това е, край! Освен това, много обичал дъщеря си. Помня, че той лично, до дълбоката си старост я бръснеше.
	Трикс мълчеше, потресен от тази епична картина.
	— Дядо много ми липсва — продължаваше Паклус. — Почина неотдавна.
	— А баба ти? — престраши се да попита Трикс.
	— Какво, баба ми?… Тя е гномка. От сутрин до вечер е в ковачницата, млати с чука. Моите доспехи тя лично ги е ковала! В тях, впрочем, също има вградена защита против магии. Моята баба е универсален майстор! — В гласа на Паклус зазвучаха нежни нотки. — Кове си чашите за пиво, фибите за брада…
	— Моята баба умееше да бродира — реши се да се намеси Трикс.
	— Много правилно — одобрително произнесе Паклус. — Човек, колкото и благородно потекло да има, трябва да умее да върши нещо с ръцете си. Добре… хайде, заспивай!
	Очите на Трикс се затваряха и едва произнасяше думите. Той заспа бързо и дълбоко.
	Паклус още дълго се въртя, веднъж стана по нужда и на връщане от двора, с грубовата симпатия изгледа Трикс, който се беше свил на кълбо върху сламеника, след това грижливо го зави с одеялото си. Нощта беше прохладна, а от морето подухваше свеж бриз. Паклус, като всеки човек с гномски примес в кръвта, стоически понасяше студа.


	Отдавна се знае, че за да разбере човек дали една държава процъфтява, трябва да я обходи. Честолюбивият и жесток владетел, разорявайки селяните и облагайки с непоносими данъци гражданите, строи столица с неописуема красота. Мързеливият и безволен владетел пък, угаждайки на простолюдието, позволява на селата и градовете да растат и да процъфтяват, а в същото време, държавата му вехне и загива. Но и при единия, и при другия, пътищата в страната са запуснати, тъй като само владетел, който притежава характер и отстъпчивост, воля и търпение би могъл да покрие държавата си с мрежа от пътища, които биха я обединили по-силно и от войнишките алебарди, и от общия език, даже от общата вяра.
	Кралството имаше пътища. Те не бяха еднакви в различните княжества. В княжество Дилон, никой не би отрекъл, че пътищата бяха добре поддържани. На места бяха покрити с калдъръм, другаде с пръст, там, където трябваше, имаше мостове и кръстовища, много крайпътни ханове, конюшни и неголеми форпостове за стражите. Разбира се, в най-затънтените места се случваше да има разбойници и да липсват пътища (никой не можеше да каже кое от двете носи по-голяма загуба за държавата), но като цяло, из княжество Дилон беше приятно да се пътува.
	Трикс с огромно удоволствие яздеше един жребец — риж, с бяла опашка. Конят не беше млад и затова беше кротък, но не беше и стар. След окованите в желязо рицари, сега той носеше момчето на гърба си с такава лекота, сякаш носеше перце. Когато от време на време Трикс го пришпорваше, конят учудено извръщаше глава, сякаш беше забравил, че на гърба му има ездач. А, може би, беше точно така… Конят на Паклус — кафяв млад жребец, гордо крачеше отпред, а рижият кон на Трикс го следваше, без да бърза. Град Дилон беше останал зад тях и рицар и оръженосец яздеха сред безкрайните пшеничени полета.
	— Сър Паклус, как смятате да победите Радион Лапад? — попита Трикс, когато му омръзна да се любува на пейзажа. Беше облечен в собствените си дрехи, защото беше отказал най-категорично да облече жълтите панталони и оранжевата риза, останали от предишния оръженосец. Паклус също не настоя, само измърмори, че онова момче е било със странен вкус — „да беше видял синята му шапка…“
	— Амулетът — кратко отвърна рицарят. Той яздеше гологлав, носеше шлема си на сгъвката на ръката си, а от слънцето се пазеше, като беше покрил главата си с бяла кърпа. — Този, който вчера ми донесе гърбавото джудже. Ако не ме е излъгало, поне четвърт час, нито една атака на Радион няма да може да ме срази.
	— А мен? — поинтересува се Трикс. На него му се струваше съмнителна самата същност на двубоя между рицаря и магьосника, щом Паклус използваше магически амулети. Но благоразумно реши да не се впуска в темата.
	— Ти ще стоиш настрана. — Рицарят постави длан над очите си и се вгледа в далечината. — Аха… Показа се. Това значи, че и той ни вижда…
	— Радион ли?
	— Че кой друг?
	Трикс се загледа и също видя кулата, която се показваше на хоризонта. Както се полагаше на всеки уважаващ себе си магьосник, който свободно упражнява професията си, Радион Лапад живееше в собствена кула, където се занимаваше с магии и вълшебства.
	Трикс потръпна. Незнайно защо си беше представял, че ще яздят дълго… няколко дни поне…
	— Господин Лапад идва ли в Дилон?
	— И в Дилон, и в Босгард. Това е градче, което се намира до неговата кула. Там той работи като вълшебник — не на постоянна служба при магистрата, а от време на време, според нуждите си.
	— Може би трябваше да се биете в града? — попита Трикс. — Защото в кулата ще му бъде много по-лесно да се отбранява.
	— Младежо, колко пъти да ти повтарям? Това трябва да бъде честна битка! — избухна Паклус. — Никакви удари в гръб. Никакви засади. Честна битка — пристигнах, призовах те на двубой, заминах си.
	Трикс отново си спомни за тези оръженосци, които не бяха успели да се завърнат и горестно въздъхна.
	— Ще стоиш настрана — повтори Паклус. — Нищо няма да ти се случи. Поне знаеш ли какво представлява магията?
	— Разбира се. Баща ми имаше магьосник в двора си. Не беше кой знае какво… — призна Трикс. — Но правеше някакви магии.
	— Ами да, да… — Паклус кимна. — Забравих, че си с благородническа кръв. Знаеш ли каква е същината на магията?
	— Разбира се. Същината на магията е: власт над света, облечена в словесна форма. Думите, които съдържат магическа сила, могат да променят реалния свят — да превръщат нищото в нещо, едно нещо в друго нещо и другото нещо пак в нищо. Общо взето, каквото си поискам, това да направя! — жизнерадостно завърши Трикс. И осъзнавайки какво беше изрекъл, моментално помръкна.
	— Правилно — съгласи се Паклус. — Точно така е. Но ти не се притеснявай чак толкова. Така е само на теория. На практика, магьосниците не са всесилни.
	Известно време яздиха, без да разговарят.
	— Макар че Лапад е твърде близо до абсолютното могъщество — с неочаквана гордост добави Паклус. — Виждаш ли каква е кулата му? От слонова кост! Както се полага!
	Кулата, до която оставаха поне две мили, се виждаше чудесно. Трикс захласнато гледаше млечнобялата игла, която се издигаше и се забиваше в небето — висока беше сто лакътя. Отдолу я подпираха могъщи колони от черен камък. Цялата беше украсена с причудлива резба; сепии и крабове на фронтоните; балкончета, придържани от атланти и кариатиди; многочислени розетки и фризове; прозорчета, украсени с изящни плетеници и дружелюбно разтворени, не по-малко изящно украсени капаци на прозорците; подаващи се направо от стените гълъби и прочие архитектурни излишества. Освен слоновата кост, за декорация беше използван кристал, който сияеше по прозорците, и някакъв черен камък — с него бяха подчертани отделни елементи от композицията, които очевидно представляваха особена важност за магьосника.
	Нагоре кулата от слонова кост се разширяваше и оформяше жилищната част с размерите на огромна къща. Тя също беше необикновена, с кулички по ъглите, с резбован корниз по края на покрива и, кой знае защо, с крила, каквито имат вятърните мелници.
	Трикс си помисли, че на този покрив, сигурно редовно кацат дракони.
	— Откъде е взел толкова слонова кост?! — потресено попита Трикс. — Трябва да е изтребил всички слонове на света!
	— Откъде ли? Сътворил я е! Освен това, слоновата кост е само отвън, за красота. Отвътре кулата е от камък.
	— Това възможно ли е? Нашият магьосник казваше, че сътворените вещи нямат трайността и здравината на истинските — бързо ставали на прах…
	— Имали сте калпав магьосник — сурово произнесе Паклус. — Когато магьосникът е добър, сътворените му неща са по-добри и от истинските.
	— Аз къде да ви чакам? — попита Трикс. — Питам ви, не от страх, а просто така…
	— Виждаш ли онази горичка? — Паклус протегна окованата си в желязо ръка. — Там ще изчакаш. Лапад обича природата, няма да подпали дърветата с фаерболите си. Гледай… виждаш ли каква градина е отгледал около кулата си! Райска градина!
	На Трикс му се стори, че горичката беше твърде близо до кулата — нямаше и една миля разстояние. Но все пак, беше някакво укритие… а и магьосникът обичал природата…
	— Много благодаря — каза Трикс.
	Мълчаливо стигнаха до горичката и спряха. Паклус, поглеждайки подозрително към кулата, извади от торбата си амулета — яка петолъчна звезда, изработена от кървавочервен камък. Ловко я закачи на шлема си и кимна на Трикс, който помогна на рицаря да закрепи шлема върху доспехите.
	— Това е древен и могъщ магически символ — замислено произнесе Паклус. — Казват, че някога е пазил целия народ. По-мощна от тази е шестолъчната жълта звезда, но за толкова силен амулет се иска специалното разрешение от Главния съвет на магьосниците.
	— А как ще влезете в кулата?
	— Там има врата. Аз да стигна до кулата…
	Паклус измърмори нещо, което подозрително наподобяваше молитва към Хрог, богът на гномите. Извади меча от ножницата и пришпори коня си. А конят, явно подразнен от това отношение, пое от място в бодра походка. Около кулата нямаше нито гора, нито ниви, само една равна зелена ливада, покрита с алени рози. Конят препускаше по ливадата като по равен път.
	Трикс слезе от седлото, преметна поводите върху един крив, сух клон и започна да наблюдава със затаен дъх какво се случва с Паклус. Конят му меланхолично пробва на вкус тревата, не я хареса и започна да души ухото на Трикс. Момчето се дръпна, за всеки случай. Обиден от това недоверие, конят тръгна да пасе.
	Сър Паклус беше вдигнал високо меча и препускаше към кулата. Е, ако трябва да сме точни — не чак толкова високо… Ръцете на Паклус бяха мускулести, но къси. Трикс се улови да мисли, че боен чук или брадвичка биха стояли далеч по-уместно в ръцете на сър Паклус.
	Обаче, не беше прието рицарите да се сражават с чукове. Това беше присъщо на гномовете.
	Известно време нищо не се случваше и Трикс започна да си мисли, че вълшебникът Лапад може би не си е вкъщи. Може да прави магии при магистрата на Босгард? Или е излязъл да набере билки за магическите си отвари? Например, лудо биле?
	Надеждите му обаче се оказаха напразни. Върхът на кулата изведнъж засия с призрачна червена светлина. Във въздуха над кулата се появи едно прозрачно привидение — огромно човешко лице. Това, очевидно, беше Радион Лапад.
	Оказа се, че магьосникът е охранен и късоподстриган човек на средна възраст. Той щеше да изглежда съвсем миролюбиво, ако не бяха сурово смръщените му вежди, изригващите от очите му огнени протуберанси, а също така и размерите му. Лицето бавно се наведе — Трикс със замряло сърце си помисли, че това е само лице — нещо като висяща във въздуха куха маска — и погледна към сър Паклус.
	Рицарят препускаше към кулата.
	Магьосникът се намръщи още повече. Наду бузи. После духна към сър Паклус от височината на своята кула.
	В миг се изви буря. Дърветата над главата на Трикс се залюляха и заскърцаха. Конят на сър Паклус се вдигна на задните си крака и се завъртя. Рицарят се опита да се задържи, но не успя — пречеше му високо вдигнатият във въздуха меч. Сър Паклус се срина на тревата като дрънчаща купчина желязо. Кафявият кон, като презря възпетите в баладите доблести на рицарските коне, хукна назад.
	— Амулетът не работи — ужасено прошепна Трикс.
	Но не беше напълно прав. Останал без коня си, Паклус само завъртя глава насам-натам и тръгна към кулата. Ураганът, който бушуваше, изобщо не му пречеше. Очевидно, амулетът защитаваше само човека, без коня му.
	Лицето на магьосника стана още по-мрачно. Той престана да духа. От очите му изскочиха разклонени бели мълнии и заудряха по ливадата. Една от мълниите удари право по шлема на Паклус. От шлема се разхвърчаха разноцветни искри.
	Но рицарят вървеше упорито напред. До Трикс достигнаха приглушени ругатни и обещания, надутият магьосник да бъде напердашен до безсъзнание.
	Магьосникът се замисли. След което широко отвори уста и зарева. Ревът беше толкова силен и ужасяващ, че го чуха чак в Дилон. Трикс захлупи с длани ушите си и също завика — известно е, че най-добрият начин да не оглушее човек от силен рев, е също да реве.
	Оказа се обаче, че работата не беше в рева. От устата на магьосника, въртейки се, излизаха някакви смачкани и сплескани топки. Те падаха на земята, разгъваха се и се превръщаха в отвратителни чудовища. Между тях имаше и пъргави твари, които приличаха на маймуни, и яки минотаври, и грамадни рогати демони, и подскачащи ококорени топки, които приличаха на късове сурово месо. Изглежда, действието на амулета не се разпростираше върху чудовищата и те шумно и радостно се нахвърлиха върху сър Паклус.
	Впрочем, изглеждаше, че рицарят се радва на тяхното появяване. Той съсече на две половини първия минотавър, отби с меча си огненото кълбо, което една маймуна му подхвърли и стори това толкова сръчно, че отбитата топка изпепели рогата на един демон, заедно с главата му. Размахвайки меча и без да пуска никого близо до себе си, рицарят се придвижваше към кулата, оставяйки след себе си съсечени и страховито обезобразени тела и локви разноцветна кръв.
	— Ура! Ура! Да живее доблестният сър Паклус! — развика се Трикс и заподскача на едно място. Той изведнъж престана да се притеснява от положението си на оръженосец, напротив, започна да вижда в него известни преимущества. Подвигът извършваше сър Паклус, а Трикс получаваше възможността да разказва: „Когато веднъж, със сър Паклус видяхме сметката на великия магьосник Радион Лапад“…
	Оказа се, че сбърка с викането. Трикс разбра това веднага, щом един от минотаврите, който се беше приземил далече от сър Паклус се обърна към него, когато чу виковете му, и бодро заприпка към горичката.
	Рижият кон пръв усети положението. Ненапразно беше преживял толкова години под рицарското седло. С едно движение, той издърпа поводите от клона и препусна през горичката към своя кафяв събрат, който стоеше до пътя, на безопасно разстояние. На Трикс му оставаше само да го изпрати с поглед и отново да се съсредоточи върху минотавъра.
	Чудовището, тичайки, беше озъбило страховитата си бича паст. Пастта беше снабдена с остри и хищни зъби. Тялото на минотавъра, покрито с ръждива груба козина, беше защитено с плътни доспехи от железни пластини. В ръцете си, сякаш не му бяха достатъчни силата и острите зъби, минотавърът държеше дълга алебарда.
	Трикс запищя толкова пронизително, че дори Паклус, който вече почти беше стигнал до кулата, го чу. Рицарят се обърна, поколеба се за част от секундата, после, сипейки ругатни, се хвърли да спасява оръженосеца си. Паклус тичаше удивително бързо с късите си крака, но нямаше никакво съмнение какъв ще бъде изходът от ситуацията. Минотавърът имаше достатъчно време да направи Трикс на пържоли и да ги излапа. Може би дори да ги поопече на огъня.
	Впрочем, видът на минотавъра говореше за това, че той няма нищо против да хапва момченца и в суров вид.
	Първата мисъл, която мина през главата на Трикс, беше доста разумна.
	Минотаврите могат ли да се катерят по дърветата?
	Един бегъл поглед към съседните дървета обаче хвърли Трикс отново в униние. Най-високото дръвче беше колкото два човешки ръста. Минотавърът ще го смъкне от върха на дървото с алебардата си, дори без да се повдига на пръсти.
	Втората мисъл, както се случва в критични ситуации, беше глупава.
	Както е известно, минотавърът е получовек, полуживотно. И като всяко чудовище се бои от три неща: от силен огън, от течаща вода и от твърд човешки поглед.
	Ако не беше толкова уплашен, Трикс щеше да забележи, с каква лекота минотавърът прекрачи една димяща яма, оставена от магическа светкавица, без да се поколебае, притича през горящата трева и леко прецапа през бързия ручай.
	От страх, Трикс не виждаше нищо, освен злобните, кървясали очички, острите рога, оголените зъби и сплъстената козина по муцуната на минотавъра. Той се изправи, като се стараеше да си придаде горда осанка (ако беше малко по-висок, можеше да се получи), впи поглед в очите на минотавъра и закрещя, колкото му сили държаха (прозвуча като кукуригане, но малко по-силно):
	— Стой! Пред теб стои човек!
	Прозвуча много гордо, но минотавърът, кой знае защо, не спря. А това, че момчето стоеше на едно място и го гледаше в очите, изглежда само го разяри. Той отметна глава, издаде оглушителен рев и тичайки замлати с лявата си ръка по гърдите си. Желязната броня гърмеше и се покриваше с дълбоки вдлъбнатини. В дясната ръка, минотавърът продължаваше да стиска алебардата.
	Трикс вече нямаше никаква мисъл в главата си. Да бяга беше късно, да се покатери на дървото — глупаво, а да се бие беше направо смешно.
	Трикс го втресе.
	— На колене! — викна той. — Твоята ярост е безсилна пред моята храброст! Още една крачка и ще издъхнеш в адски мъки! Сърцето ти ще спре и ще престанеш да дишаш!
	Минотавърът спря и загледа Трикс. Между чудовището и момчето имаше само десет крачки. На Трикс му се струваше, че усеща зловонния дъх на минотавъра. Малките и зли очички гледаха надолу, сякаш очакваха там да намерят някакъв капан.
	— Една крачка и ще умреш, като безмозъчен бик в кланица! — заплаши го Трикс. — Моли ме за милост, чудовищно създание, рожба на тъмнината и хаоса!
	Не се знае кое точно разсърди минотавъра — дали сравнението с бика или фразата за тъмнината и хаоса, откъдето той наистина произлизаше. Чудовището отново се озъби и уверено пристъпи към Трикс.
	И замря.
	Върху муцуната на минотавъра бавно се изписа учудено изражение. Той захвърли алебардата и започна с две ръце да смъква доспехите от себе си. Здравите кожени връзки, с които бяха закрепени железните пластини не издържаха и се изпокъсаха, а доспехите изпопадаха до краката на минотавъра. Чудовището взе да дере с нокти гърдите си. След това, няколко пъти се удари силно с юмрук някъде в областта на сърцето. Въздъхна шумно и с облекчение. Направи крачка назад и се вторачи уплашено в Трикс.
	С още по-голям страх, Трикс гледаше минотавъра.
	Чудовището се обърна и погледна кулата от слонова кост и лицето на магьосника, което сякаш сега гледаше към тях.
	— Само опитай! — заплаши го Трикс. Погледът му попадна върху един камък — гладък и заоблен от водата и вятъра, голям колкото юмрук. — Да си чувал как великият воин Маргон Зеленозъбия видял сметката на циклопа, като го ударил ловко с един-единствен камък в окото?
	Трикс бързо измъкна колана от панталоните си, наведе се, взе камъка и го сложи в примката. Прашката не стана много убедителна, пък и в баладата за Маргон Трикс кой знае колко не вярваше, но все пак…
	— Един камък е достатъчен, за да строша главата ти и да разхвърлям вонящия ти мозък из околността! — заяви Трикс. — Аз самият се ужасявам понякога от постъпките си! Около мен, никой не може да се чувства в безопасност, когато хвана оръжие в ръката си! Не един звяр съм погубил!
	Ако трябва да сме точни, от ръката на Трикс бяха паднали два звяра — един полусляп елен, който по време на лов сам се набучи на копието (Трикс рева един час след това, скрит в храстите) и едно мъничко зайче, което той уцели именно с прашка. Белката, в която се беше прицелил, успешно изчезна.
	Минотавърът отново погледна към кулата. Сега магьосникът съвсем явно ги наблюдаваше. И лицето му беше начумерено. Освен това, към него приближаваше Паклус, а малобройните оцелели чудовища бяха изостанали далече назад.
	На физиономията на минотавъра се изписаха едновременно отчаяние и злоба. Той вдигна отново алебардата и пристъпи към Трикс.
	Момчето опъна прашката и пусна камъка напосоки, горе-долу към минотавъра.
	{img:neskoposkoto_i_010.png}
	Камъкът се понесе по такава причудлива траектория, сякаш Трикс беше пуснал с прашката си някаква обезумяла птица. Тя пък, много недоволна от действията му, пищеше силно и пронизително. Камъкът описа дъга и попадна точно върху челото на минотавъра, между очите му, малко над страховито издуващите се ноздри. Главата на минотавъра се разхвърча на малки парченца и ситни сиви пръски. Без да издаде нито звук, защото нямаше с какво, минотавърът рухна на тревата, в краката на Трикс.
	Носеше се страшна смрад! Всичко наоколо беше покрито с лепкава сива гадост, която вонеше неописуемо.
	Паклус, който беше набрал скорост, отчаяно се опита да спре, но не успя. Той налетя на пълна скорост върху обезглавения минотавър, държейки меча в изпънатите си напред ръце, и падна долу, като прониза и забоде в земята косматото тяло на чудовището.
	— Браво, браво! — чу се зад гърба на Трикс. — Но съвсем излишно, приятелю.
	Борейки се с желанието да повърне, Трикс се обърна и видя до себе си човек. Дългата сива дреха и малката черна шапчица, изрисувана с тайнствени знаци, не оставяха никакво съмнение, че човекът е магьосник.
	— Радион! — извика Паклус, който се въртеше около тялото на минотавъра и се опитваше да измъкне меча си. — Сега ми падна! Ей сега… ей сега…
	Взе да души и лицето му се изкриви от погнуса.
	— Каква е тази воня?! Да не би да си решил да ме отровиш?!
	— О, вонята ли — тя е само следствие от твърде художественото ми заклинание — махна небрежно с ръка Радион. — Сега ще я разкараме. — Намръщи се и произнесе: — Сладкият и чист въздух, наситен с уханието на цъфтящи далечни поля и покрити със сняг планински върхове, окъпа полето на кръвопролитната сеч и отнесе смрадта и зловонието…
	Въздухът се изчисти. Вонята в миг изчезна.
	— Призовавам те на двубой! — Паклус най-сетне освободи меча си. — Защитавай се, сноб самодоволен!
	— Сър Паклус — взе да го увещава Лапад. Лицето му сега изобщо не беше толкова страшно като призрачната маска, която се носеше над кулата. — Сър Паклус, не може ли да оставим настрана нашия стар спор, предвид сегашните обстоятелства…
	— Предаваш ли се? — победоносно извика Паклус.
	Магьосникът въздъхна и Трикс усети, че ей сега ще бъде извършено убийство.
	— Господарю, недейте! — панически закрещя той. — За какво беше спорът ви? Че сте по-силен от магьосника ли? А господин Лапад твърдеше, че е по-силен от рицар? Или вие твърдяхте, че магьосникът не може да победи рицаря, а господин Лапад настояваше, че рицарят не може да победи магьосника ли?
	— Ами… — разтърси меча си Паклус. — Не помня. Има ли значение?
	— Не е ли възможно и двамата да сте прави? — попита в пристъп на красноречие Трикс. — Прав сте, че господин Лапад не успя да ви победи. Той също е прав, че и вие не го победихте. Нали сте стари приятели?! Защо да враждувате до края на живота си?
	Рицарят замислено изгледа магьосника.
	Магьосникът широко се усмихна.
	— Ти умъртви злодейски шестнайсет мои оръженосци! — възмутено каза Паклус. — Как да ти простя?!
	Трикс едва се удържа на краката си, като чу за шестнайсетимата оръженосци.
	— Кой ти каза, че са мъртви? — възмути се Лапад. — Ти знаеш най-добре от всички, че аз винаги съм спазвал хуманността в бойната магия!
	Паклус се изкашля. Погледна оцелелите чудовища, които се бяха приближили на безопасно разстояние и от скука се закачаха помежду си. Върна меча в ножницата си.
	— Ако ми докажеш, че са живи… — намръщено каза Паклус. — Тогава… тогава… презрян негоднико…
	— Здравей, бойни друже! — тихо изрече Лапад.
	Очите на Паклус се напълниха със сълзи:
	— Здравей, Радик! Здравей, вълшебнико!
	Старите приятели се прегърнаха. Магьосникът също изтри очи с широкия ръкав на плаща си.
	— Благодаря ти, че обезглави минотавъра си — каза Паклус. — Това е Трикс — новият ми оръженосец. Славно момче! Не биваше точно той да загине от лапите на чудовището.
	— Не бях аз — усмихна се Лапад. — Той сам се справи.
	— Как тъй сам? Сам си отнесе главата ли? — не разбра Паклус.
	— Не. Твоят оръженосец сам уби минотавъра. С камък и прашка.
	Сър Паклус се поотдръпна от магьосника, погледна към минотавъра, после към Трикс, видя колана в ръцете му и се разсмя с пълно гърло.
	— Какво?! С камък и прашка?!
	— Но нали Маргон Зеленозъбия уби циклопа с един камък! — възкликна Трикс, който беше започнал да разбира какво е направил.
	— Помня, помня — кимна усмихнат Лапад. — Аз бях там. С един камък, да! И го уцели точно в окото!
	— Невъзможно е да убиеш минотавър с прашка — твърдо каза Паклус. — Не стават чудеса!
	— Защо да не стават? — Радион Лапад поклати глава. — Никой магьосник няма да се съгласи с теб! А твоят оръженосец е магьосник!
	Той се приближи до Трикс и одобрително го потупа по рамото.
	— Трябва да ти призная, че за начинаещ магьосник, твоите заклинания не са лоши.


	Трикс клечеше в малката градинка, на върха на кулата. Той беше отгатнал, че на върха на кулата, могат да кацат дракони — между куличките имаше прекарани яки колове от желязно дърво, което любителите на дракони високо ценяха заради неговата устойчивост на огън. Освен коловете за дракони, на покрива имаше място и за малка градинка, засадена предимно с цветя: маргаритки, незабравки, камбанки, но имаше и домати, и краставици, и други различни зеленила. Най-красивата част от градината, беше покрита със стъкло, като в оранжерия. Под стъклото бълбукаше весело ручейче — тук със сигурност беше използвана магия. На брега на ручейчето имаше малка красива къщичка, а около нея щъкаха човечета, големи колкото човешки палец. Някои от тях беряха гъби или събираха орехи, други се къпеха в ручея, а трети просто се мотаеха. Те не виждаха Трикс, който ги наблюдаваше и искрено се радваха на живота.
	— Помислих си: какво да ги правя? — разказваше високо Радион Лапад. Сдобрените рицар и магьосник седяха до единия кол за дракони с по чаша вино в ръка. — Ако ги освободя, ще се обидиш и ще кажеш, че не воювам сериозно. Ако ги взема за ученици, нищо няма да се получи, тъй като нямат грам склонност към магии. Да ги убия? Не върви, няма за какво… Да ги задържа като пленници? Значи трябва да отворя приют за оръженосци-неудачници. Освен това, ще ми изпотъпчат градината с билките, ще ми издраскат магическите книги — дечурлига, какво да ги правиш? Реших да ги смаля и да ги заселя в градината си. Да си живеят живота като задружна компания, пък по-нататък ще видим…
	— Това не е хубаво! — упрекна го Паклус. — Момчетата мечтаеха за подвизи, а ти си ги превърнал в джуджета.
	— Аз съм магьосник — моята професия е и да пакостя на хората — разсъдително произнесе Лапад. — Ще имат предостатъчно подвизи, повярвай ми! Ту някой бръмбар ще ги нападне, ту ще се появи къртица… пълно е с приключения. Знаеш ли какво? Хайде да ги освободиш! Аз ще им върна предишната големина. Това, което им се е случвало тук, те почти няма да си спомнят, ще им е като насън. Сега главичките им са мънички, не могат да поемат много спомени. А ти ще ги върнеш в Дилон и ще им кажеш, че си ги освободил от плен при коварния Лапад.
	— На мен милостиня не ми трябва! — гордо отвърна Паклус.
	— Каква милостиня? — учуди се Лапад. — Какво не ти харесва?
	— Прието е в бой… — започна неуверено рицарят.
	— Ами ние се бихме! Ако искаш, можеш пак да ме тупнеш! Само че не много силно!
	— Не знам… — Паклус се поколеба.
	— Хайде, хайде! И без това ти трябва оръженосец!
	— Имам си оръженосец! — застана нащрек рицарят.
	— Трикс ли? Откога магьосниците служат като оръженосци?
	Трикс хвърли поглед към Паклус и Лапад, след което продължи да наблюдава човечетата. Едното, което беше облечено с много ярки дрехи, беше неговият предшественик…
	— Трикс не е магьосник! Той е с благороден произход и иска да стане рицар!
	— Аз пък разбрах, че иска да си отмъсти на насилниците! — уточни Лапад. — А магията, можеш да ми вярваш, е най-доброто средство за отмъщение!
	— Посмали малко!
	— Наравно с рицарската професия — поправи се бързо Лапад. Той явно не желаеше отново да се карат. — Паклус, приятелю… Знаеш колко важни са по време на война магьосниците… И колко рядко се среща този дар у хората. Само елфите по мъничко разбират от това…
	— Не знам… не знам… — Паклус засумтя.
	На Трикс чак му стана приятно от това бурно наддаване.
	— Ще направиш жертва в името на цялото кралство, Паклус!
	— За какво му е на кралството още един магьосник? А и времето е мирно!
	— Сега е мирно. Длъжен съм да ти кажа — Лапад понижи гласа си, — че обстановката в последно време стана много напрегната. Витамантите на Кристалните острови се оправиха от поражението. Говори се, че по пътя на жестоки експерименти от обикновени хора са се научили да правят магьосници. Разбира се, това са слаби магьосници, нищо особено, но са хиляди, Паклус, десетки хиляди!
	— Стига лъга! — съвсем по детски отговори Паклус. — Хиляди?
	— Да!
	Настъпи тишина. Трикс леко почука по стъклото, като се стараеше да привлече вниманието на нещастните си предшественици. Човечетата бързо се скриха в къщичката. Изглежда решиха, че гърми.
	— Трикс! — високо го повика Паклус.
	Трикс скочи и изтича към рицаря.
	— Чу ли какво си говорехме? — попита Паклус.
	— Да — призна си Трикс.
	— Решавай, тогава! Какво искаш повече — да останеш с мен или да станеш ученик на Радион Лапад?
	Трикс се разколеба. Рицарят явно беше огорчен от този обрат. Той се беше спуснал да спасява оръженосеца си, когато почти беше стигнал до кулата.
	— А не може ли да стана и рицар, и магьосник едновременно? — опита се да изхитрува Трикс.
	— Можеш — едновременно отвърнаха Лапад и Паклус. Спогледаха се и Радион изрази общото мнение: — Само че ще бъдеш слаб рицар и лош магьосник.
	— Наистина ли имам склонност към магията? — попита Трикс.
	— Ти знаеш ли какво представлява магията? — с въпрос му отговори Радион.
	— Изкуство да променяш света с думи.
	— Правилно. А защо думите могат да променят света?
	— Не знам. — Трикс вдигна рамене. — Това сигурно е тайна? Може би са нужни специални думи?
	— Да — кимна Лапад. — Работата е там, моето момче, че светът е това, което хората си представят. Някога хората се договорили, че небето е синьо, слънцето — жълто, а тревата — червена…
	— Радион, тревата е зелена — тихо изрече Паклус. — Колко пъти трябва да ти казвам?
	Магьосникът се смути.
	— Разбира се, че е зелена. Аз се обърках. За да е по-нагледно.
	— Виното в чашите ни какво е на цвят? — настойчиво попита Паклус.
	Лапад въздъхна:
	— Е, помня де, помня!… Стига си ми натяквал! Баща ми не различаваше цветовете, от него съм го наследил. Кръвта и виното са червени, тревата и жабите — зелени. „Това, което се разлива, е червено, това, по което стъпваш, е зелено“…
	— Аз измислих това, за да му напомня — гордо съобщи Паклус. — Давай нататък!
	— И така — прокашля се магьосникът. — Някога отдавна, хората се договорили какъв да е светът наоколо. И това е станало с помощта на думите, разбира се. Измислили обяснение за всяко нещо на този свят. Но думите могат да бъдат различни. И силата им е различна! Ако подбереш правилните думи и убедително изречеш нещо, светът може да ти повярва. И да се промени.
	— Затова на магьосника винаги му трябва слушател — добави Паклус. — Даже да е някой тъп минотавър. Затова умните магьосници винаги си имат спътници. Например, ученици.
	— Добрите магьосници — Радион изрече това с такъв тон, че стана ясно, че той причислява себе си към много добрите магьосници — могат и сами да си говорят. Но, разбира се, с компания е най-добре! Колкото по-простодушен и доверчив е спътникът ти, толкова по-добре действа магията.
	Той погледна косо към Паклус и отпи бързо от виното, сякаш беше казал нещо излишно. Но рицарят не бе си помислил нищо лошо.
	— Кои въпроси във вълшебството са верни и кои — не? — зададе още един въпрос Трикс.
	— Това е много точен въпрос — кимна Лапад. — И както е при всеки точен въпрос, в него се съдържа и отговорът. Верни са тези думи, на които хората вярват! От които им спира дъхът и им става топло на душата!
	— А защо измислените думи губят силата си? — попита Трикс.
	— Хубав въпрос! — оживи се Лапад. — Ти имаш заложби на велик магьосник! Веднъж измислено, заклинанието може да бъде употребявано много пъти. Но от честа употреба, то се износва, светът все по-малко и по-малко вярва в него, вълшебството става все по-слабо и по-слабо. А ако го запишеш и започнеш да го раздаваш наляво и надясно, само след няколко месеца и най-силното заклинание се превръща в нищо! Затова магьосниците пазят своите заклинания и не ги използват без нужда, по-често импровизират и не използват магия за дребни битови работи.
	— Решавай, момчето ми — каза Паклус. — Ти си славен оръженосец и аз мога да направя от теб рицар. Но ако решиш да станеш магьосник… — Паклус замълча, после добави тъжно: — Може да се срещнем на бойното поле от една и съща страна. И докато ти съчиняваш своите красиви думи, аз ще те пазя с меча си от чудовищата.
	Трикс кимна. Помисли секунда. После отиде при рицаря и го прегърна.
	— Значи ли това, че избираш кариерата на рицар, момчето ми? — трогнато попита Паклус.
	Радион Лапад се усмихна.
	— Не, сър Паклус. С ваше позволение, ще остана да изучавам магия при вашия приятел — отговори Трикс. — Аз съм ви много благодарен. Щях да се постарая да бъда добър оръженосец и рицар. Но ми се струва, че магията е моето поприще.
	Паклус кимна и печално каза:
	— Прав си, Трикс. Желая ти късмет!
	Трикс се обърна към магьосника и попита:
	— Какво да сторя сега, учителю?
	Радион присви очи.
	— Слез два етажа по-надолу, ученико. Там ще откриеш една голяма и мръсна кухня. Постарай се до довечера да я поизчистиш. И не забравяй, че магьосниците не използват магията за дреболии.
	— Слушам — каза Трикс и изобщо не се учуди.
	Хвърли един последен поглед на миниатюрната къщичка и тръгна към стълбата. Зад гърба му, Паклус каза шепнешком на Радион:
	— Той е прекрасно хлапе, но не забравяй, че е малко нескопосан.
	— О, да! — с удоволствие се съгласи магьосникът. — Виждам. Но от такива като него стават най-добрите магьосници.
	А Трикс, докато вървеше към кухнята се усмихваше като човек, който най-сетне е намерил своето място в живота.
	{img:neskoposkoto_i_011.png}


>	Втора част
>	Трикс търси знания

	{img:neskoposkoto_i_012.png}

>>	1

	Животът на младия човек, който избра да бъде ученик на магьосника, се делеше на две съвършено различни части. В едната, която беше невидима за очите на хората, му се налагаше да готви, да мие съдове, да мете и да слуша дългите самохвални речи на учителя си за подвизите и чудесата, които беше извършил. Връх на всичко бяха редките пристъпи на педагогическо вдъхновение, които обхващаха от време на време вълшебника. Тогава трябваше да изслушва дълги и скучни наставления и да прави заклинания, след което да слуша дълги и скучни забележки.
	Затова пък, другата, видимата част беше къде-къде по-приятна.
	Това е причината да разкажем за нея.
	Облечен в черна мантия, с изумрудено по края, с волна походка, през едно ранно и топло утро в средата на лятото, на покрития пазар в Босгард, стъпи ученикът на вълшебника, Трикс Соийе. В лявата си ръка той държеше голяма плетена кошница, а в дясната — полиран дървен жезъл от яко дърво, който изглеждаше като магически.
	Неговото появяване предизвика оживление сред търговците и немногобройните сутрешни посетители. В градчето всички знаеха, че преди три дни вълшебникът Радион Лапад, при тайнствени обстоятелства (шепнешком се разказваше за страшната битка, когато един отряд рицари, с помощта на многочислени демони и стадо гномове, обсадили кулата) се е сдобил с ученик. Но никой досега не беше виждал очите на този ученик. Най-разпространено беше мнението, че ученикът представлява демон, който се преструва на човек и затова към Трикс поглеждаха не само с любопитство и уважение, но и с известен страх.
	Без да подозира за това, Трикс нерешително се приближи към месаря, когото Лапад снощи подробно му беше описал. Плешивият и червенобузест здравеняк, който стискаше нервно в ръцете си сатър, когато видя, че Трикс се приближава към него, започна да нервничи и наведе очи.
	— Добро утро, господин Касап! — вежливо каза Трикс. — Господин Лапад поръча „както винаги“.
	Месарят кимна, с един удар заби сатъра в дръвника, върху който режеше месото, и с ловко движение на грамадните си ръце уви в плътна кафява хартия няколко сочни говежди пържоли, свински ребърца, телешки черен дроб и две парчета конски салам. Завърза с лико пакетите и ги постави на дъното на кошницата.
	— Ъ… как ви наричат, млади господине? — вежливо се осведоми Касап.
	— Трикс.
	— Ъ… мога ли да ви помоля да ми платите месото, господин Трикс?
	— Господин Лапад каза „както винаги“ — кимна Трикс и хвана с две ръце кошницата, която теглеше надолу ръката му. Жезълът му пречеше и се наложи да го сложи под мишница, което обаче разваляше вида му.
	— Разбирам — печално произнесе месарят. — Предайте на уважаемия господин магьосник, че аз много го почитам, но сметката на господин магьосника вече е петнайсет златни монети, а аз, за съжаление, не мога да правя месо от въздуха, жълтици — също.
	— Ще му предам — озадачен отвърна Трикс. Честно казано, той беше дълбоко уверен, че Радион Лапад не изпитва никаква нужда от пари. В една от стаите на кулата, Трикс със собствените си очи беше видял три сандъка, догоре пълни с монети — кой знае защо медни. Но медните монети също са пари. — Ще му предам, непременно ще му предам. Господин Лапад няма затруднение с парите, той е велик магьосник!
	— Затова пък аз имам, аз съм само един обикновен месар — тъжно каза Касап. — Кажете му, господин Трикс. Защото така нямам причина да коля животно, а когато дойдете следващия път, няма да има за уважаемия господин Лапад нито прясно месце, нито колбаси…
	Обмисляйки тази скрита заплаха, Трикс мина между сергиите с млечни продукти, купи сирене и напълни с мляко тумбестата стъклена бутилка. За да не вкисва в жегата, във ведрото с млякото седеше една малка зелена жаба. Трикс се намръщи от погнуса и реши, че няма да пие мляко. Само, ако е варено. На млекарката плати със ситна сребърна монета, която Лапад му беше дал. Вместо ресто, млекарката му уви в една платнена кърпа топка плътна извара и я връчи на момчето с такъв уверен вид, че Трикс не посмя да спори.
	Последната спирка от маршрута му беше при зарзаватчията — възрастен планинец, който с философско спокойствие наблюдаваше приближаващия се Трикс. Без да задава въпроси, старецът взе от ръката на момчето една по-едра сребърна монета и му връчи китките от прясна салата, зелен лук и някакви непознати треви. Трикс дори не успя да се учуди на скъпата цена на зеленилата, когато старецът произнесе:
	— Това е без пари. За теб. Момчетата трябва да ядат много зеленчуци — те дават сила.
	Трикс досега си мислеше, че силата идва от месото, но реши да не спори. Благодари вежливо. Старецът кимна и сложи върху кошницата няколко връзки с репички и три краставици.
	— Да ти е сладко… А това е за господин магьосника.
	Върху сергията на зарзаватчията стоеше едно старо детско нощно гърне, пълно с пръст. В гърнето растеше непознато на Трикс растение с големи зеленикави зърна. Зарзаватчията откъсна десетина, без да бърза и каза:
	— Днес, само десет за един сребърник. Реколтата е лоша.
	Пред очите на Трикс, зърната започнаха да менят цвета си — отначало станаха кафяви, а след това — лимоненожълти. Зарзаватчията ги уви в парче избелял плат и каза:
	— Трябва до обяд да сложиш зърната върху лед, защото иначе ще изгният и учителят ти ще се разсърди.
	— Ще ги сложа — озадачено произнесе Трикс. — Кажете ми, защо гледате растението в нощно гърне?
	— У нас така е прието — човек сади трева в нощно гърне, когато остарее — отвърна спокойно зарзаватчията. — Това означава, че вече не очаква потомство… Върви, момчето ми. И кажи на господин Лапад, че зърната на планинското кафе, оттук нататък ще стават все по-скъпи. Клановете воюват, пътеките са все по-опасни и керваните не пътуват.
	Тежко натоварен, като архар от планински керван, Трикс напусна пазара. Вече съвсем беше разсъмнало и трябваше да побърза, за да стигне до кулата преди да е станало горещо.
	За щастие, великият магьосник Лапад не пренебрегваше плебейския начин за придвижване. До пазара Трикс го чакаше лека двуколка, в която беше впрегнат стар, кротък кон. Когато момчето доближи, той протегна шията си с надежда.
	С усилие Трикс натовари тежката кошница в двуколката, измъкна от нея една сочна салата и като се огледа — дали възрастният продавач не гледа към него — я протегна на коня.
	Големите печални очи го погледнаха с учудване. Конят взе внимателно с меките си топли устни салатата от дланта на момчето. Сдъвка я и изпръхтя благодарно.
	Който е хранил с ръката си гладно животно, знае колко приятно е това нещо!
	Дали от благодарност или защото се връщаха у дома, конят вървеше много по-бързо. Трикс седеше на капрата и гордо гледаше пробуждащия се град. Отвсякъде се носеха звуци — простичката мелодия на неделното утро. Хленчеха гладни дечурлига, жени мъмреха мъжете си, които снощи бяха закъснели, мъжете пък сърдито им отвръщаха, че поне веднъж в седмицата имат право да поседят с приятели и да изпият по чаша, две, три…
	Настъпваше нов ден и хората се захващаха с обичайните си ежедневни неща.
	Отваряха се прозорците и оттам се изсипваха в канавките нощните гърнета. Към пекарните подтичваха сънливи деца, стискайки в шепа ситни медни грошове. Кудкудякаха кокошки, затворени в дървени клетки и очакваха своя ред. Мустакат селянин, без да бърза, подканваше: „Кокошки!“, „Тлъсти кокошки!“, „Млади кокошки от село Телепино!“, „Кеф ти жива, кеф ти, оскубана!“. От по-богатите домове излизаха домакини и прислужници, оглеждаха придирчиво стоката, пазаряха се и влизаха обратно с покупката си.
	Трикс, увит в мантията си, с жезъла върху коленете, любопитно оглеждаше гражданите. Беше уверен, че погледът му излъчва грижа и търпение, както подобава на един бъдещ магьосник, когато наблюдава простосмъртните. Уви, гражданите намираха погледа на ученика на вълшебника прекалено натраплив и пълен с безразличие. За жалост, човек вижда това, което иска да види.
	А Трикс ясно виждаше, че гражданите го гледат със симпатия и уважение.


	Всички велики магьосници са много мързеливи. Разбира се, когато се появеше поредният Черен властелин или Тъмен повелител, и на най-мързеливия магьосник му се налагаше да отлепи задника си от уютното продънено кресло и, подпирайки се на вълшебния си жезъл като на обикновена тояга, да помъкне изнеженото си тяло някъде към Планината на смъртта или Гората на ужаса, или Блатото на отчаянието. Черните властелини обикновено отсядаха на място, което за нормалния герой беше изключително досадно и противно. Обикновено, към края на пътешествието, вълшебниците (тези, които бяха оцелели след срещата с Химерата на влажните подземия или Страшната огнена парогълтачка) отслабваха на килограми, заякваха и ставаха много, много свирепи. Някои от тях озверяваха до такава степен, че смъкваха черния властелин от мястото му, заемаха го и никога повече не се връщаха обратно.
	За щастие, броят на черните властелини беше силно преувеличен от хорските легенди, така че вълшебниците можеха да си мързелуват толкова, колкото трудолюбието им позволяваше. Радион Лапад се числеше към вълшебниците, които, макар и мързеливи, бяха трудолюбиви.
	И това за Трикс беше голям късмет.
	Между две черни колони беше скрита вратата към кулата на Лапад — голяма врата от светло, с цвят на слонова кост дърво. Беше обкована с метални ленти и имаше няколко ключалки. Но понеже с пълно право Радион не разчиташе само на ключалките, там имаше и допълнителна охрана. До вратата, чоплейки зъбите си с алебардата, стоеше минотавър. Той беше дребен — колкото нормален възрастен мъж, със сива козина, на която липсваше блясък. Такива като него се въдеха в златоносните мини и се отличаваха с това, че сред тях се срещаха и рядко смислени екземпляри.
	— Здравей, Харим — поздрави Трикс минотавъра.
	— Здра… — изръмжа Харим. Човешкият много не му се удаваше, освен това, сред минотаврите, които охраняваха владенията на вълшебника, на Трикс му се носеше лошата слава, че малко му трябва, за да размаже главата на някой минотавър. — Здра… ра…
	Впрочем, Трикс не изгаряше от желание да общува с минотавъра. Той бързо се промуши през открехнатата врата, държейки пред себе си кошницата с продуктите. Чудовището се заклатушка към коня, за да го разпрегне и да го пусне да пасе. Благодарение на магиите на Радион, конете му сами пасяха, сами ходеха на водопой, даже сами отиваха при ковача, когато им паднеше някоя от подковите. Но да се разпрягат, засега, конете не можеха.
	Трикс, освободен от грижата на снабдител, отвори още една врата — лека и ажурна, от фини дървени пластини. Вратата отвеждаше до решетеста шахта, която вървеше нагоре, през цялата кула, до самия й връх. На дъното на шахтата имаше солидна дървена платформа, с тънки кълчищни въжета, закрепени в четирите й ъгъла, които също водеха към върха на кулата.
	Трикс пусна кошницата и с усилие изтегли якия лост, който стърчеше от платформата. Под краката му взе да скърца някакъв механизъм. Горе нещо застърга.
	Трикс чакаше.
	Въжетата се опънаха малко накриво и единият ъгъл на платформата леко увисна. Такива неща се случваха непрекъснато и той вече не се плашеше. Върху платформата имаше монтирани скоби, където можеше да пъхне краката си и да изравни наклона. Освен това, бяха закрепени и няколко въжени примки, за които Трикс предполагаше, че са там, в случай че нещо се случи с въжетата — да може да се хване за тях и да се изкачи нагоре, използвайки ръцете си.
	По този въпрос обаче не му се размишляваше.
	Платформата поскърцваше, въжетата скрибуцаха, а горе, все по-близо и по-близо стържеше механизмът. Трикс пристъпваше от крак на крак и се стараеше да не поглежда наоколо.
	Бездарният магьосник би се качвал догоре по стълба. Самонадеяният би направил заклинание, което да отслабва с всеки изминал ден. А мързеливият би предпочел да се охарчи за конструктор, който да му построи модерната във великосветските кръгове джаджа — асансьор, който се задвижва от вятърни перки. Ако се съдеше по това, че всичко беше направено не от камък или метал, можеше да се каже, че тук са се потрудили, не признатите от всички майстори на механичните чудеса — гномовете, а елфи и хора.
	Най-сетне дългият път към върха на кулата свърши. Платформата тръсна и спря до нова врата. Трикс вдигна кошницата и излезе от крехката дървена клетка в сигурния каменен коридор. Като всяко момче, израснало в дворец, и той беше убеден в сигурността и непоклатимостта на каменните постройки.
	Тези, които имаха възможност да се убедят в това, че най-здравите крепости могат да бъдат сринати камък по камък, рядко имаха възможност да споделят по-късно опита си с останалите.
	Вървейки по тясната галерия със сводест таван, Трикс стигна до кухнята. И галерията, и кухнята бяха обърнати на изток и бяха залети от слънчеви лъчи, които проникваха през прашните прозорци. След като разтовари кошницата върху полицата за зеленчуци и в ледника, Трикс разтвори кухненския прозорец и като се хвана, за всеки случай, за черчевето по средата, се наведе навън. Замижа блажено от ярката светлина.
	Беше във великолепно настроение!
	Струваше му се, че кулата плува по зелената поляна, покрита с червените пръски на розите. Вятърът духаше в лицето му и на вълни къдреше тревата. Над главата му поскърцваше вятърната перка. Не беше трудно да си представи с притворени клепачи, че се носи над бурно море, мачтите скърцат от вятъра, а той самият се намира на носа на кораб, който лети по хладните зелени вълни. Дощя му се да си пофантазира, че пред него стои, разперила ръце като летяща птица, красива девойка, а Трикс нежно я придържа за талията. Даже му се стори, че чува през поривите на вятъра прекрасна песен на непознат език…
	Рязък звън го изтръгна от мечтите му. Момчето трепна и се дръпна от прозореца. На секундата всички фантазии се изпариха от главата му.
	(Всички добре знаем, че когато човек се е размечтал, не бива да бъде стряскан. Разбира се, приказките, че душата може да не се върне обратно в тялото, са си суеверия за непросветени. Затова пък фантазиите наистина се изпаряват от главата, но ако са достатъчно ярки, не изчезват безследно. Те се носят из всемира, докато не попаднат в друга глава, някъде в съвсем друг свят и в друго време.
	Добре би било, ако чуждата фантазия е от полза… Представете си обаче какво страдание ще бъде, ако дивакът изведнъж се усети, че би могъл да построи парна машина или огнемет! Или какви комплекси ще изпита кроткият пещерен човек, ако улови мечтата на чиновника за почивка под горещото тропическо слънце!
	Радион Лапад обаче не можеше да предположи, че ученикът му точно сега се е размечтал. Така че ние няма да укоряваме магьосника. В края на краищата, да бъде в постоянна готовност е първото задължение на ученика.)
	Под звъна на звънеца, Трикс отиде до разговорната тръба, която стърчеше от стената до вратата. Измъкна запушалката и каза високо:
	— Слушам, господин магьоснико!
	Звънът престана. Трикс притисна ухо към тръбата и заслуша далечния глас на Радион:
	— Донеси ми кафе, ученико! И… и кифличка с ябълков мармалад.
	— Слушам! — отвърна Трикс. За три дни, той добре беше научил и дневната програма на Лапад, и неговите вкусове.
	Трикс сложи най-напред чайника на огнището. След това взе от ледника три жълти зърна, и ги стри в медно хаванче. Зърната станаха на прах и изсветляха пред очите му. Когато водата в чайника завря, Трикс я наля в любимата чашка на Радион — бяла, глазирана и с красива рисунка — катеричка, която бере лешници от един храст. Катеричката беше обута в панталонки и държеше кошничка. Трикс мислеше, че на възрастния магьосник не му отива да пие кафе от такава детска чаша, но предпочиташе благоразумно да не говори на тази тема.
	След като наля водата, той започна тихо да брои до двайсет. За приготвянето на хубаво планинско кафе трябва внимателно да се следи температурата на водата — тя не бива да бъде нито прекалено гореща, нито прекалено хладка. Когато произнесе „двайсет!“, Трикс изсипа във водата смляното кафе и го разбърка бързо с лъжичката.
	Течността стана първо сива, след това кафява, после малинова и накрая сякаш се подчини на съдбата си и стана бяла като мляко. Това беше верен признак, че температурата е точно уцелена и че кафето е станало.
	С кифличката беше по-лесно — Трикс измъкна една от кошницата с хляба, разряза я на две половинки и ги подържа минутка над врящия чайник, за да омекне поне малко твърдият хляб. Защо ли Лапад не му поръчваше да купува хляб? Защо му трябваше да икономисва? Нали имаше три сандъка с монети!
	Намаза мармалада направо с пръста си и след това го облиза. Това не беше, защото смяташе, че така е по-вкусно. Просто мармаладът беше останал съвсем малко и само с пръст можеше да го обере от стените на съдинката.
	Кафето и кифличката Трикс постави на подноса и се запъти към кабинета на Лапад — той беше един етаж по-горе. За радост, сега нямаше нужда да използва асансьора — имаше нормална вита стълба.


	Бидейки наследник на херцог, макар и полу, Трикс не изпитваше преклонение нито пред учените, нито пред библиотекарите, нито даже пред магьосниците. Когато беше малък, той често навестяваше кабинета на придворния магьосник Кемур. Той беше добър и остроумен човек, който не беше особено преуспял в професията си.
	В кабинета на баща му, освен цялата полица с кралски закони в кожени подвързии и още една цяла полица с годишници „Горещи новини“, имаше и специална маса с писмени принадлежности. Не, не тези, обикновените, с които баща му подписваше укази и разпоредби, а с изящни прибори за писане — писалката беше от ясен, с перо от феникс. По всеобщо мнение, единствено с тях подобаваше да се записват магически заклинания.
	Работният кабинет на магьосника Лапад обаче се различаваше от всичко, което досега Трикс беше имал възможност да види. Вместо строги шкафове с подвързани с кожа и коприна книги, там имаше само голи стени, облечени с кремава тъкан. Разкошното кресло, в което можеш спокойно да отдъхваш, докато работиш, беше сменено с твърд стол с неудобна висока облегалка. Масата — от бяло дърво (прекрасна планинска бреза), беше семпла и без никакви украшения. Върху нея имаше запалена газена лампа, нищо че навън грееше слънце; чаша с добре подострени моливи и купчинка хубава хартия.
	Само един детайл нарушаваше аскетичната подредба — акварелът на стената. Картината показваше млада девица с прозрачни одежди, в мъглата, на края на гората. Девицата водеше на тънка връвчица еднорог с тъжни очи. Трикс харесваше еднорога, още повече му харесваше девицата, но все пак, такава картина човек очакваше да види в женски будоар, не и в кабинета на могъщ магьосник.
	— Господин Лапад, кафето ви — каза Трикс.
	Магьосникът стоеше до прозореца, мръщеше се и гледаше някакво гъсто изписано листче.
	— Кафето ви! — високо повтори Трикс.
	— Кафето… — замислено произнесе Лапад, без да се обръща.
	— Хубаво ароматно кафе — похвали напитката Трикс. — Само десет зърна за една сребърна монета. И казват, че ще поскъпне.
	— Хубаво и ароматно… — Лапад замислено взе чашата. Отпи. Настоятелно кимна към креслото. — Седни! Седни и слушай!
	Зарадван от факта, че ще може да поседи в креслото на истински магьосник и от това, че сега ще научи нещо, Трикс бързо се намести върху стола.
	— Така… — Лапад се прокашля. — Не е завършено… трябва да го оправям… С две думи, това е заклинание за примамване на летящ огнен демон в затворени помещения. Слушай!
	Трикс помръдна неспокойно на стола и заслуша внимателно.
	— В началото се чу писък — тънък, на границата на слуха, сякаш комар пищеше в нощта — тържествено започна Лапад. — След това, горещи вълни се понесоха по стаята и по разтревожените лица изби пот. Тревогата все по-ясно се четеше по лицата…
	Той спря да чете. Взря се с недоумение в листчето.
	— Нещо не е както трябва ли, господин Лапад? — попита Трикс. Той вече сякаш чуваше тънкия писък и температурата в стаята сякаш се покачи.
	— Разбира се! — Лапад се наведе над масата, моливът му бързо запрепуска по листчето, яростно зачерквайки и поправяйки. — Едно след друго, в две съседни изречения, „… по разтревожените лица изби…“ и „… се четеше по лицата…“ Отвратително! Елементарна, недопустима грешка! Кой демон ще се подлъже по такъв текст?! Ето! Чуй сега!
	Трикс кимна и отново заслуша.
	— В началото се чу пищене — тънко, на границата на слуха, сякаш комар звънеше в нощта — тържествено започна Лапад. — След това горещи вълни заплуваха из стаята и пот заизбива върху разтревожените лица. Тревогата все по-силно завладяваше всички. И ето, че смътни сенки заиграха по стените…
	Трикс с възторг и уплаха усети, че в ушите му звъни, по челото му беше избила пот, а върху стената се движеха неясни сенки.
	— … сякаш предвещаваха появата на този, когото великият магьосник беше призовал…
	Лапад замълча. Поклати глава:
	— Къде са ми очите?! „… Сякаш, сякаш…“ Паразитни думи! Отвратително! Ужасно! Нали така, момчето ми?
	— Вярно — съгласи се Трикс. — Не струва.
	— Текстът трябва да се лее и да не спъва слушателя — мърмореше Лапад. — Само тогава думите придобиват магическо значение… Сега отново!
	— В началото се чу пищене — тънко, на границата на слуха, сякаш комар звънеше в нощта. — На Лапад явно му харесваше първата фраза. — След това горещи вълни заплуваха из стаята и пот заизбива върху разтревожените лица. Тревогата все по-силно завладяваше всички. И ето, че смътни сенки заиграха по стените, все едно предвещаваха появата на този, когото великият магьосник беше призовал. „Яви се пред мен, Гоелрон, демон на огъня и мълниите! Бъди мой слуга, докато самата смърт не отнесе теб или мен! Задължавам те с три правила: «Не допускай действия или бездействие, които биха могли да ме застрашат! Изпълнявай всяка моя заповед, ако не противоречи на първото правило! Защитавай се в степен, която не противоречи на предните две правила.»“ И ето, че пространството се взриви с душераздиращ стон и пусна на бял свят демона Гоелрон — огнена топка с черни очи-въглени и кучешки зъби като огнени езици…
	Радион замълча, изчаквайки.
	Трикс затаи дъх.
	Нищо не последва.
	— Нещо не е както трябва — въздъхна Лапад. Изглеждаше, че магьосникът не се беше надявал да успее. Сложи листчето на масата и отпи от кафето. Раздразнено поясни: — Три седмици се мъча над заклинанието за призоваването на фамилиар! Знаеш ли какво е това „фамилиар“?
	Трикс вдигна рамене. Знаеше, но виждаше, че магьосникът искаше сам да разкаже всичко.
	— Фамилиарът е същество, което е извикано от друго измерение на битието. То не само се подчинява на магьосника, но се превръща в негов близък приятел и съратник. То може да притежава собствени магически способности. За магьосника е голяма чест да има свой фамилиар, дори той да не е особено представителен… Не знам какво не е наред. Защо фамилиарът не се появява?
	— Името точно ли е?
	— Откъде у магическото същество име? Важното е да звучи убедително. Гоелрон звучи добре!
	Трикс помисли малко, после предположи:
	— Може би думите са се изтъркали? Може би някой друг е викал фамилиара по този начин? Може трите правила, на които той трябва да се подчинява да са измислени по-преди?
	— За да се изтъркат думите, трябва да са ги прочели стотици хора. Хиляди! — Лапад патетично махна с ръка. — Никой магьосник няма да разгласи такива красиво измислени заповеди! Ех!…
	Трикс беше смутен. Искрено му се искаше да помогне, но не знаеше как. Освен това искаше и той самият да се научи да прави магии.
	За щастие, разочарованият Лапад сам реши да прекрати научните си занимания и да налее малко мъдрост в главата на ученика си.
	— Дай да видим, ти колко си напреднал. Вчера ти поръчах по магически начин да създадеш гвоздей. Обикновен железен гвоздей. Успя ли?
	Трикс наведе глава.
	— Ясно! — Лапад, кой знае защо, се развесели. — Я опитай в мое присъствие!
	Трикс набра смелост и произнесе:
	— Гвоздей! Направо дреболия! Най-простото ковашко творение. А без него, нито къща можеш да построиш, нито кърпа да окачиш. Без гвоздея, на коня ще му падне подковата, ще се препъне и рицарят ще изгуби битката. Даже в клозета няма как да се затвориш, ако резето не е добре закрепено с як гвоздей. Точно такъв гвоздей се появи в ръката ми — дълъг осем сантиметра и половина, два сантиметра дебел, от чисто ново, лъскаво желязо…
	Трикс завърши и печално погледна дланта си. Там, разбира се, нямаше никакъв гвоздей.
	Лапад обидно се разсмя. После потупа Трикс по главата:
	— Няма нищо, момчето ми. За начало е даже много добре. Малко в простонароден дух с всичките му наричания и разсъждения. После обаче… Знаеш ли къде ти е грешката? Да не би да си измъкнал от вратата на клозета гвоздея, да си го измерил и да си го взел за модел?
	— Защо, не може ли? — учуди се Трикс.
	— Може. Ако не ти достига въображение, дори е задължително. Само че трябва да запомниш — никакви глупави новомодни метри и сантиметри! Никакви числителни! Можеш ли да си представиш осем и половина сантиметра?
	— Не.
	— Това е то! Говори образно и не употребявай числителни! Не поръчваш на ковача. Твориш магия! А магията е направена от чиста красота и вълшебната хармония на думите.
	— Ей сега! — засуети се Трикс. — Разбрах, наистина, всичко разбрах! Чуйте! Гвоздей! Направо дреболия! Най-простото ковашко творение. А без него, нито къща можеш да построиш, нито кърпа да окачиш. Без гвоздея, на коня ще му падне подковата, ще се препъне и рицарят ще изгуби битката. Даже в клозета няма как да се затвориш, ако резето не е закрепено с як гвоздей. Точно такъв гвоздей се появи в ръката ми — дълъг, колкото палеца ми и дебел, колкото… кутрето ми, от чисто ново, лъскаво желязо…
	Гвоздей нямаше.
	— Често ли ти се е случвало да виждаш гвоздеи без ръжда? — небрежно попита Лапад.
	— А! — радостно възкликна ученикът му.
	— Действителността трябва да се украсява по мъничко. Това е същината на магията. Обаче умно и с мярка, без да вървиш срещу суровата истина на живота.
	— Гвоздей! Направо дреболия! — забърбори Трикс. — Най-простото ковашко творение. А без него, нито къща можеш да построиш, нито кърпа да окачиш. Без гвоздея на коня ще му падне подковата, ще се препъне и рицарят ще изгуби битката. Даже в клозета няма как да се затвориш, ако резето не е закрепено с як гвоздей. Точно такъв гвоздей се появи в ръката ми — дълъг колкото палеца ми и дебел колкото кутрето ми, ръждясал, но още здрав! О!
	С примряло сърце, усмихнат до уши, Трикс показа на учителя си гвоздея, който лежеше в ръката му. Ръждив, твърде дебел, за да може да бъде забиван, но здрав и истински.
	— Лесно схващаш — похвали го Лапад. — Браво! Само, следващия път внимавай с размерите. А гвоздеят си го бива, заслужи си похвалата.
	Трикс въртеше гвоздея в ръката си с вид на победител. Нищо, че не може да се използва, тежък е за забиване, но все пак си е истински ръждив гвоздей! Магията сътвори от нищото гвоздей!
	— Господин Лапад — замислено каза Трикс. — Не може ли да направим малко монети? Месарят каза, че следващия път…
	— Трикс — Лапад въздъхна и седна на своя твърд и неудобен стол, — знаеш ли какво забранява на своите вълшебници нашият мъдър крал? И какво забраняват всички умни крале, барони, маркизи?…
	— Не знам.
	— От нищото да се правят пари! — натърти Лапад. — Защото съществува такова нещо като девалвация на паричната маса!
	— Какво е това? — порази се Трикс. — Зъл демон ли?
	— По-лошо. Да не си мислиш, че на регента не му се иска да насече повече монети и да купи земите наоколо, например? Но не го прави. Защо ли? Ами, защото, ако парите станат прекалено много, тяхната цена ще падне!
	— Парите имат цена?!
	— Разбира се. Да речем, че сега в град Босгард има в обръщение сто златни монети, хиляда сребърни и десет хиляди медни. Кокошката струва една сребърна…
	— Ако малко се попазариш, ще ти дадат две — допълни Трикс.
	— Давам ти пример — намръщи се Лапад. — Само това оставаше, велик магьосник като мен да пълни главата си с презрени глупости като цената на кокошките! Всички знаят, че един златен талер струва десет сребърни, а един сребърен — десет медни.
	— Единайсет.
	— Това е заради инфлацията — отново неразбрано каза Лапад. — И така, и парите имат своя цена. Ако регентът реши да отсече още монети, никой няма дума да му каже. Защото златото и среброто са редки метали, добиват ги гномовете в дълбоките мини, а търговците от всички страни, на драго сърце ги купуват. Между нашите монети се случва да попаднат и чуждестранни — динари, реали, екю — и това не смущава никого. Стига златото да е чисто и да тежи достатъчно. Медта обаче е по-обикновен метал. И от нея могат да се отсекат и сто пъти повече монети, ако щеш! И тогава твоята кокошка пак ще струва една сребърна монета, но ако са медни, тогава ще струва не десет, а сто монети! Не, не сто — хиляда!
	Уплашен от перспективата да ходи с чувал вместо с кесия, Трикс жално попита:
	— Ами, ако се сътворят с магия сребърни? Или златни?
	— Точно тук, момчето ми, влиза в сила суровият закон на магията — въздъхна Лапад. — Ти сигурно си мислиш, че твоят гвоздей е възникнал от нищото? Не. Възникнал е от желязото, което съществува около теб. От частиците желязо, които се намират в камъка, в прахоляка, във въздуха… В теб самия, ако трябва да съм абсолютно прецизен. Защото и в човешката кръв има желязо. За жалост, златото не се търкаля под краката ни. Желязото — също. Когато решиш да създадеш следващия си гвоздей, магията може да източи желязото от кръвта ти и ти да умреш.
	— Ами, ако превърнем железния гвоздей в златен?
	— Уви! Можем да превръщаме само в това, което е по-леко. Златният гвоздей лесно може да бъде превърнат в железен, но железният в златен — никога! Това е закон на магията. Ако се постараеш, можеш да го превърнеш в дървен, но в златен или сребърен — няма как. Дори в меден не може!
	— Но нали медта е евтина! — възкликна Трикс. — Мога да отида до града и да купя медни отпадъци, колкото искате…
	— Трикс — въздъхна Лапад. — Трябва да ми повярваш, че на трона не сядат глупаци. На магьосниците им е забранено категорично да плащат с медни грошове.
	Трикс зяпна от учудване. Сега му стана ясно защо на пазара никой не му върна рестото от сребърните монети.
	— Да — кимна Лапад. — Аз имам тук три сандъка с медни монети. Веднъж минах покрай един стар меден рудник, направих ги… Но не можем да ги харчим.
	Помълча малко и тъжно добави:
	— За жалост, златото и среброто свършиха.
	— Хайде да направим от монетите съдове — предложи Трикс. — Кофи, легени, чайници… На пазара се търсят!
	Лапад се сгърчи от ярост.
	— Аз, могъщият магьосник, да правя съдове за простолюдието?! Ти представяш ли си колко сили и време биха отишли за един прост чайник? По-добре да ги продадем на ковачите — нека ги претопят и нека те изковат от тях съдове. Така по` може. Но пак е срамота. Магьосниците, които добиват мед от остатъци руда от насипите до шахтите ги наричат презрително „рудни магьосници“.
	— В такива случаи баща ми казваше — разсъдително каза Трикс: — „Което е лошо за нас, е добро в чужбина“. Така беше, когато заловиха контрабандистите с три коли упойваща трева. У нас я горят, а тревата беше много хубава. И ние я продадохме. На пиратите. Те пък май я бяха препродали на витамантите на Кристалните острови. Там тази трева е много скъпа.
	— Предлагаш ми да продадем монетите чрез посредник? Това е приравнено към фалшифицирането на пари! — осъдително каза Лапад. Но кой знае защо, изобщо не изглеждаше сърдит.
	— Ако е сторено тук — да. Но ако е за враговете ни — напротив, това е диверсия за славата и честта на Регента и Краля. Можем да ги обменим с диваците за бисери. За тях е все едно — така и така ще си направят от бисерите гердани.
	— Я гледай! — измърмори Лапад. — Какъв способен ученик се извъди! Я върви… — Той се замисли, обмисляйки какво да предложи. — По-добре, върви на поляната да набереш няколко букета. Недей да береш от розите — омръзнали са ми! Единият букет да бъде от макове и маргарити, а другият от лалета и синчец. И двата да са красиви! Развивай естетиката в себе си! И… можеш да се поупражняваш с магии. Вземи от килера няколко ръждиви подкови и направи малко гвоздеи. Асансьорът ни се е разхлопал, трябва да се оправя. Имаш време до залез-слънце.


	С букетите Трикс се справи бързо. Беше го срам да си признае, но уроците по цветарство и букетология му бяха любими. Може и да не бяха мъжки заниманията с цветя, но нали не беше много изящно един рицар да подари на прекрасната си дама букет от жълти циклами, които намекваха за желание за раздяла…
	Тъй че двата букета, развиващи естетическото му чувство, Трикс направи много бързо, без да обръща внимание на недоброжелателния поглед на минотавъра, който охраняваше кулата. Букетът от макове и маргаритки стана особено красив. Той трябваше да символизира дълбокото и искрено уважение към наставника. Вторият, който беше от синчец и лалета, стана малко пораздърпан, но Трикс реши, че това е знак за собственото му невежество и стремежа му да го преодолее.
	Коремът му къркореше; на излизане от кулата, Трикс беше хапнал само една кифличка с малко сирене. Обаче, без да обръща внимание на тези глупости, момчето на бърза ръка създаде няколко гвоздея — остри и умерено тънки. След което, в пристъп на храброст, сътвори и парче хляб — пресен и шуплест, с коричка, поръсена с ким.
	Хлябът беше съвсем като истински. Трикс го повъртя в ръцете си, вдъхна от аромата му и отхапа. Беше вкусно.
	Замислено го изяде. За жалост, хлябът не можеше истински да засища. От всичко, създадено по магически начин, единствено годна за употреба беше водата. От всичко останало, за организъма нямаше полза. Не беше вредно, затова временно, човек можеше да засити глада си.
	Искаше му се да сътвори нещо велико. Истинско. Нещо, което би накарало магистър Лапад да зяпне и да каже: „Браво, Трикс! Ти ще станеш велик вълшебник!“
	А какво би станало, ако…
	Трикс лежеше на тревата, дъвчеше една тревичка и си мислеше за безуспешните опити на Радион да извика фамилиар. Какъв беше проблемът? Всичко звучеше толкова красиво и умно… Вероятно, работата не беше в демона, а в мъдрите правила, които бяха създадени, за да предпазят магьосника от съществото, което той призовава. Правилата са добри и обхващат всичко, но това означаваше, че вече някой ги е използвал. И те са изгубили…
	Кажете, моля ви се, иначе как можеш да се предпазиш?… Да извикаш някое безпомощно същество, което да не може да ти навреди? За какво ти е такова?…
	Трикс изхъмка. Трябва да се мисли в друга посока! Законите и правилата са като вериги, които са надянати на някой разбойник. А нали хората не си причиняват вреда, само защото се страхуват от наказание! Те, освен това, могат да се отнасят добре един към друг, да бъдат приятели, да се обичат…
	Не, сигурно Шарбапал, демонът на огъня и пламъка няма как да се отнася с любов към магьосника, който го призовава. Но пък фамилиарите, също така са и различни, някои от тях могат да бъдат дори симпатични…
	Трикс мечтателно погледна към едно лале, което се клатушкаше от вятъра. И каза:
	— Сред огромното поле от цветя, между листенцата на едно лале живееше Аннет — прекрасната фея на цветята. Листенцата на синчеца и лалетата и служеха за дрехи, на закуска тя пиеше роса и нектар, а на обяд ядеше жълт прашец от тичинките на цветята. Беше голяма, колкото палец — да, да, колкото палец на ръка и беше изумително красива — нежна, синеока и с руса коса. Ако можехте да я видите, вие бихте възкликнали: „Ах, какво красиво момиченце!“ Но Аннет много рядко се показваше пред хората. През деня, тя спеше в чашката на лалето, а нощем танцуваше под лунните лъчи и пееше весели песнички. И това продължи дотогава, докато един ден, привлечена от вдъхновен глас, тя надзърна над ръба на цветето и видя един прекрасен юноша. Влюби се в него толкова искрено и силно, колкото силно се влюбват единствено феите, дотогава, докато смъртта не ги раздели. А!!!
	Малко мило личице с ореол от руси коси, надникна от лалето и с обожание погледна Трикс. След това се показаха две мънички ръчички, хванаха се за ръба на цветето и пред него се появи мъничко момиченце, с рокля от листенца на синчец. Тя провеси босите си крачка, седна и подпря с ръце главицата си.
	{img:neskoposkoto_i_013.png}
	— Толкова красиво говориш — отчетливо каза с тънък гласец девойчето. — Ти си толкова мил! Знаеш ли, аз много те обичам. Готова съм да те слушам цял ден. А през нощта ще танцувам за теб на лунна светлина.
	— Аз… аз… Трябва да вървя… — изпълзявайки назад, заекна Трикс.
	— Да вървим, мили — съгласи се феята.
	Тя се протегна, на гърба й се появиха две прозрачни крилца и тя се издигна във въздуха. Увисна над Трикс.
	— Където ти, там и аз. Само една минутка, моля! Още не съм обядвала.
	Жужейки като пчела, тя пикира върху една тумба с трева, с листенца като пет разперени пръста и бледи жълто-зелени цветове.
	Трикс скочи. Избърса с ръка потното си чело. Беше много тихо и наоколо не се виждаха никакви феи.
	— Сигурно ме е напекло слънцето… — с надежда каза Трикс.
	Потупа се по джоба — гвоздеите си бяха на мястото. Вдигна букетите.
	От маковия цвят излетя и се издигна нагоре мъничка фея. Тя летеше някак тежко и на тласъци и залиташе встрани. Феята се тръсна върху букета, излегна се и захихика.
	— Какво правиш — убито попита Трикс.
	— Ниш… — феята пак захихика и зарита с крачка. — Колко си досаден… Как се казваш?
	— Трикс…
	— А аз — Аннет… Хи-хи-хи…
	— Какво си се разхихикала?!
	— Като хапна, веднага ме избива на хилене. — Момиченцето сладко се протегна. — Ще дремна малко, става ли? Цяла нощ съм танцувала… На лунна светлина…


	Магистър Радион Лапад дълго и съсредоточено изучава спящата върху дланта на Трикс фея. След това попита:
	— Какво каза, че е яла на обяд?
	— Там растеше някаква трева… Съвсем невзрачна. Листата и са такива… — И той разпери дланта си. — И цъфти с малки, също невзрачни, жълто-зелени цветове.
	— Да я беше нахранил със сок от мак. Поздравявам те, момчето ми! Ти си магаре! Ти си първият на света магьосник, който си има за фамилияр фея-наркоманка.
	— И сега… сега какво да правя?
	— Как, какво? Нали сам го изрече — докато смъртта не ги раздели. Можеш да се хвърлиш от кулата. А можеш да я смачкаш или да я удавиш в нощното гърне.
	— Не — Трикс затръска глава. — Как бих могъл?! Тя е малка и беззащитна! И ме обича!
	— Тогава ще търпиш! — безжалостно изрече Радион. Погледна нещастната физиономия на Трикс и добави: — По принцип феите на цветята не живеят дълго. Едно лято. Бедата е там, че цветята около кулата, също са вълшебни и цъфтят непрекъснато, дори и под снега. Какво ще излезе от този миш-маш — даже не мога да си представя! Може да умре през есента. А може и да те надживее.
	— Има ли някаква полза от нея? — Трикс не се удържа и изхлипа. — Не можем ли да я използваме за нещо?
	Магистър Лапад се замисли.
	— Предполагам, че в природата, тази стърчиопашка служи за опрашване на цветята. Възможно е и магическите й способности да подпомагат растежа на растенията. Като се свести я разпитай. На мен няма да ми отговори — тя е твой фамилияр. Ако беше мъничко по-голяма — Радион изхъмка — можеше да я използваме в кухнята. Тя, разбира се, силно ще страда, но от любов към теб, ще се примири. Не знам, моето момче, не знам… Това да ти е в бъдеще за урок!
	Трикс мълчеше, съзнавайки правотата на учителя си.
	— Дай тук гвоздеите — заповяда Лапад. — Сам ще оправя асансьора. Нещо ми подсказва, че не бива да ти поверявам толкова сложни задачи, като съединяването на две дъски, посредством гвоздеи. Букетите постави в тоалетните. Този с лалетата — в моята. А другия сложи в твоята. И не забравяй да ги сменяш през два дни.
	Той погледна още веднъж към феята и въздъхна:
	— Сигурен ли си, че не искаш, тя да стане… по-голяма?
	— Не…
	— Просто не знам… — печално каза Лапад. — Дори ме е страх да разкажа на колегите си. Няма да се смеят на теб, а на мен. Утре очаквам гости… Малък симпозиум…
	Той се замисли.
	След това протегна ръка и погъделичка феята по коремчето.
	— Любими… — нежно каза феята и се протегна. Отвори очи, намръщи се и скочи. — Какво е това?! Аз съм порядъчна фея!
	— Само исках да те събудя — изрече Лапад. — Кажи ми, моля ти се, какво умееш да вършиш?
	Феята ядосано мълчеше.
	— Трикс, попитай я ти.
	— Аннет, какво умееш да вършиш?
	— Да танцувам на лунна светлина, мили — изгука феята.
	— Друго? Да отглеждаш цветя?
	— Аз съм фея на цветята, не съм градинар! Нека сами си растат.
	— Ясно! — резюмира Радион. — Абсолютно безполезен фамилиар!
	— Тя е красива — застъпи се Трикс за феята и с това си заслужи пълния с обожание поглед на Аннет.
	— Трябва да ти подаря една хубава лупа — каза Радион. — Добре, моето момче. В крайна сметка, ти доказа, че способностите ти растат. Да призовеш фамилиар… какъвто и да било фамилиар си е… силно вълшебство. Жалко, че няма как с помощта на магия да преодолеем нашите финансови затруднения.
	Той погледна замислено Трикс и момчето позна този поглед. Той казваше много ясно: „Да можех да те пратя някъде по-далече от очите ми!“ Майка му го гледаше така, когато влиташе в стаята, докато тя и нейните дружки мило беседваха, баща му — когато се навърташе около тронната зала, а той водеше задушевни разговори с приятелите си — истории от риболова, лова и някакви непонятни „лудории, позволени на владетеля“. Майка му наричаше тези „лудории“ „недопустими“, но никой не посвещаваше Трикс в детайлите.
	— Аз имам малка къща в Дилон — каза магьосникът. — Мислех да ходя дотам след три дни. Но ми дойде наум нещо наистина чудесно. Щом вече си толкова самостоятелен и даже си имаш фамилиар, ще те пратя сам да идеш в столицата. А дотогава… ще се прибереш вкъщи, ще измиеш пода, съдовете… ще си приготвиш провизии за из път. Можеш да си напълниш джобовете с медни монети от сандъка. Схващаш ли?
	— Схващам — кимна Трикс. — Нали никой не се досеща, че съм магьосник?
	— Все още, официално не си магьосник — поправи го Радион. — А парите — ако някой каже нещо — твои са. Нали разбираш?
	Трикс кимна.
	— Пред никого да не показваш феята — добави магистърът. — Дръж я в джоба си. Или в пазвата си.
	— В пазвата, в пазвата — закрещя феята. — По-близо до теб, мили мой!
	Трикс се изчерви и разтвори джоба, който беше върху нагръдника на мантията му. Феята разбра всичко без думи. Въздъхна и прелетя в джоба му.
	— Можеш да си направиш дупчица — така ще ти бъде по-интересно… — каза Трикс. — Олеле, къде чоплиш?!
	— От вътрешната страна, любими. По-приятно ми е теб да гледам!
	— Навън чопли! Аз не съм чак толкова интересен!
	Радион Лапад вдигна очи към небето. Измърмори:
	— Трябва да призная, че този избор е правилен донякъде… Трикс!
	Трикс с целия си вид даваше да се разбере, че е готов да слуша и да се подчинява.
	— Недей да ме подвеждаш, чуваш ли! Стегни се. Концентрирай се. Хубаво мисли, преди да предприемеш нещо. Утре сутринта, на разсъмване тръгваш. До вечерта ще си в Дилон.
	— Няма да ви подведа, учителю! — с жар възкликна Трикс.
	{img:neskoposkoto_i_014.png}


>>	2

	Няма нищо по-приятно от това, в горещ летен ден да седиш под клонесто дърво, да пиеш студено ябълково вино от глинена стомна и да гледаш пътниците, които едва се влачат из прахоляка в жегата.
	Особено, ако денят клони към свечеряване, а пътникът, който води за юздата капналото старо сиво конче, натоварено с два тежки денка, явно идва отдалече — от Арсонг или от Босгард, например.
	— Момчето ми се вижда уморено — каза единият от наблюдателите — достоен за уважение дърводелец. — Изглежда да е прислужник на някой търговец.
	— Не прилича на такъв, погледът му е прекалено прям и честен — възрази приятелят му, който по причина на постоянна липса на работа и пари не обичаше търговците. — Дай глътка…
	Заради ябълковото вино, те не обърнаха внимание на това, че момчето с коня свърна по пътя, който водеше нагоре по склона на хълма. Над реката се простираха кварталите с по-богатите къщи, в които не живееха градски знаменитости, но не бяха и къщите на обикновените майстори. Вместо две-три дървета, които обикновено се издигаха пред другите къщи, пред тези имаше от страната на пътя зелени храсти, а зад тях — уютни цветни лехи. Според богатството и тщеславието си, стопаните засаждаха също така и дървета, които или раждаха плодове — ябълки, круши, вишни, или такива, които, макар и красиви, ставаха само за дърва за огрев.
	Сверявайки непрекъснато пътя с листчето, на което магистър Лапад акуратно беше начертал маршрута му, Трикс стигна до една вехта ограда, която от старост се беше килнала, а боята й от бяла беше станала сива и се беше олющила. Портичката беше заключена как да е, с разнебитена ключалка и всеки можеше да я отключи. Буйните храсти и дърветата закриваха почти напълно къщичката в дъното на двора. Въпреки очевидната запустялост, стъклата на прозорците бяха цели, а пищно цъфтящите цветя и храсти, не бяха пострадали от набезите на тукашните хлапета. И нищо чудно — по двора пърхаше огън — пазач, който се виждаше добре и на дневна светлина. Когато Трикс отвори портичката и влезе вътре, огънят се приближи към него. Трикс се спря.
	Огньовете-пазачи не бяха чак толкова голяма рядкост. Бяха достъпни и за магьосниците, и за заможните граждани. Добрият крадец, ако притежава известна сила и ловкост, може да излъже огъня и да го угаси — някои предпочитат да го правят с ръкавици от кожа на саламандър, а други — само с кофа вода. Но от момчетата, които крадяха цветя по дворовете, а и от тези, които отмъкваха всичко, което им падне, огньовете пазеха добре.
	Огънят долетя до Трикс. Беше колкото голям портокал, оранжев, но не беше плътен, а прозираше, сякаш беше направен от горещ въздух. Ако човек има достатъчно богата фантазия, би могъл да забележи сред огнените езичета нещо подобно на човешко лице.
	— Изпраща ме твоят стопанин — каза Трикс. — Ето неговият знак, ето и пръстенът му, а ето и документ, подписан от него.
	Огънят се позавъртя около ръката на Трикс. Момчето държеше палеца си изпънат нагоре. Това беше знакът, на пръста му имаше прост сребърен пръстен, а на картата, която магистратът беше нарисувал се мъдреше подпис — пищен и завъртян. Доволен от видяното, огънят докосна хартията, тя мигновено пламна и се превърна в пепел, която се посипа в ръката на Трикс. Огънят се разгоря още по-силно и се понесе да патрулира в градината. Някои магьосници възлагаха на огньовете и други функции, освен охранителните — да показват пътя, да светят в тъмното… Но Лапад смяташе, че охранител, който се занимава с други неща, освен да охранява, пет пари не струва.
	Трикс вкара коня през портичката и го поведе по настланата с пясък пътека към конюшнята. Въздъхна и започна да разтоварва денковете. Работата на ученика на магьосника, се състои, както вече казахме, деветдесет процента в мъкнене на тежки неща, миене и всякаква друга домакинска работа.
	След един час, когато слънцето вече беше тръгнало да залязва, умореното конче беше почистено и нахранено, а вързопите — разтребени и внесени в къщата. Трикс изля застоялата дъждовна вода от бъчвата на верандата и извади прясна — в градината имаше кладенец (възхитителен разкош!), занесе в къщата прашната дреха, с която беше пътувал и строго нареди на джоба отпред: „Не поглеждай!“, след което се разсъблече и също се изми. Благодарение на Радион, гардеробът му беше станал по-богат и той се преоблече в чиста риза и панталони, огледа се в огледалцето на стената в антрето и реши, че резултатът е съвсем поносим.
	Не можеше да се каже, че за тази седмица, през която Трикс се беше превърнал в беглец и изгнаник, много беше пораснал. Също така, не можеше да се каже, че беше пораснал малко. Погледът му обаче беше станал по-сериозен, а извивката на устните — по-твърда. Беше си останал предишното момче, но не беше момчето от двореца.
	На влизане в Дилон, Трикс беше абсолютно уверен, че веднага щом пристигне в къщичката на Лапад, ще падне от умора и ще заспи. Може би, само щеше да хапне малко от набраните по пътя ябълки и толкова… Но след като се изми и преоблече, изведнъж усети, че силите му са се върнали и изобщо не му се спи. Прииска му се да се разходи и да разгледа града. Той погледна куртката си, която мълчеше обидено, въздъхна и я наметна върху раменете си. В джоба нещо шаваше.
	— Пази къщата! — строго заповяда той на огъня — пазач и заключи след себе си портичката. — Аз ще се върна скоро.
	Огънят не се нуждаеше някой да го наставлява и му беше абсолютно безразлично дали Трикс ще се върне или не. А феята Аннет Трикс се стараеше максимално да игнорира.
	Трикс излезе на улицата и се огледа.
	Той вече беше разбрал, че тази улица на края на града, на склона на хълма, някога е била застроена с тези извънградски къщи, където се е живяло през лятото или в събота и неделя, за кратък отдих от градската суетня или по време на гостуванията през лятото. Затова къщите не бяха големи и повечето бяха необитаеми, само тук-таме се разхождаше по някое огънче-пазач. Хора не се забелязваха. Градът вече се беше разпрострял и дотук, но въпреки това, улицата си беше останала крайна и беше много тиха.
	Можеше да слезе надолу, към реката, където на шумната крайбрежна улица по цели нощи се разхождаше градът и където търговците предлагаха на минувачите ядене и напитки, а фокусниците и акробатите се стараеха да изкарат по някоя и друга пара.
	Можеше да отиде нагоре по тъмната улица, където само тук — там на ъглите горяха фенери. Можеше да се изкачи до богатата градска част, а може би и до княжеския дворец.
	А можеше и да се върне, разбира се. И да легне да се наспи, въпреки всичко. В къщата, Трикс беше намерил две напълно прилични останки от свещи и две книги — „Енциклопедия на заблудите за начинаещи магьосници“ и „Хрониките на княжество Дилон“.
	Трикс се замисли и наведе глава.
	— Аннет?
	— Мили? — феята мигновено показа глава от джоба. — Искаш да ти потанцувам ли? Луната още не е изгряла…
	Дори и да беше сърдита затова, че през целия път беше стояла в джоба, феята не го показа.
	— Ами, аз се чудя, накъде да тръгна… дали към крайбрежната улица? Или нагоре? Или да си остана вкъщи?
	— С теб, Трикс, навсякъде е хубаво!
	— Може би, ще ме посъветваш…
	Феята набърчи чело и погледна надолу по улицата.
	— Там е весело — каза тя. — Там можеш да си купиш топла баничка със сирене или поничка с крем. Ти трябва добре да се храниш. Ти растеш, Трикс!
	Трикс се намръщи от тази загриженост. Но споменаването на баничките и поничките беше сериозен аргумент. В Дилон всички обичаха да си похапват. Сигурно когато са го строили, такава е била магията, с която са го орисали.
	— Добре, ще слезем надолу — каза момчето. — Ти обаче не се показвай! Никой не бива да знае, че съм вълшебник! Така ще ме почерпят, че…
	Ако беше малко по-опитен и по-възрастен, Трикс щеше да знае народната поговорка: „Чуй феята и стори всичко наопаки!“ Ах, какви невероятни приключения щяха да му се случат, ако беше тръгнал нагоре! — вълшебни, приказни, достойни за перото на великите разказвачи от древността!
	Но той тръгна надолу и вече никога няма да разберем защо везирът на Самаршан заповяда да отрежат главата на любимата му заложница, кой е Багир Великодушния и с какво е известен Елмаз Съсредоточения. Може би, някой друг ще се наеме да разкаже тази история, аз засега ще замълча и ще се подготвя да опиша баничките и поничките.
	Трикс слезе досами реката. Улиците постепенно ставаха все по-оживени. На моравите, зад оградите вечеряха с кана червено или ябълково вино на масата благовъзпитани граждани, а отпред весело играеха децата им. Играеха си на топчета, на фунийки, ритаха топка, размахваха пръчки… Трикс, както подобава на сериозен и възрастен човек, подмина детската шумотевица със снизходителна усмивка и само един път не можа да се удържи, и върна със силен шут гумената топка, която беше изскочила внезапно пред краката му.
	Крайбрежната улица започваше с неголям площад, в средата на който се възвисяваше бронзов монумент — гола девица с разпуснати коси яздеше расов жребец. Девата беше протегнала напред ръцете си, а на устните и играеше усмивка, която трябваше да подскаже, че не само косите и са разпуснати.
	Досещайки се що за паметник беше подминал току-що, Трикс заобиколи постамента и прочете: „На благородната и великодушна княгиня Кадива, от благодарните и възхитени граждани.“
	Княгиня Кадива се беше прославила в Дилон преди петдесет години. На сегашната княгиня Тиана, която все още не управляваше, Кадива се падаше баба. Въздигането на княгинята, която до този момент не беше особено известна, се случило, когато нейният съпруг — князът-господар решил да вдигне данъка на солта, захарта и кибрита. Народът бил възмутен и заплашвал с бунт. Князът пък не желаел да отстъпва. Но веднъж, когато и княгинята започнала да го моли да се вслуша в гласа на народа, той, леко подпийнал, казал: „Ако минеш гола по площада, ще отменя данъка!“
	Мнозина смятат, че князът, в желанието си да избегне бунта и в същото време да запази престижа си, искрено се е надявал на многобройните вратички, които оставяли неуточнените детайли на неговото условие. Например, княгинята можела да мине по площада гола, но в карета или паланкин. Да мине, разпуснала прекрасните си коси и покрила с тях голото си тяло. Можела да мине нощем, а стражите да разгонят зяпачите. Накратко, Кадива имала сума ти възможности. Но тя не се възползвала от тях. Княгинята оседлала снежнобялата си кобила и минала, яздейки от двореца до крайбрежната улица, а след това и по крайбрежната улица няколко пъти напред-назад, абсолютно неглиже и, за всеки случай събрала пищната си коса на стегнат кок.
	Шокираният княз отменил напълно данъка върху солта, захарта и кибрита, след което изпаднал в двуседмичен запой. Когато изтрезнял и се опитал да се помири със съпругата си, която, междувременно станала всеобща любимка, тя поискала князът да отмени и данъка върху сапуна, „за да се къпем по-често и да бъдем по-здрави.“ Князът се запънал като трол, когото се опитват да изкарат изпод моста на слънце. Княгинята моментално се съблякла и се спуснала в галоп, гола да обикаля града, като предупредила, че няма да се върне, докато искането и не бъде изпълнено.
	Князът, който искрено обичал съпругата си, отменил и този данък, което от своя страна, наистина допринесло за намаляване на епидемиите. Сега съпрузите започнали да изискват от жените си да блестят със същата чистота като княгиня Кадива, а и те самите започнали по неволя да се мият почти всяка седмица.
	На историята са известни още два подвига на княгинята от такъв характер: единият — построяването на начално училище за децата от бедните квартали, а другият — организирането на общодостъпен градски плаж. Във всички останали случаи, добрите стражи успявали да задържат княгинята на вратите на замъка.
	По-нататъшната съдба на Кадива е обвита в мъгла. Разправят, че се е разболяла — внезапно и тежко, след което прекрасното й тяло било обезобразено от лечебните татуировки на придворните вълшебници. Дали това е така, ние не знаем, но оттогава гилдията на магическите рисувачи е започнала да се ползва със специалното благоволение на княза, а Кадива прекарала остатъка от живота си в закопчана от шията до петите дреха и само понякога си позволявала да повдигне края на полата и да покаже лявата си пета на някой паж. Говори се, че това била единствената част от тялото й, където заради разсеяността на придворните знахари нямало изрисувани паяци, скорпиони и прочие гадости. След три години, след като дарила княза с наследник, Кадива тихо си отишла от този свят. Разправят, че по нейна воля, тя била погребана чисто гола в кристален ковчег. Впрочем, малко ли глупости не се разказват за известните хора… Следващата си жена, князът взел от едно затънтено планинско село и тя се отличавала със скромност на характера и нравите си и с това, че носела върху лицето си черен воал…
	Както и да е, но скоро след смъртта на Кадива, градският магистрат обявил акция по събиране на средства за паметник и князът решил този път да не върви срещу волята на хората. Единствената отстъпка, която гражданите направили, били разпуснатите коси на княгинята. Ето как и този път нравствеността победила истината.
	Трябва да кажем, че Трикс не толкова се стараеше да разгледа стройната фигура на княгинята, скрита под косите, колкото се любуваше с най-искрено удоволствие на лицето й. Момичето на коня беше изключително мило. Малко възстаричко, нали беше прехвърлило двайсетте, но наистина много симпатично.
	Трикс, косо поглеждайки към прекрасната княгиня, обиколи паметника и погали опашката на кобилата. Полираната от множество докосвания опашка, според легендата носеше късмет в любовта за всеки, който я беше погалил. Още по-голям късмет носеше срещата с призрака на княгинята в тъмна доба, който, ако се вярва на легендата, в нощта преди да вдигнат някой данък, препускал по крайбрежната улица и гръмко стенел, призовавайки управляващите към милосърдие…
	Трикс така и не можа да се наслади докрай на съзерцанието на княгинята. Някой силно го ощипа през дупката на джоба и зашепна:
	— Стига си зяпал! Не отива на възпитано момче да гледа такива безобразия!
	— Не зяпам! — също зашепна Трикс. — И изобщо… какво ми се разпореждаш!…
	— Аз съм твоят фамилиар! И съм длъжна… длъжна съм… — феята се запъна. — Длъжна съм да се грижа за теб! — И добави, без всякаква връзка: — Още не съм обядвала! Много съм гладна. Ти още не си ме нахранил…
	Трикс се смути. През целия ден, той наистина беше забравил за Аннет.
	— Тръгваме, ще ти намеря нещо — обеща.
	Недалече от паметника, под светлината на голям газен фенер, бяха застанали група търговци. Трикс огледа придирчиво асортимента им: единият продаваше меденки, друг — стафиди и ядки, а трети — пурички с плънка от крем. Трикс купи от всички лакомства — джобът му беше пълен с незаконни медни монети, а след това седна на една пейка, там, където беше по-тъмно. И много внимателно пусна в нагръдния си джоб парченце от меденката, една стафидка, парченце орех и дори малко от пуричката с крема.
	— Ох — каза феята. — Крилете ми…
	— Какво, крилете ти?
	— Омаза ги с крем…
	— Извинявай!
	За известно време се възцари тишина. Трикс гризеше своята пуричка с крем.
	— Извинявай, мили, не виждаш ли случайно, някъде наблизо… цветя?
	— Не — твърдо отвърна Трикс. — Не виждам. А и не мисля, че в града расте твоята трева!
	— Това е точно така, дори не й позволяват да поникне — тъжно каза феята. Показа главичката си от джоба и се огледа.
	Освен на търговците на сладки неща и на редките двойки, които минаваха от тук, площадът на Кадива беше любимо място и на влюбените, но сега наоколо не се виждаше никой. Само едно флегматично и кльощаво момче стоеше подпряно на един клен и си свирукаше някаква непозната мелодия. Може би чакаше приятелката си? Впрочем, засега не му вървеше — няколко души го бяха доближавали, но това бяха младежи, малко по-възрастни от него. След кратък разговор, те си тръгваха, пъхайки нещо в джобовете си. Трикс си помисли, че момчето, може би, също е търговец. Само че по-скромен и очевидно по-мързелив.
	— Мили, аз ще се разходя — нежно изгука Аннет.
	— Я стига!
	— Не се притеснявай, никой няма да ме види. Никой, освен теб.
	— Можеш ли да ставаш невидима?
	— Всичко мога, когато поискам — мрачно отвърна феята и излетя от джоба.
	С примряло сърце Трикс гледаше как феята прелита през площада и лети право към мързеливия търговец. Мъничкото й телце светеше и беше абсолютно невъзможно да не бъде забелязано.
	Въпреки това никой не я видя.
	След като направи два кръга около търговеца, феята без колебание се вмъкна в джоба му. Мина една мъчителна минута. Трикс нервно дояждаше меденката.
	Феята изскочи от джоба и полетя обратно. Само че не по права линия, а на зигзаг, с танцова стъпка. От време на време в нощта прозвучаваше смехът й — нежен и мелодичен.
	Търговците на сладки неща взеха да въртят глави и, за всеки случай разтегнаха лица в усмивки, в очакване на клиенти.
	— Какво ти става?! — възкликна Трикс, когато Аннет долетя и кацна на ръба на джоба му. — Не се хили! Всички те чуват!
	— Ами, смешно ми е — отговори феята със съжаление, но престана да се смее. — Ти… ти… недей да се сърдиш! Искаш ли да те целуна?
	— С какво си се наяла?!
	— Ами, с най-различни неща… с екстра самаршанска, с двойно пречистена моряшка…
	— Какво?! Това момче трева ли продава?! — ужасен възкликна Трикс.
	— Не, дървени стърготини! — Феята се изправи в цял ръст, запърха с криле и подпря с юмруче брадата на Трикс. — И не смей да ми заповядваш! Такава ми е… хи… природата!
	Изведнъж феята се строполи от ръба на джоба право върху коленете на Трикс и това предизвика у нея нов пристъп на бурен смях.
	— Това е от крема! Кремът полепна по крилете ми! — възкликна тя. — Трикс, дай малко от меденката! Дощя ми се нещо сладичко!
	Трикс стисна феята в юмрука си и я пъхна в джоба, където тя веднага захруска остатъците от вафлената пуричка.
	А Трикс, без да се бави, тръгна с решителна крачка към търговеца.
	Разбира се, работа на градските стражи беше да се занимават с търговците на трева. Момчето обаче, макар че беше по-високо от Трикс, беше хилаво и видът му не изглеждаше опасен. След два-три по врата вече щеше да знае какво е да отклоняваш фея от правия път!
	В яда си, Трикс дори не помисли, че момчето даже не беше видяло феята и, независимо от това, че занаятът му не беше от най-почтените, тя чисто и просто го беше окрала.
	— Младият господин може би желае… — с тънък глас започна търговецът, когато го видя да се приближава. Но изведнъж замълча.
	Трикс също се вкамени и не можеше да произнесе нито дума.
	Пред него, облечен в тъмна риза и тъмни панталони, с тъмна шапчица на главата, която скриваше рижите му коси, стоеше Йен! Неговият оръженосец, който избяга!
	— Майко мила! — тихо каза Йен.
	— Не съм ти никаква майка! — кресна му Трикс. Значи все пак е истина това, което пише в хрониките, че съдбата жестоко наказва предателите! — Аз съм твоят предаден господар!
	— От това нищожество ли си предаден? — възмутено се обади от джоба му феята.
	Но Трикс не и обърна внимание. Хвана Йен за яката и му зашлеви една яка плесница. Изрече:
	— Как посмя?!
	— Той е долен страхливец! — отново се обади феята. — Стои и не смее да шукне! Трикс, мили, позволи ми да му отхапя носа!
	— Ти даде обет!
	— Е, нали малкият ме нахрани — разсъдително каза феята. — Заслужава снизхождение…
	— Ти си длъжен да ми служиш денем и нощем, без да стенеш и без да роптаеш, без отдих и до последен дъх!
	— Трикс, това е прекалено! Ако не почива, ще се разболее! — възмути се феята. — Ти знаеш, че винаги съм на твоя страна, но…
	— Млъкни! — викна Трикс и Аннет замълча обидено.
	— Нищо не казвам… — с наведена глава промърмори Йен.
	Едва сега Трикс се досети, че Аннет и в момента е невидима за Йен, а също така, че няма как да я чуе.
	— И добре правиш! — вече по-спокойно каза Трикс. — Избяга — това първо, обра ме, задигна ми грамотата и си я присвои — това второ. Дори само толкова е достатъчно, за да ти отсека главата! Не, това за теб ще е твърде голяма чест! Трябва да те обеся! Или да те удавя в реката!
	Йен потръпна.
	— Най-главното обаче е, че си се хванал да продаваш дрога! Ти ме опозори! Греховете на оръженосеца, заради неговия безчестен произход, падат върху господаря му!
	— Не съм искал… — изхлипа Йен. — Трикс… аз не исках… Страхувах се да дойда с теб в Дилон. Аз не съм благородник и за мен е неприсъщо да умирам за чест и слава. А препоръките на теб не ти трябваха, ти беше тръгнал да търсиш истината, а не богатство…
	— А ти намери ли богатството? — ехидно попита Трикс.
	Йен мълчеше потиснато.
	— Защо се хвана на работа при бандитите?
	— Аз откъде да знам, че са бандити? Търговец като търговец, дошъл от Самаршан… Търгува с подправки. Два дни му помагах да бърка смеските, тичах да му изпълнявам поръчките… След това, той ми даде разни пакетчета — вика: заставаш някъде и ги продаваш. Чак на третия ден разбрах какво има в тези пакетчета. Честна дума!
	— Какво говориш — ти и чест… — Трикс се замисли.
	— Ще ме убиеш ли? — жално попита Йен. — Или ще ме предадеш на стражите? По-добре ще е да ме убиеш. Казват, че тези, които търгуват с дрога ги пращали в мините, а там…
	— Трикс, аз нещо не разбрах — обади се феята. — Лошо ли е да продаваш трева?
	— Сега какво да те правя? — Трикс, най-сетне пусна Йен.
	Той стоеше покорно и не се опитваше да бяга.
	— Какво пише в хрониките?
	Трикс се замисли. После призна:
	— Различни неща. Хипур Великодушния, например, завързал за опашката на коня си оръженосеца, който го предал.
	— И после го пришпорил? — уплашено предположи Йен.
	— По-лошо. Две седмици хранил коня си на корем, но не го извеждал от конюшнята. Казват, че след това оръженосецът му го взели на работа на фекалката, защото не ставал за друго — тази миризма си остава за цял живот. Но има и други примери. Жвидон Суровия пък набил оръженосеца си с камшик и му простил.
	— Затова на мен суровият нрав ми харесва повече от великодушния — оживи се Йен.
	— Трикс — обади се Аннет. — Бъди добър. Любовта решава съдбините на света! Не на войната! Да на любовта!
	— Най-добре млъкни! — обръщайки се едновременно и към Йен, и към Аннет, произнесе Трикс. — Така да бъде — ще ти простя. Ще те накажа, но ще ти простя.
	— Как ще ме накажеш?
	— Сурово. — Трикс си спомни за запуснатата градина и мръсния под в къщичката на Лапад и се усмихна. — Добре, да вървим.
	— Не мога, аз съм на работа!
	— Какво?!
	— Освен това — Йен печално погледна някъде зад рамото на Трикс — тук мен ме наблюдават…
	Трикс се обърна, макар че съзнаваше, че може да се хване на стара както света въдица.
	Но Йен не лъжеше.
	Зад гърба на Трикс стояха двама. Единият — мургав и рошав, як като бик, чиито предци очевидно водеха началото си от горещия Самаршан. Другият — слаб и плешив дистрофик, с избелели безцветни очи. И двамата бяха млади, но фасонът им беше ужасно смачкан. Един до друг, те изглеждаха толкова смешни, че изведнъж да ти стане страшно.
	— Какво си се лепнал за него? — попита плешивият. — Ей, момче!
	— Сигурно не може да говори — предположи бикът и изпука с пръсти. — Отхапал си е езика…
	— Не, преди малко нещо писукаше. — В ръката на кльощавия изведнъж се появи нож, а острието му беше тънко като на шило за лед. С върха на ножа, той започна да стърже калта под ноктите си. — Но това е поправимо…
	Трикс преглътна и каза, колкото може по-твърдо:
	— Този младеж е мой оръ… слуга. Той ще дойде с мен.
	— Много смешно — каза бикът.
	— Страхотна веселба — съгласи се хилавият.
	Трикс с ужас разбра, че никаква магия няма да му помогне дори ако от паника вземе, че намери подходящите думи за заклинание. Магьосниците затова не са господарите на света, защото всяко заклинание трябва да бъде произнесено. И колкото е по-силно, толкова по-дълго трябва да се произнася.
	А с отрязан език или, още по-лошо — с нож в гърдите е трудно да се говори. Това го знаят всички магьосници и затова предпочитат, когато поемат пътя към приключенията, да бъдат съпровождани от двама-трима рицари, които не притежават кой знае какво дар слово, но пък умеят да се оправят с разни тежки железа…
	— Момчета! — феята излетя от джоба на Трикс и по опулените очи на смешната двойка стана ясно, че отлично я виждат. — Нека се прегърнем! Нека правим любов, а не война!
	— Ф-фея! — изфъфли бикът.
	На всички е ясно, че от феите не може да се очаква нищо добро. Особено, когато са настроени дружелюбно. Техните добрини обикновено завършват с дълъг сън в някой омагьосан замък или с неприятни трансформации в квакащи или цвърчащи животинки, а в най-добрия случай — с изключително интересната съдба на предмет от домашния бит.
	— Мир! Любов! Танци на лунна светлина! — извика феята и размаха ръце. С всяко нейно движение, от миниатюрните и пръсти се посипваше сребърен прашец и като светещ облак обгръщаше двамата бандити.
	Първо, на плешивия започна да му расте коса. Тя беше нежно зелена на цвят и приличаше на прясна трева. А косата на бика за секунди се оплете на тънки плитчици. Ножът в ръката на кльощавия и вече не съвсем плешивия, се превърна в лула. Тъмните им дрехи, които бяха много удобни за среднощните им злодейства се превърнаха в огромни пъстри роби. Над главите им увиснаха мънички разноцветни дъги, а отнякъде засвири приятна, макар и скучна музика.
	— Нека се хванем за ръце! Нека се обичаме! — продължаваше феята.
	Изглежда, именно този призив уплаши особено силно бандитите. Стенейки, те хукнаха, накъдето им видят очите. Влюбените по пейките, още по-силно се притиснаха. Някъде отдалече се чуха пронизителните свирки на стражите.
	{img:neskoposkoto_i_015.png}
	— Да бягаме! — извика Трикс.
	За негово изумление, Йен, без капка колебание, хукна след него. Феята също се носеше над главата на Трикс, махаше с прозрачните си крилца и се заливаше от смях.
	— А разправяше, че нищо не умееш! — извика Трикс, докато бягаше.
	— Когато се наям, всичко умея! — без никакво стеснение отвърна феята.
	Разбира се, никой не ги преследваше. Дилонските стражари въобще не смятаха, че е тяхно задължение да тичат по хълмовете на града. Редът е възстановен, нарушителите на реда са се разбягали, няма жертви и разрушения — какво още биха могли да искат гражданите?


	След един час, когато съвсем се беше стъмнило и дори крайбрежните улици бяха опустели, Трикс и Йен седяха в малката кухничка в къщата на вълшебника и пиеха чай. Благодарение на старанието на Йен (в името на справедливостта трябва да отбележим, че Трикс също помогна — запари чая), кухнята беше добила почти приличен вид. От шкафовете бяха изхвърлени прорасналите картофи и изгнилите моркови, тиганите и тенджерите бяха лъснати до блясък, а подът беше идеално пометен. Мишките, които живееха тук като у дома си, докато никой не стъпваше в къщата, се изпокриха в дупките си. Изобщо, можеше спокойно да се вечеря.
	— Дори не знам какво да те правя — огорчено нареждаше Трикс, опразвайки намерения в бюфета буркан със захаросано вишнево сладко. — Представа нямам!
	— Трикс, аз никога повече няма да правя така! — клетвено произнесе Йен. — Представа нямам какво ми стана…
	— Не става дума за това — махна с ръка Трикс. — Щом съм ти простил, значи съм ти простил! Проблемът е друг. Нали виждаш, че сега съм ученик на вълшебника. Начинаещ…
	— Аха… — Йен погледна с крайчеца на окото си феята, която седеше на ръба на масата и махаше с крачка. Феята леко прозираше, а около нея се виеше облак от мушици. — Виждам…
	— Как да те взема на служба?! Ако бях истински вълшебник, щях да те взема за ученик. Но на ученика на вълшебника не му се полагат ученици. Оръженосци — също.
	— А слуги?
	— Лапад ще се разсърди — мрачно каза Трикс. — Той твърди, че работата на вълшебника изисква уединение. Затова и той самият няма слуги.
	— Според мен лъже — каза Йен, доизгребвайки почти празния буркан от портокалово сладко. — Сигурно просто е циция.
	— Не, не е — застъпи се Трикс за учителя си. — Той не е лош. Само че е беден…
	— Вълшебник?! Беден?! Не може ли да си направи злато?
	— Злато не може да се прави — въздъхна Трикс. — Ще почакаме, докато пристигне. Той не е лош… за вълшебник. Може да ти разреши да останеш тук. Да пазиш къщата.
	— С най-голямо удоволствие! — възкликна Йен, оглеждайки кухничката. — Покривът е здрав и не тече. А през зимата сигурно е топло.
	— Момчета… — феята се обърна към тях и въздъхна. — Как ви се занимава с такива глупости? Вижте, луната изгря!
	— Сигурно искаш да танцуваш? — досети се Трикс.
	— Аха! — феята засия. — Ще ме гледате ли?
	Трикс се смути. Честно казано, когато се заговореше за феи, танцуващи на лунна светлина, той си представяше нещо по-едро. Нещо такова, което приличаше повече на княгиня Кадива. Освен това му се спеше, макар че засега дори не подозираше, че тази нощ няма да може да се наспи.
	— Ясно — тъжно каза феята. — Ругаят ме, когато се храня, не ги вълнуват танците… ще се видим утре сутрин, Трикс.
	Тя размаха крилца и като светеща пеперуда, излетя през отворения прозорец. Около феята се носеше такова гневно бръмчене, че дори огънят-пазач за всеки случай се дръпна встрани, когато тя мина покрай него.
	— Много е строга — каза Йен. — Защо е толкова сърдита?
	— Тя се храни с дрога, не разбра ли? — мрачно изрече Трикс. — Затова, когато е гладна е раздразнителна и нищо не прави като хората. Когато се наяде — започва да се хили и да върши глупости… Добре, хайде да спим. Аз ще легна в стаята на Лапад, а ти — в голямата стая, на диванчето. Или в стаичката за прислугата, там има легло.
	— А може ли в кабинета?
	— Не! — Трикс чак се уплаши. — В никакъв случай! На мен Лапад изрично ми забрани дори да поглеждам в кабинета му! Казва, че там има остатъчна еманация на магията. Можеш да заспиш като човек, а да се събудиш като елф или даже като минотавър.
	— Глупости — колебливо каза Йен. — Плаши те… Ще легна в стаичката, там ще ми е по-удобно.
	Трикс взе едната свещ, а Йен — другата. Когато стигнаха до края на коридора, момчетата си пожелаха „лека нощ“ и се разделиха — Йен — в стаичката за слугите до входната врата, а Трикс — в спалнята на магьосника — доста мрачна стая, но с широко и меко легло. Трикс угаси свещта и постоя известно време до отворения прозорец, вдишвайки свежия и прохладен въздух. Макар денят да беше горещ, нощта бе прохладна. През клоните на дърветата се виждаха къщите на високите квартали и дори куполът на княжеския дворец. Трикс се учуди, че и дворецът, и улиците между големите домове бяха силно осветени. Виждаха се малките точки на фенерите, светеха с червеникавожълта светлина факлите, а покрай купола на двореца, струеше магическо сияние. Интересно, всяка нощ ли беше така? Или днес регент Хасс е имал някакъв важен прием и сега гостите му се разотиваха…
	Трикс въздъхна, легна на леглото и се зави до ушите с одеялото. Завивките бяха чисти, ако някой беше спал в тях, то не е било повече от една-две седмици. Реши да не облича нощницата на Лапад. Утре ще трябва да нареди на Йен да я изпере заедно с чаршафите, а той самият — да отиде на пазара и да напазарува всичко по списъка на Лапад: храна, чисти кърпи, хартия и мастило, ароматни свещи, вино — бяло и червено, сапун за ръце, сапун за коса, ароматни соли за вана…
	Вече заспиваше, когато чу стъпки в коридора. Затаи дъх. Вратата на спалнята изскърца.
	Йен!
	Дали негодникът не беше решил да го обере и пак да избяга?
	— Трикс!… — жално и тихо простена Йен. — Страх ме е… Там… там някой ходи!
	— Къде?
	— В ка… кабинета!
	Трикс се събуди на секундата. Скочи и бързо намъкна панталоните си. Опипа стената — беше забелязал още през деня, че великият магьосник, без да се осланя само на магиите, държи в спалнята си обикновена, но тежка бухалка, подобна на тези, които носеха стражарите. Когато хвана гладката дръжка от каучуково дърво и омота около китката си кожената каишка, Трикс веднага се почувства по-уверено. Нали, в края на краищата, той беше победил онзи хулиган в боя с тояги?! Победи, защото беше сътворил заклинание, което го беше превърнало в умел и силен боец. Доколкото знаеше, такива заклинания действат дълго време.
	— Да вървим — заповяда Трикс. Очите му вече бяха свикнали с тъмното и светлината, която влизаше през прозореца беше напълно достатъчна, за да се ориентира. Йен също беше по риза и бос.
	— В началото чух, че някой шумоли отвън, при портичката — разказваше Йен. — Помислих си, че няма нищо, че минават хора. А и шумът престана. После обаче чувам, че нещо скърца в кабинета… чува се тихо говорене… Това е магията, да знаеш, магията е! Остатъчната има… еманация!
	— Влязъл е крадец — неуверено каза Трикс. Предпазливо се доближи до вратата на кабинета. Май беше тихо.
	— А огънят-пазач? — зашепна Йен на ухото му.
	— Няма нищо…
	— Ама аз го видях, той прелетя край прозореца, когато се шумеше.
	— Да не си сънувал? — попита Трикс.
	Момчетата стояха притиснати и се вслушваха в нощната тишина. Всъщност, нощем никога не е съвсем тихо. Отвън шумят листата на дърветата, припукват в печката изстиващите въглени, тихо въздиша отруденото дюшеме, проскърцват пантите на вратите, в някой ъгъл стърже мишка… А сега тишината беше мъртва, все едно на гробище или в пещера.
	— Няма никого! — пошепна Трикс.
	— Защо шепнеш — попита Йен.
	— За да не ме е страх — призна си Трикс.
	— Може наистина да ми се е присънило… Много странно…
	Той така и не успя да довърши кое е странното. В кабинета нещо издрънка и зашумоля. След което под вратата изби ярка светлина.
	— А-а! — извика Йен с цяло гърло.
	— А-а! — подхвана Трикс и, знаейки, че е по-добре да уплашиш врага си, отколкото да се страхуваш от него, тресна с бухалката с всичка сила по вратата.
	— А! А! — на два гласа завикаха от кабинета.
	Зарадван от тази слабост на неканените гости, Трикс изрита вратата, колкото сили имаше и тя се отвори навътре.
	На бюрото на магистъра гореше стара газена лампа. До нея, с кибритена клечка в ръката, стоеше като вкопано момче, горе-долу на годините на Трикс, облечено в дрехи, каквито носеха в двореца на княза — бяло и синьо, къси панталонки, малко под коленете, на главата с кръгла шапчица. Ако се съдеше по дрехите му, момчето беше или паж, или младши слуга в княжеския палат. Зад гърба му се криеше някакъв дребосък — чернокос и мърляв, облечен в каквото попадне и… познат на Трикс!
	— Аха! — усетил изведнъж прилив на бодрост, извика Трикс. — Това си ти!
	Малякът, който носеше твърде гръмкото име Халанбери и предпочиташе да отговаря на прозвището „Аха“, затвори устата си и се вторачи в Трикс. После виновно каза:
	— Аха. Аз съм. А ти защо си се вмъкнал тук?
	— Аз съм тук по право — натърти Трикс, колкото може по-уверено. — Тази къща е на моя… на моя учител. Тук съм, за да я наглеждам. А ти какво правиш тук?
	„Аха“ изгледа спътника си с умоляващ поглед. Онзи, все още държеше в ръка догарящата кибритена клечка и точно в този момент, тя докосна пръстите му. Хлапакът изписка, изпусна клечката и започна да я тъпче, като едновременно с това, захапа изгорения си пръст.
	— Какво си се разпищял като момиче? — презрително се обади Йен, зад гърба на Трикс. — Изгори си пръстчето! Чудо голямо! Слуга при княза, а тършува из чуждите къщи! Позор! Сега ще извикам стражите и Хасс ще заповяда да ти ударят един пердах!
	Трикс улови втренчения поглед на светлокосото момче и малко се смути. Дори му се стори, че момчето нарочно изгори пръста си, за да спечели няколко секунди и да измисли какво да отговори.
	— Говори! — заповяда Трикс. — А ти, Аха, млъкни за малко! Напразно те защитих на пристанището, трябваше за урок да те натупат.
	— Той продаде лодката, а после наби онези от пазара, аха… — бързо изрече момчето и млъкна.
	Княжеският слуга измъкна най-сетне пръста от устата си и потупа своя малък приятел по рамото.
	— Тихо, Халанбери! Момчета, аз много ви моля да ни простите на мен и на моя малък приятел. Ние не знаехме, че тук живее някой. Търсехме само къде да пренощуваме за една нощ, а на сутринта щяхме да си отидем, без да причиним на този дом никакви вреди.
	Трикс изхъмка. Момчето имаше много хубав глас, макар и все още детски и тънък и говореше толкова гладко, че веднага ставаше ясно — отраснал е сред благородници.
	— Не сме ти никакви момчета — нарочно грубо каза той. — Ти кой си?
	— Казвам се Тйен и съм ученик на пътуващ музикант — момчето смъкна шапчицата си и се поклони церемониално, като разпери встрани ръцете си.
	Трикс неволно склони глава. Когато четиринайсет години са те обучавали на етикет, на определени думи и жестове отговаряш, без да се замисляш.
	— Моля за извинение… благородни господине, мога ли да узная името ви?
	— Трикс.
	В погледа на Тйен заблещукаха весели пламъчета.
	— Трикс… Трикс Соийе, наследникът на съхерцога Рат Соийе?
	— Да — след кратко колебание призна Трикс.
	— Познах ви, ваша светлост, съхерцоже Трикс Соийе. — Тйен отново се поклони, този път, още по-ниско. Обаче не коленичи. — Виждал съм ви по време на визитата на вашия славен баща при регент Хасс.
	— Какъв съхерцог съм аз? — съкрушено попита Трикс. — Сатор Гриз узурпира трона. Сега съм само едно сираче — беглец… и ученик на вълшебника… Само че аз не те помня…
	— Трябва ли благородният Трикс Соийе да помни всеки слуга в княжество Дилон? — почтително изрече Тйен. — Аз обаче не съм ви забравил. Вие бяхте много добър към прислугата и развеселявахте княгинята, когато тя се натъжаваше…
	— Махни я княгинята — тросна се Трикс. — Няма си работа — натъжава се… Можеше да се намеси, когато Сатор завзе властта, нали?
	— Хасс е владетелят — мрачно отвърна Тйен. — А него справедливостта не го вълнува.
	— Справедливостта никого не вълнува — съгласи се Трикс. — Какво правиш в този дом, певецо? Опитай се да ме убедиш да не викам стражите. Имаш две минути на разположение!
	Халанбери хвана Тйен за ръката и каза:
	— Ние може…
	— Мълчи — прекъсна го Тйен. — Благородни Трикс, простете за нахълтването! Работата е там, че аз разгневих регент Хасс. Днес той приемаше делегацията на витамантите от Кристалните острови и по време на разговора, аз случайно се озовах до тях… аз владея езика, на който те разговаряха…
	— И?
	— Разбрах, че регент Хасс е склонен към измама. Той иска да даде княгиня Тиана, която му е поверена и той е неин опекун, на господаря на витамантите — вълшебника Евикейт. Тогава Хасс ще получи княжеството, а господарят на витамантите ще се сроди с фамилията, която е на власт. Кралят е възрастен и се говори, че не може да има деца. Наследниците на Евикейт и Тиана ще са бъдещите претенденти за трона.
	— Тиана ли казваш? Та тя е още бебе, още играе на кукли! — възкликна Трикс. — Макар че… Е, не, сигурно е пораснала… Все едно… Ако витамантите започнат нова война… ако завземат трона… Хасс също ще го отнесе. Той да не е оглупял?
	— И Хасс не е първа младост — тъжно отвърна Тйен. — Той не е чак толкова лош, но не му се умира. А ако витамантите завземат властта в кралството и той им служи вярно, ще може да живее, колкото си поиска. Ако иска, сто, ако иска, хиляда години. Казват, че Евикейт е на повече от седемстотин години!
	Трикс се хвана за главата.
	— Това е измяна към трона! — промълви той. — Това е най-голямата измяна на този свят! По-страшна няма! Как е могъл?! Нали във вените му тече кръв на благородник!
	— Всички искат да живеят — изписука Халанбери. — Баща ми обича да казва, че кръвта и на благородника, и на работника е червена…
	Трикс се обърна към Йен. Нещо много дълго беше мълчал. И видя, че оръженосецът му го гледа с широко отворени очи.
	— Какво…
	— Значи… значи ти не си се шегувал? Значи наистина си Трикс?
	— Йен, голям глупак си! Та нали още барон Галан ме припозна!
	— Той, баронът е хитрец! И теб те наричаше Трикс, и мен… — Йен се изчерви. — Аз… ваша светлост… Ако знаех, че ти си истинският Трикс, никога нямаше да избягам.
	Трикс махна с досада и се обърна към Тйен. Тйен чакаше търпеливо.
	— Много си загазил, певецо! — каза той. — На обикновения човек работа ли му е да се бърка в заговори? Чудя се как регентът не ти е отсякъл главата на място.
	— Успях да избягам. Строших в главата на регента една чаша с боров мед, една порцеланова ваза с праха на великия рицар Андронас, а след това, запратих още четири чинии. Но те не се счупиха, защото бяха златни, само го насиниха. После избягах. Има един таен тунел към градината, за който Хасс не знае…
	— Ясно. — Трикс кимна. — Ето защо на хълма е пълно с хора с факли… Провървяло ти е.
	— Провървя ми — тъжно каза ученикът на музиканта. — Халанбери ми помогна. Не го гледай, че е толкова мъничък. Той е добър приятел.
	Халанбери се заусмихва, но веднага отново стана сериозен. И той, и Тйен загледаха Трикс с очакване.
	Беше прекрасно да усещаш, че от теб зависи нещо толкова сериозно. Честно казано, дори в онези времена, когато Трикс беше пълноправен наследник на съхерцог Рат Соийе, от него зависеше много малко. Е, разбира се, за дечурлигата, които бяха направили някакви бели или се бяха били и бяха пратени при Трикс „на съд“, всичко беше много сериозно. Трикс разбираше прекрасно, че господарят трябва да умее да взема решения, да бъде и строг, и човечен, затова винаги се стараеше да изясни докрай нещата, преди да постанови присъдата. Но дори да сбъркаше, най-страшното, което можеше да се случи, бяха няколко пръчки по нечии не толкова провинени задни части.
	Но заговор с витамантите?! Измяна към трона?! Нещастното малко момиченце, което ще бъде омъжено за седемстотингодишен старец… Трикс сбърчи чело и се опита да си спомни Тиана. Нещо го тревожеше… Нещо смътно и неразбираемо…
	— Трябва да спасим княгинята! — твърдо каза той.
	— Нали е малка и се натъжава, защото си няма друга работа — с неочаквана обида в гласа каза ученикът на музиканта. Изглежда се е зазяпал по княгинята, помисли си Трикс. Глупак…
	— Тъкмо затова — отсече Трикс. — Тя е момиче и е в беда. А и земите ни са в съседство, а съседите трябва да си помагат… Трябва да съобщим на краля. И да измъкнем Тиана от замъка.
	— Не трябва да я измъкваме! — каза Тйен.
	— Защо така?
	— Ами, докато аз съм в неизвестност, Хасс няма да рискува да й стори нещо лошо. Ти само ми помогни да се скрия. Трябва да се добера до краля и да му разкажа всичко.
	— Ти си страхливец! — Трикс чак се разстрои, че такова симпатично момче, което беше проявило храброст и беше избягало от разярения Хасс, правейки го за смях, сега отказва да помогне на княгинята. — Сякаш кралят ще те изслуша! Аз, че съм съхерцог, още не мога да открия истината. А ти… Не ми говори! Ученик на музикант… Всички музиканти са лъжци!
	— Не е вярно! — писна Халанбери. — Моят татко е музикант. И не е лъжец! Аха!
	— Всички музиканти са лъжци, с изключение на твоя баща. — Трикс великодушно реши да не спори с простолюдието. — Не, Тйен, така не се прави. Подарявам ви… ъ… покрив над главите и своето покровителство. Ще почакаме моят учител Лапад да пристигне и ще го помолим…
	Той помръкна и замълча.
	— Какво — попита го Тйен и надникна в очите му.
	— Вълшебниците — мрачно отвърна Трикс. — Регентът има куп вълшебници на служба в двореца. Те ще те намерят за отрицателно време!
	Тйен се усмихна и измъкна от пазвата си амулет — златен диск с тънка верижка. Беше изтъкан — нямаше друга дума — от най-тънките златни нишки, преплетени в чудновати плетеници или във фигури от стилизирани букви.
	— Имам си защитен амулет. Пази и мен, и тези, които са с мен. — Тйен придърпа Халанбери към себе си, а той грейна като котенце, което са погалили. — Нас не могат да ни открият с магия. Според теб как сме се измъкнали от двореца?…
	— И покрай огъня — пазач успяхме да се промъкнем — каза Халанбери. — Ние нарочно избрахме къща с огън — пазач.
	— Откъде имаш това нещо? — без да откъсва очи от амулета, каза Трикс. — Това е много скъпа вещ!
	— Откраднах го. От княгинята. — Тйен вдигна рамене. — Нищо не губя.
	Трикс разпери ръце.
	— Ти си безразсъден човек! Ами, ако амулетът беше с предпазно заклинание? Да превръща в пепел ръцете на крадеца? Дай да го видя!
	— Не го давам! — Тйен бързо заприбира амулета обратно в пазвата си.
	— Да му го взема ли? — войнствено попита Йен. — Уж иска помощ, а се измъква като…
	Малкият Халанбери сви юмручета и пристъпи напред, решен да защити приятеля си.
	— Ако ти го дам, магьосниците веднага ще ме открият! — бързо изрече Тйен. — Не ми вземайте амулета, моля ви!
	Трикс помисли и реши, че Тйен е прав.
	— Ако не ви е страх, можете да останете да пренощувате тук, в кабинета. Утре сутринта, също не бива никъде да ходите. Ще ви търсят из целия град.
	— Аха. А мен за какво ще ме търсят? — учуди се Халанбери. — За мен никой дори не подозира. На кого съм му притрябвал, аха?…
	— Тук може да свършиш малко полезна работа — каза Трикс. — Конюшнята не е почистена. Значи разбрахме се…
	— Какво виждат очите ми?! — възмутено звънна над ухото на Трикс. — Не, моля ви се, как му викат на това?!
	Трикс вдигна поглед и мрачно изгледа Аннет.
	— Стига си пищяла! Това са… наши гости. Те са под моето покровителство!
	— Гости, а? — заядливо каза феята. — Така ли му казват сега? Достатъчно беше вярната ти фея за минутка да се отдели от теб, за да потанцува с приятелките си на лунна светлина и вие веднага доведохте момиче в къщата и стоите пред него полуголи!
	— Какво момиче?! — сбърка се Трикс.
	— Отвори си очите! Ха-ха-ха! — феята се разсмя демонично. За жалост, гласът и беше слабичък и не произведе очаквания ефект. — Искаш да кажеш, че не можеш да различиш момиче, обуто в панталон, от момче? Ох! Ти май наистина, нищо не различаваш!!
	— Магически еманации! — ахна Йен и бързо събра в колелце палеца и показалеца на лявата си ръка — против уроки. — Лоша работа! Беше момче, превърна се в момиче!
	Трикс погледна към феята.
	После погледна Тйен.
	А после ръгна с лакът в слабините Йен, коленичи, както подобава на рицар и каза:
	— Ваше сиятелство, княгиня Тиана, простете на вашия слуга за непочтителните думи и поведение. Моят живот изцяло ви принадлежи!
	„Ученикът на музиканта“ го погледна изпитателно. След което княгиня Тиана каза:
	— Станете, ваша светлост, благородни съхерцоже Трикс. Аз и… — княгинята въздъхна — моят незаконороден брат Халанбери оставаме под вашето благородно покровителство.
	Феята мълчеше и пърхаше с крилца. Йен шумно преглътна и задърпа надолу ризата си.
	Едва сега Трикс забеляза приликата между „ученика на пътуващия музикант“ и онова красиво и разглезено момиченце, което му беше писнало да развлича преди четири години. Къде му са очите?! Значи бяха достатъчни едни мъжки дрехи и късо отрязана коса (Трикс забеляза, че косата и беше отрязана набързо и неравно, с няколко движения на ножицата, от неумела и слаба ръка), за да не разпознае княгинята!
	— Много ме е старах, Трикс — каза Тиана и гласът и стана изведнъж жален и уплашен. — Много. Всичко, което ти разказах за Хасс и витамантите е истина. Нали ще ме защитиш?
	{img:neskoposkoto_i_016.png}


>>	3

	Ако все още си съвсем млад, но си престанал да се мръщиш, когато видиш глупаво момиче, ако още от дете си убеден, че ще станеш благороден рицар, ако с възторг си чел в древните ръкописи за подвизите, извършвани в чест на прекрасните дами, тогава ще разбереш какво изпитваше Трикс, когато рано сутринта напускаше дома на Радион Лапад.
	Княгиня Тиана все още сладко спеше (Трикс и отстъпи леглото в спалнята на магьосника, а той легна на дивана в кабинета, като пренебрегна опасността от магическите еманации), когато Трикс и Йен се отправиха към пазара. Халанбери, на чието рамо беше кацнала нацупената фея Аннет, стоеше на вратата и се прозяваше, а Трикс му даваше последни наставления:
	— Никъде няма да излизате, ясно ли е? Вода за пиене има, кофата за ходене по нужда е чиста. Никого няма да пускате. Само мен… — Той погледна към оръженосеца и добави за всеки случай: — И Йен. Спусни всички резета!
	— Разбрах, де! Аз да не съм бебе?! — обиди се Халанбери. — Аз помогнах на Тиана да се измъкне от двореца!
	— Ние ще си дойдем много бързо. Ще напазаруваме, каквото трябва и веднага се връщаме. А вие поспете.
	— Аха, ще поспим… Ами, ако пристигне твоят магьосник?
	— Няма да пристигне. Вчера той и приятелите му са имали симпозиум. Сигурно е продължил цяла нощ. Ще спи до обяд, може и до довечера. Утре ще дойде.
	— Какво е това „симпозиум“?
	— Вечеря с приятели. Хапват, пийват вино и си приказват.
	— Аха… Значи тогава баща ми всяка вечер има симпозиуми — кимна Халанбери.
	— Баща ти? Нали Тиана каза…
	— Ами, да — простичко отвърна Халанбери. — Майка ми е била прислужница на стария княз. Но това не се брои, нали? Аз княза съм го виждал само веднъж. Искаха да ме набият, защото ме хванаха да ям ягоди в градината. Князът разбра за това, намръщи се и каза да не ме бият. Това е!
	Трикс кимна и несръчно потупа Халанбери по главата. Изведнъж се досети как някои от прислужничките им, когато се сдобиваха с големи кореми, заминаваха някъде в провинцията. А веднъж баща му лично връчи на една от тях тежка кесия и й пожела да си намери добър съпруг.
	Може би, това наистина не се брои?
	Изведнъж му стана тъжно и неловко пред Халанбери.
	— Върви да си доспиш — грубовато му каза Трикс. — И не забравяй да заключиш!
	— Мили, вземи ме със себе си — безнадеждно замрънка феята и загледа Трикс с лош влюбен поглед. — Мъчно ми е без теб!
	— Не! — твърдо отговори Трикс. — Феите не ходят на пазар. Ще стане цирк, а не пазар, ако дойдеш с нас.
	Аннет се наду и не отговори.
	Двамата с Йен впрегнаха отпочиналото конче и тръгнаха по хлад към най-близкия пазар.
	— Провървяло му е — безгрижно подхвърли Йен. — Представяш ли си — син на пенсиониран музикант и изведнъж — със синя кръв!
	— Кое му е хубавото — избуча Трикс. — Това, че не са го напердашили заради ягодите?
	— Между другото, това изобщо не е малко — с тон на познавач каза Йен. — Благородната кръв винаги си намира изхода!
	— Да… с нож в корема… Да си беше стоял в лехата с ягодите, сега нямаше да се крие от стражите…
	— Ягодите вече преминаха — въздъхна Йен. — Жалко, аз много обичам ягоди.
	— Нищо не разбираш — отвърна Трикс. — Аз пък си помислих, ако… колко е несправедливо!
	— Ако и ти си имаш незаконни братя и сестри ли? — досети се Йен. — Сигурно си имаш, няма как… И какво от това? Тях не са ги лишили от трона, не са ги затваряли в тъмница! Малко слава — малко грижи. — Той бръкна с ръка под ризата си и се почеса. — Трикс, в къщата на вълшебника има дървеници, трябва да купим самаршански прах. Никой не прави по-хубав прах от южняците!
	Пътят мина незабелязано в приказки. Скоро стигнаха пазарния площад, където, въпреки ранния час, беше пълно с хора. Трикс остави Йен да пази двуколката, а той се захвана да пазарува по списъка, който Лапад беше направил. Пълните с медни монети джобове олекваха, а в двуколката постепенно се натрупа купчина, колкото планина:
	— Месо — свинско и телешко;
	— Хляб — бял и ръжен;
	— Сирена и колбаси;
	— Обикновен зехтин и зехтин с настойка от билки;
	— Домати и краставици — пресни и на туршия, задължително със саламурата;
	— Чай — зелен, червен и черен;
	— Кафе — обикновено и планинско, полезно за магическа концентрация;
	— Захар — бяла, рафинирана и кафява захар на кристали;
	— Вино — бяло, сладко; вино — червено, сухо; анасонова ракия, двойно препечена;
	— Черен сапун за пране, благовонен сапун за ръце и лице, течен сапун за коса и брада;
	— Ароматни пръчици, ароматни пирамидки, ароматна пудра за под мишниците, и ароматни масла за двуколката, за не мирише толкова силно на конска пот;
	— Конопени кърпи и ленени чаршафи;
	— Хартия за писане, разноцветно мастило, моливи и пера — гъши и от фламинго;
	— Порцеланови чинии и глинени купички…
	Ако се съдеше по списъка, мъдрият Лапад или беше решил да се пресели в Дилон за дълго време, или щеше да откара част от всичко това обратно, вкъщи. Трикс се развихри. Никога не му се беше случвало да купува самичък толкова различни неща. И джобовете му никога не бяха тежали толкова. Медните монети със съмнителен произход бързо напускаха джобовете му и влизаха в джобовете на търговците, за да се разпръснат по-късно из целия град, във вид на ресто. Дълбоко в душата си, Трикс разбираше, че не постъпва добре, но търговската треска го беше завладяла. По своя инициатива, той купи сладки плодове и лимонада за Тиана — кой знае какво беше свикнала да яде… След което, примирайки от вълнение заради собствената си смелост, купи от лелята с цветята букет малки белоснежни рози, които свидетелстваха за чистотата на намеренията му и дълбоката му преданост. Търговката — пълна жена на години, заговорнически му смигна и го щипна по бузата, което накара момчето да се изчерви.
	С букета в ръцете, Трикс се връщаше към двуколката и се чудеше какво да каже на Йен, след неминуемите насмешливи подмятания за цветята. И застана като вкопан между сергиите, когато видя до двуколката да стоят трима стражари и рицар на кон. Йен, абсолютно нещастен, стоеше пред стражарите и нещо обясняваше, размахвайки ръце.
	Това най-вероятно беше обичайна проверка, която стражарите правеха, независимо на кого — дали на някой подпийнал търговец или на гражданин с подозрителна външност, или на малко момче, в чиято каручка се възвишаваше несъразмерно голяма купчина с покупки.
	Тази проверка не би била опасна, ако в джоба на Трикс не беше останала почти пълна шепа от монетите, които бяха абсолютно забранени за ученика на магьосника.
	Ах, колко би се зарадвал сега Трикс на някое крадливо хлапе, което да измъкне всичко от джоба му! Но джобът му беше така натъпкан, че на нито един крадец и през ум не би му минало, че това са пари. Като се замисли човек, с какво може да са пълни джобовете на едно момче с такива обикновени дрехи? Топчета за игра, ножче, свирка и евентуално — много мръсна носна кърпа.
	В един момент, Трикс беше готов да изсипе монетите на земята, макар че по-глупаво нещо не можеше да се измисли. Звънът на монетите щеше веднага да се чуе, а този, който се опитва да се отърве от парите си, не е нищо друго, освен крадец, който се страхува да не го хванат!
	Но в този момент Трикс улови погледа на един търговец, слаб и висок, обрулен от горещия южен вятър. Явно беше от тези, които сами караха дотук благовонията си и сами ги продаваха — или от скъперничество или за по-голяма печалба. Преди половин час Трикс беше купил от него ароматни свещи и търговецът беше забелязал лекотата, с която Трикс се разделяше с парите.
	Сега търговецът забеляза цветята. Смигна на Трикс и му помаха с ръка. С вдървена походка, Трикс се приближи към него.
	— За дамата на сърцето ли са? — проницателно попита търговецът. — Решил си да я поканиш на гости и харчиш спестените си пари?
	Трикс кимна за всеки случай.
	Търговецът се огледа, понижи глас и каза:
	— Имам еликсир от Сивите планини, младежо. Не е съвсем законен… но и ти не си от страхливите, нали? Само едно шишенце на една кана вино — замълча и със съмнение огледа Трикс. — На кана с лимонада. И тази, с която си споделил напитката, завинаги ще е твоя.
	— Завинаги ли? — поразен попита Трикс и дори забрави за стражите.
	— За два-три месеца, със сигурност! А повече, повярвай на опита ми, не ти и трябва. — Продавачът захихика. — Не бързай да си слагаш оковите, момче!
	— Да, и аз не бих искал… — призна Трикс. — Колко?
	— Скъпо е — въздъхна търговецът. — Три златни монети.
	Трикс мълчаливо изсипа в ръката му монетите и каза:
	— Строших касичката си. Тези стигат, нали?
	— Малко не достигат, но няма проблем. — И търговецът с бързо движение му протегна едно тумбесто синьо шишенце. В действителност, за толкова пари можеха да се купят две такива шишенца, но кой търговец би си признал? — Успешна вечер, младежо! Можеш да напръскаш и цветята, с дамата ще вдишвате аромата им…
	След като се избави от компрометиращите го медни монети, вече по-спокоен, Трикс се приближи до двуколката. Когато го видя, Йен засия и облекчено възкликна:
	— Ето го и него!
	Стражите и рицарят се обърнаха към Трикс. Даже конят на рицаря прояви известен интерес.
	— Случило ли се е нещо, уважаема стража? — попита Трикс, помнейки, че нападението е най-добрата отбрана, като изключим бягството, разбира се.
	— Всичко това, твое ли е? — опипвайки с поглед Трикс, попита единият стражар, който носеше на ръката си лента на старши по чин.
	— На господаря ми е.
	— При кого служиш?
	Беше опасно да лъже. Опитният стражар веднага щеше да усети лъжата.
	— При магистъра по магии Радион Лапад от Босгард. Днес — Трикс реши съвсем мъничко да отстъпи от истината — магистърът има намерение да посети Дилон, за да участва в обсъждането на най-новите постижения в областта на магията. Аз съм изпратен да подготвя за престоя му тук, домът му на улица Вишнева.
	Стражите, които бяха свикнали да вадят с клещи всяка дума, смилаха чутото.
	— А ти… да не си ученикът на магьосника? — попита стражарят.
	— Казвам се Трикс. Аз все още съм съвсем в началото на пътя на познанието за света — скромно каза Трикс, както подобава на ученик.
	Стражите веднага станаха доста по-вежливи. Един вълшебник, пък бил той и начинаещ не може да се сравнява с някой калфа или чиновник. От това, че _несръчно_ ще те превърнат в жаба или ще те уцелят с _не много горещо_ огнено кълбо, по-добре няма да се почувстваш.
	— Ти си ученикът на вълшебника, ами този кой е? — и стражарят посочи с пръст към Йен.
	— Той е слуга. Не е работа на ученика на вълшебника да обтрива коня и да изнася боклука — каза Трикс.
	— Бъдете внимателен, господин ученико. — Тонът на стражаря беше станал съвсем дружелюбен. — След глухата провинция, тук, в столицата трябва да сте много внимателни. Нали разбирате — крадци, разбойници, мошеници…
	— Ние водим борба с тях — вметна другият стражар.
	Трикс вежливо кимна. Размина се!
	— С какво се разплащахте за покупките, уважаеми ученико на вълшебника? — внезапно попита рицарят.
	— Със сребърни монети — твърдо отвърна Трикс.
	Забралото на рицарския шлем беше спуснато, но Трикс беше сигурен, че го оглеждат внимателно.
	— Нека допуснем. Кажи, Трикс, не си ли виждал на пазара или другаде, момиче на твоята възраст — светлокосо и синеоко, с нежна фигура?
	— Тук има много момичета — отговори Трикс. — Светлокоси — също. Може да съм видял такова момиче, но нямам време да се заглеждам.
	— Хубав букет — неочаквано произнесе рицарят. — Да не би да си решил да го подариш на учителя си?
	Стражите развеселено се разсмяха.
	{img:neskoposkoto_i_017.png}
	— Магистър Лапад е особено взискателен, когато става дума за чистотата — каза Трикс. — Той държи в тоалетната винаги да има свежи цветя с приятен аромат.
	— Това е похвална черта — с ирония отвърна рицарят. — Похвално е и за ученика. Успех ти желая, млади вълшебнико. И ако срещнеш момиче като това, за което те питах, веднага да съобщиш на стражите. Това е дъщерята на уважаван аристократ, която страда от загуба на паметта и от болезнени фантазии. Тя е успяла да избяга от бавачките си и сега цялата градска стража се мъчи да върне нещастното момиче у дома.
	— Горката — каза се Трикс. — На улицата е много опасно за една млада дама… независимо от старанието на стражите. Ще се оглеждам за нея!
	Рицарят кимна — нещо, което съвсем не беше проста работа, заради доспехите. Порови в торбата на пояса си и подхвърли към Трикс една чисто нова сребърна монета.
	— Имам една молба към теб, млади вълшебнико. Аз познавам Радион Лапад и бих се радвал да го поздравя в нашия град, но дългът ме зове и ме чака дълъг път. Купи на Радион люта самаршанска настойка с корени от калис и листа на зелзиба. Кажи му, че е от един стар приятел от Черния брод.
	— Благодаря ти — възхитен произнесе Трикс. — Още сега ще купя.
	Рицарят обърна коня и тръгна през тълпата. Стражите го последваха.
	— Нещо ми се струва подозрителен — каза Йен на Трикс. — И мен ме разпитва за момичето. Това нали е за…
	— Ш-ш-т! — просъска Трикс.
	— Монетата истинска ли е?
	Трикс внимателно огледа монетата.
	— И фалшива да е, не изглежда по-зле от истинска. Ще изтичам до сергиите на самаршанските търговци…
	Да намериш настойка от корени на калис и листа от зелзиба се оказа нелека задача. Някои търговци само клатеха глава, други се смееха и го отпращаха. Трикс обиколи почти всички сергии, докато един търговец най-сетне извади изпод масата малка глинена стомничка и каза назидателно:
	— Запомни — не повече от три лъжички за един път!
	Леко смутен от това предупреждение, Трикс се раздели с монетата (търговецът известно време протяга ръце към небето, въздиша и настоява да му се доплати, докато накрая не се убеди, че на момчето не му бяха останали никакви пари). Трикс се върна при Йен и му помогна да подредят стабилно багажа. Най-после бяха готови да се измъкнат от тълпата. Слънцето вече беше започнало да напича.
	— На мен, да знаеш, много ми харесва да съм слуга на вълшебника — нареждаше Йен. — Я колко неща сме накупили! И тази история с…
	— Ш-ш-шт!
	— … с ученика на музиканта — заговорнически продължи Йен. — Аз да не съм глупак! Трябва да ти кажа, че страшно си падам по приключенията! Но само, когато са с хубав край.
	— Приключенията са приключения именно когато завършват добре. Иначе се наричат неприятности.
	Едва след час (улиците вече бяха пълни с народ), Трикс и Йен наближиха дома на Лапад. Още отдалече, Трикс усети, че се случва нещо лошо: портичката беше отворена и вятърът я люлееше насам-натам, а пред оградата се беше събрала неголяма тълпа — две-три прислужници, които се прибираха от пазар, няколко сополиви хлапета и един як мъжага с хубави дрехи, мургав от примеса на самаршанска кръв, който пушеше лула.
	Когато каручката се приближи, мъжът излезе напред. Огледа придирчиво хлапетата и се обърна към Трикс:
	— Тук ли си отседнал?
	— Да. — Трикс усети, че най-добре ще е да не лъже.
	— Чия е къщата?
	— На вълшебника Радион Лапад.
	— А ти кой си?
	— Казвам се Трикс, ученик съм на вълшебника. Пристигнах снощи, за да подготвя дома за господин Лапад.
	Мъжът леко се отпусна.
	— Ще е добре, ако не лъжеш… Трикс, аз се казвам Азан и съм управителят на квартала.
	Трикс не знаеше какво е това — управител на квартала. В съхерцогството нямаше такива длъжности. Но за всеки случай, кимна вежливо.
	— Този с теб ли е? — Азан погледна към Йен.
	— Той е слуга.
	— Следващия път, когато излизаш от къщи, недей да водиш и слугата със себе си. У вас е влязъл крадец.
	— Крадец ли?! — ахна Трикс. — Но…
	— Късмет, че наблизо е минавала стражата — продължи Азан. — Забелязали са крадеца, хванали са го и са го отвели със себе си.
	— Тук имаше огън-пазач! — възкликна Трикс.
	— Изглежда крадецът е имал амулет, който да го пази. — Азан изразително се изплю. — Навсякъде е пълно с магии… Крадецът се разхожда с амулет, а почтеният рицар е трябвало с меч да се спасява от огъня — пазач. Целите му доспехи са в сажди.
	— Със стражите е имало рицар? — бързо попита Йен.
	— Слугата ти е много невъзпитан! — възмути се Азан. — По всичко си личеше, че му се говори и той отвърна, гледайки към Трикс. — Да, със стражите е имало и рицар, защото иначе е нямало как да се справят с огъня. Когато дойде твоят учител, момчето ми, помоли го да се отбие при Азан. Великите дела и премъдрите изследвания вече трета година пречат на магистър Лапад да си плати данъците и таксите за издръжка на градските стражи. А сам виждаш, че времената са неспокойни…
	— Къде откараха крадците? — попита Трикс.
	— Крадеца — беше само един. Гледаш го — прилично на вид момче… Нагоре, към двореца го отведоха. Ще се окаже, че е синчето на някой от велможите — назова името на баща си и не го откараха в участъка. Ще му се размине с няколко камшика на голо, а ако беше обикновено момче, щяха да го пратят начаса в мините! — с неочаквана съсловна обида в гласа изрече Азан.
	— Да вървим — Трикс помъкна Йен след себе си. — Благодаря, господин управител.
	Те откараха двуколката в градината, като минаха направо върху черното прогорено петно — това беше всичко, което беше останало от огъня-пазач. Трикс хвърли поводите към Йен.
	— Разпрегни коня и го заведи в конюшнята. След това занеси покупките в къщата. Но не влизай по-навътре от верандата!
	— Но… — Йен се порази. — Как…
	— Ще вземат да отмъкнат нещо — Трикс погледна косо към тълпата зяпачи. — Лапад ще си го изкара на мен. А аз — на теб…
	И, като прекрати разговора, той влезе в къщата. Вратата беше широко отворена.
	Вътре беше тихо. Нямаше никакви следи от присъствието на стражите — нито кални следи по пода, нито преобърнати с ритник столове, нито счупени вази, нито неприлични рисунки и надписи по стените. Даже, на пръв поглед всички вещи си бяха на мястото, включително и двата изящни свещника на камината в гостната и скъпата статуетка от бял мрамор — точно копие на знаменития паметник на княгиня Кадива, само че в по-свободно изпълнение.
	Очевидно стражите изпитваха към вълшебниците особено уважение, нещо, което обикновено не им беше присъщо.
	Трикс внимателно се огледа. Преглътна буцата в гърлото си и сам си заповяда да бъде твърд, мъжествен и да не проявява сантименталност.
	Той неслучайно заповяда на Йен да не влиза в къщата — никой не знае какви ужасяващи сцени ги чакаха вътре… Впрочем, Трикс се досещаше…
	Щом стражите бяха извели от дома само единия от „крадците“ — княгиня Тиана, значи Халанбери беше останал вътре. Ясно беше какво се беше случило с храброто момче, готово да даде живота си за своята княгиня и половин сестра.
	— Само не с меч! — мърмореше Трикс. — Ако в къщата се е проляла кръвта на невинно дете, то духът му, до дълбока старост ще стене по ъглите. Лапад ще бъде много недоволен…
	Но в гостната нямаше никакви следи от Халанбери. Не се виждаше съсечено или смазано с бухалки телце нито в стаята на прислугата, нито в спалнята на магьосника, нито в кабинета, нито в кухнята, нито в старата пристройка, където стоеше ламаринената вана. Там Трикс откри още една врата и изумен видя, че вътре се намира тоалетна, която вчера не бяха забелязали — по градската мода, залепена за къщата, за да не се излиза през зимата по студа. Трикс затаи дъха си, лицето му се сгърчи от отвращение, но надникна в дупката — злодеите са способни на какво ли не — зловонните дълбини обаче се оказаха спокойни.
	Замислен, Трикс се върна в гостната. На верандата, Йен пухтеше обиден, разтоварваше покупките, но вътре не смееше да влезе.
	— Халанбери! — високо изрече Трикс.
	Тишина.
	— Аннет!
	Нито звук.
	Тогава Трикс взе да обикаля къщата, като методично отваряше шкафовете и надничаше във всеки ъгъл и процеп, където би могло да се промъкне едно кльощаво седемгодишно момче.
	Късметът му се усмихна в кухнята. Когато отвори долното отделение на бюфета (правеше го, за да му е чиста съвестта, тъй като тук можеше да се вмъкне само някоя едра котка), Трикс чу уплашен писък. Клекна и се озова лице в лице с Халанбери, който седеше, прегърнал коленете си, притиснат към стената. На рамото на Халанбери беше кацнала феята Аннет и беше скрила лицето си с шепи. Хлапакът гледаше уплашено Трикс и нещо дъвчеше.
	— Какво ядеш? — кой знае защо го попита Трикс.
	— М… мармалад… — измуча Халанбери с пълна уста. Преглътна и поясни: — Тук имаше мармалад от ябълки.
	— Уцели момента!
	— Реших, че ще стане по-широко. — Халанбери се заизвива, мъчейки се да се измъкне. — Я ми помогни, аха…
	Аннет махна едната ръка от лицето си, погледна с едно око Трикс, излетя с радостен писък от бюфета и закръжи из въздуха. Трикс хвана Халанбери за лепкавата от мармалада ръка и с усилие, сякаш беше тапа от бутилка с вино, го изтегли навън. Попита го:
	— Кой те набута тук?
	— Самичък влязох — обидено отвърна Халанбери. — Страшно се уплаших!
	— Къде е Тиана? — възкликна Трикс. — Къде е княгинята?
	Дали защото тонът му беше много свиреп или защото мармаладът му се беше отразил добре, но Халанбери отново си спомни какво се беше случило и по измазаната му с мармалад и паяжина муцунка потекоха като град сълзите му.
	— Отведоха я! — завика с пълно гърло Халанбери. — Отведе я магьосникът на витамантите!
	— Какъв магьосник? — попита Трикс. — Недей да ревеш! Отговори ми!
	Халанбери отвори широко уста и изпищя пронизително.
	— Всичко съм разтоварил… — в кухнята надникна изгарящият от любопитство Йен. Мигновено оценявайки ситуацията, той с един скок се озова до Халанбери, светкавично го примъкна до легена, в който миеха съдовете и напъха в него лицето му. С няколко ловки движения, изми физиономията на момчето и я избърса с възмръсната кухненска кърпа. Писъците и сълзите секнаха.
	— Бива си те! — поразен проговори Трикс.
	— А, в приюта непрекъснато се случваше да успокоявам дребосъците — махна с ръка Йен. — Издухай си носа!
	Халанбери се издуха в кухненската кърпа и тъжно каза:
	— Не знам какъв магьосник. Тя, Тиана надникна през прозореца и ми вика: Идват магьосникът и стражите! И ми заповяда да се скрия. Аз се изплаших. Той съсече огъня, а след това ритна вратата и тя се отвори… Аз избягах в кухнята…
	— Любими, позволи ми, аз да разкажа? — Аннет увисна във въздуха, пред лицето на Трикс. — Малкият наистина се уплаши.
	— Ами ти? — попита Трикс.
	— Аз ли? Аз само дето не умрях от страх! — феята плесна с ръце. — Това беше бойният магьосник на витамантите. Той е много силен, щом носи железни доспехи, аз знам, че вълшебниците не обичат да носят желязо! От него магията направо биеше като живи мълнии! За този, да убие фея си е фасулска работа!
	— Той за Тиана ли дойде?
	— Ами да — без особена мъка в гласа отговори Аннет. — Изби вратата и влезе. Княгинята не се скри. Или беше разбрала, че няма смисъл, или, за да не открият малкия. Витамантът влезе и вика: „Здравейте, княгиньо! Да избягаш от къщи е увлекателно приключение, но едва ли си струва да тревожите добрия си опекун. Ще ви придружа до двореца“. А княгинята му казва: „Вие сте много любезен и упорит. Дали е заради регент Хасс или заради вашия господар“? А той се засмя и отговори: „И заради гостоприемния регент, и заради великодушния Евикейт. Да вървим, княгиньо“! И тя… тя тръгна… А ние решихме за всеки случай да поседим тук още малко.
	— Как можахте?! — Трикс плесна с ръце. — В такава ситуация, верните приятели, до последната си капка кръв ще защитават нещастното момиче! Още повече че вас можеха и да не ви убият…
	— Именно, верните приятели — наду се феята. — А аз не съм се натискала да й ставам приятелка.
	Колкото и да беше разстроен, Трикс не можеше да не признае, че Аннет беше права. Какви основания можеше да има той, за да изисква от една фея на цветята да се жертва? Виж, ако той беше тук… щеше да се изправи срещу магьосника и щеше да му каже: „Марш оттук! Ти се намираш в дома на великия магьосник Лапад, а аз съм неговият ученик!“
	Впрочем, витамантът и така знаеше прекрасно къде се намира. Трикс си представи ясно, как, след като изслуша тирадата му, магьосникът вдига могъщия си юмрук и… например го чуква по челото с бронирания си пръст.
	И Трикс геройски пада на пода.
	— Да, получи се неловко — призна Трикс. — Нещо трябва да направим…
	— Нищо няма нужда да правим! — запърха с крилца феята. — Всичко се подреди по най-добрия начин! Да не би княгинята да са я взели в плен?! Да не би да са я затворили в тъмница? Не, върнаха я у дома. В двореца.
	— Да, но искат да я омъжат насила…
	— Обичайната съдба на високоблагородните особи — изсумтя феята. — Да не си мислиш, че ако беше останал наследник на съхерцога, щеше да си избереш жена по свой вкус? Ха! Баща ти щеше да ти доведе в двореца две-три особи с подходящо положение. Едната дебела, другата — пъпчива, а третата — глупава. И щеше да ти заповяда да си избереш. И ти щеше да си избереш, като стой, та гледай! Защото бракът е политическа сделка!
	— И какво ще правим сега? — възкликна Трикс.
	— Аз се връщам у дома — каза Халанбери, след като си издуха носа. — Аха… За това, че съм помагал на Тиана, сигурно никой даже не подозира… Може да ме напердашат за това, че не съм спал вкъщи… много важно!
	— Тогава отивам да подредя покупките — каза Йен. — Ако видиш Тиана, поздрави я от нас, става ли? Жалко, че така се получи…
	— Правилно — зарадва се феята. — Всеки трябва да си върши работата.
	Трикс разбра, че няма защо да се надява да получи помощ от приятелите си. Никой не напираше към двореца да спасява княгинята.
	— Слушайте, така не може! — възкликна той. — Нали обещахме да й помогнем! Аз й дадох думата си!
	Халанбери подсмръкна, но нищо не каза. Йен извърна очи към тавана, давайки да се разбере какво е мнението му за странностите на аристократите.
	В този момент, в кухнята влезе великият магьосник Радион Лапад.
	Всеки вълшебник, който е усвоил изкуството на телепортацията знае, че не е достатъчно просто да се преместиш от един град в друг, да се озовеш изведнъж на върха на някоя планина или на брега на морето. Много е важно да го направиш така, че всички, които са станали очевидци на това преместване, да разберат колко е труден този процес и колко силен е вълшебникът, който е успял да го направи. Случвало се е Трикс да види вълшебници, които се телепортират. Сред тях имаше и особено доверени кралски куриери, и обикновени любители на странстванията. Всеки си имаше своя стил.
	Един млад вълшебник например имаше навика да се премества на части. Най-напред се появяваха ходилата му, стъпили на земята, после коленете, бедрата, корема, гърдите, шията и, най-накрая, в последния момент, в пространството изплуваше главата му.
	Друг пък, който беше по-възрастен и по-солиден, се появяваше изведнъж, но в началото беше прозрачен и безцветен, после ставаше черно-бял, а след това малко по малко придобиваше цвят.
	Известната вълшебница Сесилия Невам, която няколко пъти беше посетила съхерцогството по време на своите пътувания, се появяваше, като излизаше от сребърно огледало, което придържаха миниатюрни пъстроцветни птички. От косата й се спускаха благоуханни лилии, а от ръцете й се сипеше светещ сребърен прах.
	Славният магьосник Грен Ясит, стар и суров човек, се появяваше сред огнени езици, често дрехите му бяха изпокъсани, магическият му жезъл светеше в червено, а в ръката си старият магьосник държеше окървавен кинжал — всичко това трябваше да докаже, че пътят му само на пръв поглед е бил бърз и лек. В действителност е минал по тайни и адски пътеки, сражавайки се с пълчища от демони и чудовища.
	Какво беше разочарованието на Трикс, когато попита Лапад за телепортацията и получи честен отговор! Оказа се, че всичките тези впечатляващи ефекти са само илюзия, предназначена да възхити и уплаши очевидците на магията.
	Когато се телепортира от кулата в лятната си къщичка, Радион не очакваше да завари тук чужди хора. Затова се появи по най-простия начин — изникна безшумно от въздуха, с чаша бяло вино в ръка.
	Видът на магьосника беше изключително уморен и неугледен. Беше облечен в зелен, с избродирани алени рози хавлиен халат и със самаршански плъстени чехли на бос крак. Изглежда симпозиумът беше продължил по-дълго, отколкото Лапад беше очаквал и беше изцедил всичките му сили — и духовни, и физически.
	Като видя не само Трикс и феята, но и Йен, и Халанбери, магьосникът се сепна и разля виното.
	Аннет бързо кацна на рамото на Трикс. Йен и Халанбери дружно се опитаха да се скрият зад гърба на Трикс, но се сблъскаха и паднаха на пода.
	— Каква… каква е тази детска градина?! — възкликна Лапад. Намръщи се от болка и притисна с ръка челото си. — Ох… Ето пак…
	Умният Йен скочи и подаде на магьосника стол и Лапад седна с огромно облекчение. След това изтича към верандата и донесе оттам голям буркан със солени краставички и бутилка анасонова настойка.
	— Разкарай това!… — простена Лапад. — Лошо момче… Трикс, откъде се взе този? А?
	Но Йен, без да го слуша, наля в една голяма чаша от саламурата, а в една малка — съвсем малко от анасоновата настойка.
	— А… — в гласа на Лапад прозвуча нотка на разбиране. — А!
	— Изпийте това, господин вълшебник — произнесе Йен. — Най-напред от анасоновката, после… Не… не! Не сега! Първо от анасоновката, а после от саламурата! И ми дайте това вино, сега вино не ви трябва — само ще ви заболи главата и ще се замаете…
	С гримаса на отвращение, Лапад отпи безропотно от лютата анасонова настойка, след което надигна трескаво буркана с мътната саламура. Върна опразнения съд на Йен и помълча няколко секунди. После добави с укрепнал глас:
	— Умно момче! Да не би да си ученик на лекаря?
	— Не съм, господин вълшебник. Аз съм сирак. Но господин Хагус, управителят на нашия приют, сутрин много обичаше саламура с анасоновка. А той беше голям специалист в тази област.
	— Разбрах — кимна Лапад. — Трикс! Въпросът ми остава. Какво е това сборище в дома ми?!
	— Ами… Това е феята Аннет… — започна Трикс.
	— Феята я знам — намръщи се магьосникът.
	— Това е сирачето Йен от приюта в моето херцогство. — Трикс нарочно не каза „съхерцогство“. — С него се запознахме след бунта… и той ми стана оръженосец… а след това… след това, малко се изгуби.
	— А след това, малко се намери — кимна Радион. — Ясно. Забележително. Моят ученик си има собствен оръженосец.
	— Ами… да… — измънка Трикс.
	— Още саламурка? — попита Йен.
	— Сръчно момче — каза Радион. — Добре, да допуснем… Оръженосец на ученика на вълшебника… Интересен прецедент…
	— Пренцендент? — възхити се Йен на непознатата дума. — Това като претендент ли е?
	— А този кой е? — пръстът на Лапад, който изобщо не обърна внимание на думите на Йен, посочи към Халанбери, който се беше сгърчил от ужас зад гърба на Трикс.
	— Този е Аха… Халанбери.
	— Аха Халанбери. Колко странно име! И той ли е сираче?
	— Не, не съвсем.
	— Как така? Какво ще рече, „не съвсем“?
	— Ами… неговият роден баща е княз Джар Дилон — поясни Трикс. — А майка му е била прислужница на княза. След това се е омъжила, но умряла. Затова сегашният му баща е бившият придворен музикант, който в момента е градинар. Но той не му е истински баща. Затова донякъде е сирак.
	— Богове! Това в този момент е твърде сложно за мен! — простена Лапад. — Може би и самият регент или княгинята са ни на гости?
	— Княгинята беше тук — зарадва се Трикс. — Но магьосникът на витамантите я отведе в двореца.
	Настана тишина. Докато Радион Лапад постепенно придобиваше ярък доматеночервен цвят, Трикс си спомни уплашено, че някои ученици на магьосници, които създаваха твърде много проблеми на учителите си, завършваха своята кариера като закачалки, столове или добродушни красиви кучета.
	— Господин Лапад, позволете ми да ви обясня всичко, както си беше! — възкликна той. — Аз пристигнах в Дилон снощи.
	Не може да се каже кое успокои Лапад — дали това, че Трикс пожела най-сетне да разкаже всичко поред, дали бурканът със саламура, който му поднесе Йен. А може би и Аннет имаше някакъв пръст — на Трикс му се стори, че докато седеше на рамото му, феята правеше по малко магии. От нея из стаята се носеха на талази умиротворение и аромат на теменужки.
	Във всеки случай, след четвърт час, след като дослуша историята, Радион Лапад, най-сетне произнесе със спокоен глас:
	— Ти притежаваш удивителен и достоен за научно изследване дар, Трикс! Успяваш да се забъркаш във всички неприятности, които се изпречат на пътя ти. При това си оставаш цял и непокътнат… Може да се каже, че тук наблюдаваме следствие от теоремата на Абуир, отнесено към законите на Гарот-Фенхел.
	— В магията има ли закони и теореми? — учуди се Трикс.
	— Във всичко на този свят има закони и теореми — изсумтя Лапад. Но за теб е рано все още да занимаваш мозъка си с тези неща. У теб кипи в момента лошата млада енергия, която ти трябва да се научиш да използваш. Странна е историята, която ти ми разказа. Регент Хасс е проклето старче, той няма грам съвест, за доброта и великодушие да не говорим. Аз обаче съм убеден в едно — Хасс не е глупав! А ако плетеш интриги зад гърба на крал Маркел Веселия, още повече, когато става дума за витамантите, значи си глупак! Не, Хасс е предан на короната…
	— Той е стар — каза Трикс. — А само витамантите знаят тайната на вечния живот. Може би са го придумали.
	— Може. Всичко е възможно… — измърмори Лапад. — Даже нас — обикновените, честни вълшебници, към края на второто — третото столетие, понякога ни наляга коварната предателска мисъл дали да не станем витаманти…
	Той помълча. После стана и измърмори нещо под носа си.
	Лицето на вълшебника, като по чудо порозовя, бялото на очите му се изчисти. Вече не изглеждаше като уморен магьосник след двудневен симпозиум, а като приличен човек.
	— Да, Аннет, благодаря ти за малкото вълшебство — небрежно подхвърли Лапад. — А казваше, че нищо не умееш.
	Аннет смутено запърха с крилца.
	Лапад засвирука под нос и се разходи из стаята. Отиде до верандата и след секунда се върна с букет бели рози в ръка. Каза:
	— Одобрявам, Трикс, Одобрявам. Много приятен аромат. Отнеси ги в тоалетната.
	Трикс не посмя да признае, че цветята бяха предназначени за княгинята. Той отнесе букета в тоалетната и го закрепи на стената, до поставката за свещта. Трикс откъсна една от пъпките и я скри в джоба на гърдите си, по-близо до сърцето.
	Когато се върна при останалите, всички вършеха по нещо. Аннет летеше из кухнята и командваше Халанбери, който миеше съдовете. Йен прибираше покупките и ги подреждаше по шкафовете. А самият Лапад беше излязъл от спалнята си, преоблечен в строга черна мантия, с дантелена яка, ботуши от крокодилска кожа и с висока черна шапка, по която блещукаха разноцветни камъчета. В едната си ръка, той държеше дълъг магически жезъл от черно дърво, а в другата — книга със заклинания, подвързана с кожа. От време на време, книгата тежко и застрашително въздишаше.
	Изобщо, той изглеждаше забележително, както подобава на всеки известен вълшебник.
	— Ние с теб ще отидем при регента — каза Лапад. — Облечи парадната си мантия и сложи черната шапчица с руните. Обуй си лъскавите обувки. Вземи жезъл. И… ето, това е за теб.
	Радион протегна към Трикс една малка, колкото длан книжка, подвързана с плътна сива материя. В ъгъла и беше избродирана със зелен конец нахапана ябълка.
	— Какво е това?! — възторжено попита Трикс.
	— Това е първият ти надланник — тържествено каза Лапад. — Малка книга със заклинания. Там съм ти написал някои неща да си помогнеш на първо време… заклинания за връзка, заклинания за ориентиране в местност, музикални заклинания — за да развличаш непринудено публиката.
	— А бойни заклинания има ли?
	— Има… по-скоро защитни. Огнена стена.
	— Еха-а-а… — Трикс погали подвързията. — Ами тази ябълка?
	— Внимавай! — възкликна Лапад. — Това не е ябълка, а запечатвател…
	Нещо убоде Трикс по пръста и ябълката стана червена.
	— Ай! — извика Трикс. — Под подвързията има игла!
	— Не е игла, а магия. Надланникът те запомни, за да не може никой освен теб да го използва! — Лапад поклати глава. — Аз тъкмо щях да ти предложа да му измислиш някое красиво име… Но вече е късно. Надланникът е запомнил фразата, която ти произнесе.
	— И какво от това?
	— Сега, за да отвориш книжката, трябва да повториш тази фраза.
	— „Под подвързията има игла“?! — ужаси се Трикс. — Това е много глупаво! Всички ще ми се смеят!
	— Може би са достатъчни една-две думи — предположи Лапад.
	— Ай… — печално изрече Трикс и погали корицата. Нищо не се случи. — Ай, под…
	Книжката се отвори.
	— Съвсем нормално — каза Лапад, докато Трикс разглеждаше с интерес, записаните върху дебелата кремава хартия заклинания. — Ай, под… Айпод! Нормално име за надланник. Аз познавам магьосници, чиито книги се казваха „Щоза“, „Погача“ или „Махнететази“.
	— Кога и аз ще получа нормална, голяма книга?
	— Книгата на заклинанията расте заедно с магьосника — обясни Лапад. — Тя се храни със заклинанията, които ти записваш в нея. Колкото са по-добри заклинанията, толкова по-бързо расте книгата, толкова повече страници има и толкова по-красива е нейната корица… Хайде, върви да се преоблечеш.
	След пет минути, Трикс се появи облечен, както подобава на ученика на вълшебника. Той забеляза, че Лапад мрачно разглеждаше една малка глинена стомничка.
	— Откъде имаме настойка от корени на калис и листа от зелзиба?
	— Ами… Оня рицар… вълшебникът… витамантът… — Трикс се досети, че е пропуснал в разказа си тази подробност. — Той настоя да ви купя и да ви дам тази настойка. Даде ми една сребърна монета. Каза, че това е за вас, от приятеля ви от Черния брод.
	Трикс замълча и си помисли, че на Черния брод Радион Лапад едва ли е имал приятел — магьосник-витамант.
	— Гавар Вилорой — замислено каза Лапад. — Носи черна стоманена броня… магьосник… Черния брод… Гавар е. Един от най-силните витаманти, най-вярното куче на Евикейт… макар че няма причина да обиждам кучетата… Само той е могъл да ми направи такъв… подарък. Да вървим!
	Уплашеният Трикс бързичко пое след Радион. Когато излязоха, Лапад веднага се отправи към черното петно, което беше останало от огъня-пазач. Протегна ръка и зашепна — Трикс долови само няколко думи.
	— От искрата ще пламне огън… Огънят ще стане на кълбо…
	Трикс отстъпи няколко крачки, за всеки случай.
	Нещо припламна и под ръката на Лапад се появи малко огънче-пазач. То започна да расте и когато стана голямо, колкото предишното, докосна ръката на магьосника и полетя към градината.
	— Аз си мислех, че ще съживите предишното — измърмори Трикс.
	— Съживяването е магия на витамантите — презрително изрече Лапад. — Да тръгваме.
	Магьосникът вървеше нагоре по улицата с пружинираща походка и силно удряше по земята с жезъла си (на мястото на удара един път изникваха бели цветя, а друг път хвърчаха искри). Изглежда се настройваше за сериозен разговор.
	Трикс, който припкаше подире му, не се сдържа и попита:
	— Господин Лапад… Може ли да попитам…
	Вълшебникът въздъхна и каза:
	— Ако преядеш с немити зелени ябълки или прекалиш със солени краставички, запивайки ги с току-що издоено мляко, изпий от лютата настойка с калис и зелзиба и за два дни ще забравиш болежката си. Само че не повече от три лъжички!
	— А… — запъна се Трикс.
	Лапад отново въздъхна и поясни:
	— На Черния брод беше много страшно, ученико. Много страшно. Тялото понякога може да подведе и най-силния дух… и това, изобщо не е позорно, разбра ли?
	— Р-разбрах — пошепна Трикс.
	— За тези неща летописите, разбира се, мълчат — добави Лапад. — И ако разкажеш това на някого, ще те превърна в нощно гърне!
	— Може да се превръща само в това, което е по-леко — реши да блесне със знанията си Трикс.
	— Нощните гърнета биват и дървени — отряза го Лапад и Трикс реши да не изкушава съдбата.
	{img:neskoposkoto_i_007.png}


>>	4

	Не е правилно да се смята, че вълшебниците не се месят в държавните дела. Щом закаленият в битките рицар си позволява да дава съвети на сюзерена, щом делегация от търговци или предприемачи си позволява да моли за отстъпки и облекчения за определена гилдия при строежа на мостове и пътища, щом обикновените граждани и простите селяни палят понякога дворците на господарите си и възкачват върху собствените си глави нови господари от своите среди — с какво са по-лоши вълшебниците? Отдавна е известно, че държавата умеят да управляват всички, с изключение на тези, които в момента са на власт.
	Крачейки бързо след Лапад, Трикс си припомняше вмешателствата на вълшебниците в работите на държавата, така, както бяха описани в летописите. Повечето от тях бяха неудачни. Например, едва ли си струваше Рагост Златния мустак — неоспорим авторитет в сферата на честта да изпълнява обещанието, което беше дал на умиращия барон Коморо и да възкачва сина му на трона. Синът, разбира се, наследяваше трона по право, но каква е ползата от законен господар, чиято любима забава е да пали купчини със сено и с кикот да гони около тях селянките, които е поканил специално за това? Ами най-добрата вълшебница Сесилия Невам, която се беше застъпила за сирачето Гланя, наскърбено от жителите на градчето Тиклам? Да, те не постъпиха хубаво, когато не платиха на Гланя за извънредната и работа и веднага след Есенния панаир я изгониха от дома й, където тя така добре си вършеше работата. Но да превърнеш осемстотин триста и двама жители в толкова на брой лакоми дроздове?… Трикс винаги го беше интересувало, защо в гнева си, вълшебницата беше извикала: „Вие сте лакоми дроздове!“, но отговор едва ли някой можеше да даде, включително и самата вълшебница. И даже това, че на следващата сутрин Сесилия се смили и започна да превръща обратно дроздовете в хора, не спаси ситуацията — птиците се разлетяха и отнесоха в човките си, кой — златна монета, кой — скъпоценен камък.
	Но имаше и положителни примери!
	Делегация от магьосници беше навестила Марвис Безпощадния и го беше убедила да не вдига данъците. Младият магьосник Кевин Декуин, беше използвал ловко едни най-прости заклинания, с които беше успял да овладее народния бунт и в същото време, да умилостиви суровия владетел. А пък прославеният…
	— Трикс — прекъсна размишленията му Радион, когато наближиха стените на двореца. — По твоята необичайна мълчаливост разбирам, че осъзнаваш сериозността на ситуацията.
	— Така е, господин Лапад.
	— Ако регентът е замислил таен съюз с витамантите, той няма да ни пусне да се върнем живи. Неговите вълшебници ще са подготвени и ще се постараят да ни унищожат.
	— Но вие сте по-силен от тях, учителю! — възкликна Трикс. — Нали?
	— Разбира се, по-силен съм — съгласи се Лапад. — Аз със сигурност ще успея да се телепортирам на безопасно място. За теб обаче е по-сложно. Няма да мога да те взема със себе си… така че приготви се да посрещнеш достойно последния бой. Недей да молиш за милост, не плачи и нищо не разказвай! Само тогава враговете може изпитат към теб уважение и да те затворят в тъмница. Общо взето, не е прието да се убиват ученици.
	— Може би, не се налага да ходя в двореца? — развълнува се Трикс.
	— Налага се и още как! — Лапад повиши тон. — На мен ми трябва хвалач.
	— Хвалач ли?
	— Ами да! Това е този, който слуша, как аз… как аз произнасям заклинанията и ми се възхищава. Първата степен на обучението.
	— А не може ли да се наричам по друг начин? — попита Трикс.
	— Не може. До подавач не си дорасъл, а за помощник ти е много рано.
	— А какви са тези — подавач и помощник?
	— Подавачът е този, който подсказва на магьосника, когато не намери нужната дума. А помощникът е ловък подавач, който може да намери думата преди магьосника и да му я каже.
	— Еха-а-а… — При мисълта за перспективите, които се откриваха пред него, Трикс дори забрави, че трябва да се страхува. Няма значение, че засега се намира на най-ниското стъпало — нали всичко предстоеше!
	В княжеския дворец, Лапад и Трикс влязоха през Портите на дъгата, които шегобийците бяха нарекли „бонбонените“. Широкият проход — през него можеше да мине карета — беше от кафяв камък и отгоре беше покрит с арка от разноцветно стъкло, което хвърляше надолу весели отблясъци. Такъв беше замъкът, построен от първия граф Дилон — любителя на сладките изкушения, който беше обогатил света с афоризми като „В сладкото е силата!“, „От нуга още никой не е залепнал“ и „Пий шербет и яж халва — няма да те сполети беда!“. Говореше се също, че княз Дилон поставял наравно с нелошите си магически способности и изкуството да създава интриги — изкуство от полза на всеки владетел, рецептата за сладко от домати, която сам сътворил и умението си да пече кифлички със сладоледен пълнеж.
	Колкото и да е странно, прапрадядото на княгиня Тиана, въпреки цялата си страст към сладкото, която стигала дотам, че дори месото той хапвал само задушено в мед, цял живот бил слаб и сух на вид. Обаче придворните му, които били принудени да подражават на господаря си, в по-голямата си част притежавали талии с незавиден размер и се задъхвали от пълнотата си. И до ден-днешен могъща магия (а някои разказват, че това е от сянката на княза, която витаела в града), безспир караше жителите на Дилон да налитат сладко. Особено страдаха тези, които живееха в двореца — и благородниците, и придворните, и простолюдието. Силните духом се бореха с изкушението, а тези, които нямаха воля, редовно се отправяха пеша на походи или, ако джобът им позволяваше, ходеха в центъра за отслабване Гювач, на границата със Самаршан. Срещу солидна сума, в Гювач ги държаха заключени и на закуска им даваха половин ябълка, на обяд — паничка с прецедена зелева чорба, а за вечеря им поднасяха половин морков и два стръка целина. Впрочем, толкова има и най-бедният и мързелив селянин, с тази разлика, че сутрин никой не му прави клизма.
	И въпреки тези мъки, известна пухкавост притежаваха, неизбежно, всички обитатели на двореца. Например, стражите, които стояха на пост пред вратите на двореца, бяха яки и дебелобузи, а коремите им се криеха под яките стоманени брони.
	— Вълшебник Радион Лапад и неговият ученик Трикс Соийе — сухо извести Лапад, когато двамата влязоха под арката. — Идваме при регент Хасс по важна държавна работа, която не търпи отлагане!
	Двама от стражите останаха при портите, а другите двама закрачиха, без много приказки от двете страни на вълшебниците. Дворът на замъка, скрит зад грамадната стена, беше толкова голям, че приличаше на малък град. Тук имаше и няколко храма, и притиснати към крепостната стена къщички за прислугата, и казармени помещения за стражите, и даже малък пазар, където се продаваше какво ли не… Една румена готвачка носеше, преметнати през рамо, няколко заклани, но неоскубани кокошки, а до нея, момче от кухнята влачеше малко прасенце, което квичеше отчаяно. Срещу тях, двама широкоплещести мъжаги, с кафяви униформи на гилдията на фекалчиците, по устав със звънчета на шапките, мъкнеха огромна дървена каца. Впрочем, въздействието на миризмата беше несравнимо по-резултатно от звъна на звънчетата и всички любезно правеха път на тези мъже. Из двора сновеше предимно прислугата, но се срещаха и аристократи, които много старателно си даваха вид, че не забелязват калабалъка около себе си.
	— Какво да се прави — пробуча Лапад. — Колкото повече елит, толкова повече плебс. Природен закон!
	Трикс си спомни вечната суетня на слугите в бащиния му замък и кимна.
	— Ето защо аз се отнасям с крайно неодобрение към човешката прислуга — продължаваше Лапад. — Истински свободен може да бъде само този човек, който не е обвързан с услугите на околните.
	Трикс си спомни за дългите дни, в които чистеше, миеше подовете, приготвяше обяда, подостряше моливи, переше и въздъхна. О, това бяха едни много дълги три дни!
	Стражите ги доведоха до главния вход на двореца, където пазеха други стражи — от княжеската гвардия, която се набираше основно измежду северните варвари и планинците. Лапад повтори речта си, единият от стражите се отдели и тръгна, и след малко се върна с церемониалмайстора, който започна оживен разговор с магьосника. Трикс, пристъпвайки от крак на крак, захласнато заразглежда една страховита бойна брадва, която висеше на пояса на стражаря-варварин. След това се осмели да вдигне поглед малко по-нагоре и видя, че младият варварин плахо поглежда към книжката със заклинанията, която Трикс държеше в ръката си.
	Трикс се поизправи и стисна в ръка верния си Айпод.
	— Ела — повика го Лапад. — Регентът ще ни приеме във вътрешната градина.
	Вървейки след церемониалмайстора, те минаха през дълга редица зали, които поразяваха с разкоша си. Стените бяха украсени с грамадни картини — част от тях изобразяваха баталии, но на болшинството бяха нарисувани весели пиршества. Дори на знаменитото платно „Клането при Ниските хълмове“, което заемаше половин стена и славата му се носеше из цялото кралство, погледът привличаха не рицарите, които геройски се сражаваха, даже не чудовищата, а княз Дилон, който закусваше пред шатрата си, като, между две хапки даваше заповеди на окървавените вестоносци. Както се разбра след битката, княз Дилон беше закусвал през онази сутрин, когато се решаваше съдбата на цялото княжество, сладки палачинки със сирене и мед, зелена фъстъчена халва и медовина.
	В поредната зала, церемониалмайсторът разтвори една висока стъклена врата и произнесе:
	— Регент Хасс ви очаква при храстите с белите рози, господин Радион Лапад!
	Само двамата, без никой да ги придружава, Лапад и Трикс влязоха в градината на двореца.
	— Колко мило — кисело каза Лапад, оглеждайки благоуханните храсти и цъфналите дървета. — Заедно цъфтят и равнинната вишна, и планинската шипка… а незабравките… вехнат ли вехнат…
	През това време, Трикс се оглеждаше с любопитство. Градината беше заобиколена от всички страни от стените на двореца. През отворените прозорци се виждаха хора, отнякъде се носеха звуци на клавесин, който свиреше популярния мотив „Ще отида при моя любим…“, в друга зала, някой мъчеше китара, която страдаше, но не се предаваше. Млада прислужница се огледа боязливо и изплиска скришом от третия етаж, върху поляната с минзухарите леген с мръсна вода, а старецът с греблото, който подравняваше чакълестата пътека и размаха пръст.
	Изобщо, дворецът живееше мирния си делничен живот, сякаш оттук не беше бягала младата княгиня и сякаш вътре в него не зрееше зловещият заговор срещу короната.
	— Да вървим — отново го подкани Лапад. — Ако не ме лъже паметта, розите бяха в центъра на градината, при вира.
	Радион не го лъжеше паметта. При малкия декоративен вир, в който цъфтяха лотоси, а на брега се бутаха един друг разноцветни крабове в очакване на закуска, те видяха регент Хасс.
	{img:neskoposkoto_i_018.png}
	Споменът от детството на Трикс беше за един не много млад, властен човек, висок и слаб. Но се оказа, че Хасс е висок, колкото него, а за да бъде определена фигурата му като стройна, пречеше изрядното му коремче. А колкото до властността — в момента регентът беше застанал до голям, кръгъл храст с бели рози, облечен в стар, разръфан и оплескан халат, с мръсни обувки на краката и с два размера по-големи брезентови ръкавици на ръцете.
	— Господин регент Елнор Хасс — кратко каза Лапад, вместо поздрав и лекичко тропна с жезъла. Изпод земята веднага се надигна някакъв плевел и се опита да се увие около него.
	— А! — радостно възкликна Хасс, обръщайки се към вълшебника. — Радик! Любезнейши господин Лапад!
	— Елнор, остави тези празни любезности — намръщи се Лапад.
	Регентът захихика.
	— Добре, де, добре… Аз наистина се радвам да те видя, тикво учена! Радик, какво им е на розите? Виж, че нещо не са добре!
	Лапад погледна изкосо към храста.
	— Недейте да ги торите с оборски тор! Колко пъти да повтарям?! Ще им изгорите корените. По-добре ги торете с това, което изгребвате от нужника на двореца.
	— Мирише… — въздъхна регентът.
	— Това не е най-ужасната миризма — сряза го Лапад — в сравнение с миризмата на предателството и измяната.
	Хасс се намръщи. За пръв път погледна към Трикс. Смръщи вежди.
	— Така, така, така… Така, така, така… Млади човече, вие не се ли появихте в двореца преди четири години с… тази моя памет… тази моя памет…
	— Заедно с баща ми, съхерцога Рат Соийе — каза Трикс.
	— Трикс! — възкликна регентът. — Мило дете…
	Трикс внезапно се намери в прегръдката на регента и даже беше удостоен с целувка по челото. След един миг, регентът отдалечи Трикс на една ръка разстояние от себе си и въздъхна:
	— Точно така! Носът на татко, очите на мама… ушите на баба. Горкото дете! Предателство ли? Разбира се! Аз съм възмутен от поведението на съхерцог Гриз. Но, уви, неговата постъпка не е измяна към короната. Той представи убедителни доказателства, че твоят баща е кроил планове срещу него, а след това, вече в качеството си на пълновластен херцог се закле във вярност към короната. В такива ситуации, кралят препоръчва на аристократите, сами да изясняват отношенията си.
	— Хасс… — започна Лапад.
	Но регентът не го слушаше.
	— Аз как да помогна?… Дори не съм княз… — очите на Хасс се напълниха със сълзи. — Какво да направя? А? Отговори ми, момче!
	В тона на регента прозвучаха такива заповеднически нотки, че Трикс чак се стресна и промърмори:
	— Не знам…
	— Кой трябва да знае?! Кой? Добре, аз ще направя, каквото мога. Искаш ли да те дам на някой барон, който уж да те осинови? Макар че едва ли… я колко си пораснал… Сетих се! Сетих се, момчето ми! Ще те взема в моята гвардия и лично ще те посветя в рицарски сан!
	— Елнор… — Лапад се прокашля, но Хасс не му обърна никакво внимание.
	— Ще се научиш да се биеш с меч, да стреляш с арбалет, да танцуваш и изобщо, ще изучиш всичко, което се полага на един благороден юноша. А след това, ще предизвикаш Гриз на дуел. Аз ще проследя дуелът да е по правилата… — Регентът изведнъж стана мрачен. — Не, няма да можеш да го надвиеш. О! Разбира се! Разбира се! Ще те изпратя да учиш в Самаршан, в училището за килъри „Стаената Змия“. Учителят Абв ми дължи това-онова… Ще се научиш да боравиш с кинжал, да бъркаш отрова, да танцуваш — въобще, всичко, което се изисква за жестоко и безпощадно убийство. След това ще отровиш целия род на Гриз… Аз ти препоръчвам муйотовия прах — много забавно нещо. Дадох на кравата, на нея нищо не й се случи, но млякото й стана отровно! Гриз и семейството му, задължително пият преди лягане по чаша топло мляко, това го знам със сигурност. Семеен навик… Ще го изпият и няма да се събудят! Тогава ти ще предявиш правата си над херцогството! — Регентът весело се разсмя и потри ръце. — А аз ще те подкрепя, приятелче!
	— Регенте! — кресна Лапад.
	Хасс погледна към Радион. И засия.
	— Ама и аз какви ги приказвам! Съвсем съм мръднал! Та ти си се уредил! Ти си ученик на великия Лапад! Всичко се подрежда, малкия! Научи магиите, изтреби злодеите и седни на трона! А аз, както вече казах…
	— Регент Елнор Хасс, аз говоря за друга измяна и друго предателство! — натърти Лапад.
	— Така ли? — регентът помрачня. — И кой е предателят?
	Лапад се поколеба. Трикс знаеше защо. Макар че никъде не се виждаха стражи, наоколо имаше много храсти, прозорци… а мантията на вълшебника не беше най-добрата броня срещу арбалета.
	— Снощи, в градската ми къща… — започна вълшебникът.
	— Между другото — вмъкна Хасс — от теб има оплаквания. Ти не си внасяш налога за земята и таксата за труда на нашите доблестни стражи. Но продължавай, продължавай…
	— В моя дом — с леден глас продължи магьосникът — където това възпитано момче приготовляваше всичко нужно за моето пристигане, потропа едно младо момиче, което било избягало от двореца.
	— Княгиня Тиана — възкликна регентът. — Значи ти си я подслонил за една нощ, момчето ми? — Той захихика и размаха пръст към Трикс. — Радвам се, че си се държал, както подобава на благороден младеж от добро семейство. Твой длъжник съм, Трикс!
	— Значи ти, Хасс, не отричаш, че княгиня Тиана е избягала от двореца и е прекарала нощта под закрилата на моя ученик? — обърка се Лапад.
	— Не, разбира се!
	— А какво ще кажеш за това, че княгинята е избягала, защото е чула разговора между теб и посланика на витамантите?
	— Че й предстои да се омъжи за Евикейт — кимна регентът. — Това, че избяга, е нищо! Тя ме замеря с чинии! Виждаш ли тази синина? — Регентът потърка енергично челото над окото си. — Напудрих го, но ако знаеш как ме боли! Освен това, тя счупи вазата с праха на великия рицар Андронас, прахът се разпиля и, да ме прости великият Андронас за фамилиарността, но се наложи да го събираме с метла и лопата в друга ваза! Аз все си мисля дали няма да ни се обиди за това отношение…
	— Значи ти не отричаш — гласът на Лапад набра мощ — че искаш да омъжиш Тиана за Евикейт — регентът закима с глава — а ти самият да се възкачиш на княжеския трон? — Регентът скромно наведе очи и разпери ръце. — Не отричаш, нали?
	— Не — кратичко отвърна регентът.
	— Елнор Хасс, моя дълг е да съобщя на краля за твоето предателство! — отсече Лапад.
	— Какво предателство? — полюбопитства Хасс.
	Настана тягостно мълчание. Трикс не беше много наясно с държавните работи, но разбра, че Лапад попадна в капан.
	— Нима искаш да кажеш, че да дадеш княгинята, която е в близко родство с краля и се намира под неговата закрила… и ако кралят, дълги да са дните му, умре, без да е оставил пряк наследник…
	Трикс разбра изведнъж, че Лапад не се интересува от съдбата на Тиана, която искат да омъжат за стар и зъл магьосник. Радион го вълнуваха държавните дела, просто те случайно също изискваха Тиана да бъде освободена.
	— Точно така, точно така, мой мъдри приятелю — кимна Хасс. — Кой съм аз, за да оспорвам волята на краля? Аз, разбира се, не съм очаквал вашата визита… Но случайно нося със себе си последното писмо на негово величество Маркел Веселия…
	Хасс измъкна изпод халата си неголям тубус от слонова кост, отвъртя капака му, извади оттам лист пергаментова хартия и го връчи на Лапад. Дори отстрани, Трикс виждаше, че печатът върху хартията свети с благородна пурпурна светлина, потвърждавайки, че писмото е писано лично от краля, по неговата единствена воля на монарх.
	— „До високоблагородния Елнор Маркел Хасс…“ — Радион се запъна и попита: — Ти Маркел ли си?
	— Маркел съм — потвърди регентът.
	— По каква линия?
	— По линия на чичо ми — скромно отвърна регентът. — Прапрадядото на краля е бил шурей на доведения брат на леля ми…
	— Разбирам — кимна вълшебникът. — Нямаш права над трона, родството ви е формално?
	— Абсолютно!
	— Така, така, така… — Лапад изучаваше писмото. — Данъци… митница… негово величество обича да пише сериозните неща най-накрая… Аха. „Ако ти, стар пръч такъв искаш и занапред да щипеш дамите по коремите и да плюскаш като свиня…“
	Вълшебникът замълча.
	— Чети — печално каза регентът. — Ние с Маркел така си се шегуваме, по роднински. Трикс е умно момче и сигурно разбира.
	— „… повече няма да се бавиш с изпълнението на моето желание. Посланикът на Евикейт, рицарят — магьосник Гавар, до ден-два ще е при теб. Приеми го с почит, но и не го ухажвай прекалено. Поговори с младата княгиня и й обясни колко е важно това начинание, необходимостта от мирните ни търговски отношения с Кристалните острови и отговорността на владетеля за благополучието на държавата. В крайна сметка, смрадливият козел Евикейт, рано или късно ще опъне копитата, а княгинята е млада и може да дочака това събитие. Изпрати княгинята с Гавар, като й приготви подобаваща зестра и няколко прислужници от възгрозните, но верните. Не забравяй да ми изпратиш и няколко бъчви с медовина, но не от кестеновата, защото тя горчи, а от липовата, с глухарчета. Писмото е писано собственоръчно и волята ми е изразена точно и вярно, твой крал и господар — Маркел Веселия.“
	Вълшебникът бавно нави пергамента и го върна на регента.
	— Медовината вече съм я изпратил — четири бъчви — прибирайки писмото каза регентът.
	— Ъхъ — измуча Лапад.
	— Тиана — също — небрежно подхвърли Хасс.
	— Какво Тиана?
	— Изпратих я към Кристалните острови, съпроводена от рицаря-магьосник Гавар. Не в бъчва, разбира се. След като поговорих с нея като мил и любящ наставник. Тя разбра всичко и призна, че нощната й лудория не беше… ъ-ъ… най-подходяща за една княгиня.
	— Хасс, какво става? — тихо попита Лапад. — Негово величество дава на витамантите бъдещата наследница на трона?
	Хасс въздъхна.
	— Много ми е мъчно за момичето… Просто нямам думи! Но… подочух някои слухове… — Той помълча. — Говори се, че нейно величество, кралица Глиана, която в последните месеци доста напълня, скоро ще обяви официално…
	— Това събитие и мен ме радва, колкото всеки верноподаник — кимна Лапад. — Но да се разчита само на него…
	— Такава е волята на краля — сухо каза Хасс.
	— Витамантите…
	— Можеха отново да нахлуят в земите ни. Сега можем за известно време да забравим за тази заплаха. А може да е завинаги. — Хасс сви рамене. — Знае ли човек, може пък да установим с тях мирни отношения.
	— С белокнижниците? С тези, които вдигат мъртвите от гробовете им?! — възмути се Лапад.
	— Тихо! Тихо! — размаха ръце Хасс. — Първо на първо — и мъртвите искат да живеят. Второ на второ, на всички им се иска да поживеят по-дълго. И трето — такава е волята на краля!
	— Значи княгинята вече…
	— Плава към Кристалните острови. Ако всичко мине добре, ще бъде там след седмица.
	— Позволете да се оттеглим, регенте — каза Лапад.
	— Разбира се, разбира се — промърмори Хасс и направи някакъв знак с ръка, след което от всички страни нещо зашумоля. — Радостен съм, че обсъдихме тази сложна ситуация и се проникнахме от мъдростта на краля. И не забравяй да си платиш данъка за земята, Радион!
	Докато Лапад и убития от мъка Трикс (на него Хасс не обръщаше вече ни най-малко внимание) напускаха градината и вървяха към изхода, регентът отново се зарови в розовите храсти. Трикс мълчеше, затиснат от внезапната мъка, чиято причина той твърде смътно разбираше — нали уж и метеж нямаше, а и Тиана, ако се вярва на регента (Трикс остана с впечатление, че Хасс никога не лъже или поне не лъже направо), сама се е съгласила да се бракосъчетае с витаманта.
	Но, незнайно защо, изпитваше все по-дълбока и по-дълбока тъга.
	— Нищо не разбирам — произнесе Лапад, но едва когато излязоха от Портите на дъгата.
	— Какво не разбирате, господин учителю? — попита Трикс.
	— Писмото е написано с ръката на краля, с неговия словоред и в неговия стил. Печатът също е истински. Значи регентът не лъже. Кралят е решил да сключи съюз с витамантите. Но крал Маркел Веселия никога и за нищо на света не би тръгнал на такъв съюз!
	— Защо? — реши да продължи да пита Трикс, тъй като, явно, неговият учител беше в настроение за разговор.
	— Ти нямаш точна представа какво е витамантия, момчето ми — замислено каза Лапад. — Може би е дошло времето да ти разкажа някои неща.
	Трикс закима енергично.
	— Магията ни позволява да властваме над живата и над мъртвата материя — каза Радион и Трикс почувства прилив на въодушевление от това небрежно „ни“. — Ние можем да превръщаме една материя в друга… с известни ограничения за теб, разбира се. Можем да създаваме и живот от Идеалното.
	— От Идеалното ли? — учуди се Трикс.
	— Ами да. Ето, например, откъде, според теб се е взела твоята безмозъчна и безполезна фея?
	— Оттам, откъдето са се взели и вашите умни и полезни минотаври — след кратък размисъл отвърна Трикс. — Аз я измислих и пожелах да се появи.
	— Точно така. Мъдреците от древността казват, че: „Разумът създава Идеята, а Словото — Предмета“. Това, което е измислено — и е измислено убедително, може да се каже, че вече е сторено!
	— Да — мрачно каза Трикс. — Но когато ви казах, че съм измил всички колби и реторти, макар че тъкмо се канех да го направя, вие ми се развикахте…
	— Така е в ежедневието — понамръщи се Лапад. — Реалният свят е скучен и примитивен и не е особено приспособен за нас, вълшебниците. Плюя на него! Но в света на магията, всичко е различно. Там, щом си измислил нещо, вече можеш да го създадеш. В собственото, в Идеалното пространство. След това се иска само да превъплътиш това, което си измислил, да го облечеш с думи. Има много магьосници — неудачници, мой млади подавачо. Те могат да измислят необикновено вълшебство, но не могат да намерят подходящите думи, с които да го въплътят от Идея в реалност. Още повече са тези магьосници, които работят много леко с чужди Идеи и успяват даже огнения дъжд, за който е разказвано много пъти, отново да опишат и да го изсипят върху главите на враговете си! Но от тях не можеш да очакваш нещо ново и необичайно.
	— Тоест, важно е, както да измислиш, така и да въплътиш Идеята си, така ли? — попита Трикс.
	— Точно така.
	— А вие, господин Лапад? — не се удържа Трикс.
	— Аз мога и да измислям, и да въплъщавам — гордо отвърна Лапад. — Затова съм велик вълшебник. Ако си старателен и ти ще станеш истински вълшебник, защото имаш и фантазия, и дар слово.
	— Значи според вас, аз имам фантазия? — зарадва се Трикс.
	— След като призова тази… тази фея, аз нямам нито грам съмнение!
	Ако в славния град Дилон имаше конкурс за момче с най-гордото изражение, Трикс със сигурност щеше да го спечели.
	— Да, а сега да ти разкажа за витамантите — върна го на земята магьосникът. — На витамантите им се стори недостатъчно да властват над стихиите и материята и да призовават живи същества от Идеалния свят. На тях им се прииска безсмъртие и те започнаха да изследват самата природа на живота и смъртта.
	— Защо? — поинтересува се Трикс.
	Лапад въздъхна и го изгледа с лека завист.
	— Като пораснеш, ще разбереш… Както казах, прииска им се да живеят вечно. И нарушиха основния закон на магията — не пожелавай безсмъртие!
	— Защо? — учуди се Трикс.
	— Защото е забранено.
	— Защо!
	— Всички магьосници, които изследват магията на живота и се стремят към безсмъртието се превръщат в жестоки и зли завоеватели. Те твърдят, че желаят на всички добро и благополучие, че ще подарят на света вечен живот и дори ще възкресят мъртвите… Но в действителност, постъпките им са подли и зли, младите хора гинат във войни, а възкресените стават войници, за да умрат наново… дали от меч, дали от вещерски огън…
	— Но защо? — Трикс дори повиши тон.
	— Искаш да знаеш ли?
	— Да…
	— И аз искам да знам — въздъхна Радион. — Но отстрани е трудно да се разбере, момчето ми. За да разберем какво завладява умовете на витамантите, ние, белите магьосници, използвахме всякакви начини. Изпращахме шпиони. Опитвахме се да подкупим някои от младите ученици. Измъчвахме заловените витаманти по най-различни начини. Досега не успяхме да постигнем нищо! Изглежда, за да разбереш, трябва ти самият да се заемеш да изучаваш витамантство. Дори най-мъдрите сред нас, които се опитаха да разберат врага, само минаха на негова страна! Клаус Добронамерения… най-добрият измежду магьосниците, когото познавах… Веднъж една от младите ученички, уморена от заниманията, заспа на ръката му. Клаус, за да не я събуди, отряза ръката си и с помощта на магията си сътвори нова ръка.
	— Представям си как е пищяла, когато се е събудила! — възхити се Трикс от картината, която си представи.
	— Но дори Клаус, когато Върховният съвет на магьосниците му поръча да изследва трофейните книги на витамантите, не се справи. След седмица, той избяга на Кристалните острови, като превърна двамата рицари, които го охраняваха в каменни истукани, а в пристанищния град изгори до основи една таверна и потопи два кораба. Впрочем, таверната беше гадна — там вечно разреждаха пивото… И изобщо, ученико, витамантите са порочни и лоши заради самата природа на своето изкуство. Но каква е причината — и ние не знаем…
	— В библиотеката на баща ми имаше една книга за витамантите — спомни си Трикс. „Живият труп“. Но на мен не ми даваха да я чета…
	— А, вехтория — махна пренебрежително с ръка Лапад. — „Живият труп“ е безнадеждно остаряла. Бих ти препоръчал да прочетеш „Живи и мъртви“, информативно. Или „Мъртви души“ — фундаментално изследване, което написа Клаус Добронамерения. За съжаление, той изгори втория том…
	— Не бива да даваме Тиана на витамантите! — твърдо каза Трикс. — Изобщо не бива, щом са толкова мръсни!
	— Нали чу волята на краля? — Вълшебникът извади от джоба на мантията си кесия и лула, и се огледа. Малко встрани, на края на полегатия хълм, имаше изящна беседка, откъдето умореният пътник можеше да се полюбува на гледката към реката и града. Но Лапад не тръгна към беседката, а приседна на един обрасъл с мъх камък и започна да пълни лулата си. Трикс погледна огорчено към вълшебника и Радион го попита: — Не одобряваш, нали?
	— Малко — призна си Трикс.
	— И аз не обичам особено да пуша — на свой ред призна магьосникът. — Но за истинския вълшебник, това е нещо като правило на добрия тон… да поседнеш на камък, да запалиш лулата си, да се замислиш и да се загледаш нагоре, пускайки кълбета дим…
	— Така сигурно се мисли по-добре — предположи Трикс.
	Лапад въздъхна и пусна едно колелце.
	— Ученико, нали съм ти обяснявал? Работата на вълшебника зависи изключително много от мнението на околните. Какво уважение би предизвикал вълшебник, който седи в беседка и гледа реката? Но вълшебник, седнал уморено на крайпътен камък така, че полите на мантията му да се търкалят в прахоляка, вълшебник, който замислено пуши лула и пуска причудливи колелца дим — това е красива гледка. Впечатляваща.
	— Какво ще правим с Тиана? — пристъпвайки от крак на крак, попита Трикс.
	Лапад пусна още едно колелце и занарежда:
	— Дори ако някой шпионин беше решил да подслуша разговора на мъдрия вълшебник с неговия разсеян ученик, ушите му не биха доловили нито звук. Невидима стена от тишина ги ограждаше — стена, зад която можеха спокойно да разговарят, без да се страхуват, че някой може да ги чуе… Те разговаряха за дела сериозни и опасни, които можеха да им навлекат гнева на силните на деня…
	Трикс почувства как наоколо утихнаха всички звуци, които до този момент бяха незабележими и обичайни. Поривите на свежия ветрец и сега долитаха до магьосника и момчето, но бяха абсолютно беззвучни.
	— Чуй сега, Трикс — спокойно продължи Лапад. — Аз не мога да наруша заповедта на краля. Според мен, работата е там, че Маркел не се е съгласил доброволно на мир с витамантите. Той е воювал и не го е страх нито от смъртта, нито от нова война. Аз му имам доверие.
	— Може би, писмото…
	— Писмото е истинско. Тогава какво излиза?
	Трикс сви мълчаливо рамене.
	— Интрига. Маркел е замислил някаква хитра интрига — обясни Лапад. — Решил е да приспи бдителността на витамантите… да ги примами в капан… да ги убеди, че иска мир…
	— Ами Тиана?
	— Княгинята може да бъде пожертвана — въздъхна вълшебникът. — Малко ли са династичните бракове, които се сключват в името на велики цели?
	— Та тя е още малко момиченце! — каза Трикс и се изчерви.
	— Евикейт да не би да е в разцвета на силите си?! Повярвай ми, след сто години занимания с магия… ъ-ъ-ъ… любовните забави са последното нещо, към което той се стреми. Княгинята само ще се води негова жена. Ще живее в отделен замък. Във всеки случай, Евикейт няма да остане с нея насаме нито минута — ами ако й хрумне да го отрови или да го заколи през нощта, или да го прокълне със страшна клетва?… Така че ще вдигнат пищна сватба, както си му е редът, и Евикейт ще отпрати любимата си на някой малък остров. Тя ще бъде затворена във висока кула и ще шие гоблени, гледайки бурното море. Вечер в спалнята и ще звучат печалните викове на чайките, вместо заядливия глас на витаманта. А след време, може би ще се влюби в някой приличен рицар от охраната и съвсем ще се утеши.
	Трикс наведе глава и без да иска изхлипа.
	— Но ако някой млад и съобразителен вълшебник… може и ученик на вълшебника… който не е обвързан с клетва към краля, но симпатизира на княгинята… се реши да й помогне… — Радион смигна на Трикс. — Кралят е изпълнил обещанието си и е изпратил княгинята при Евикейт. Сега, ако някой отвлече княгинята по пътя…
	— А? — Трикс се сепна. — Там е Гавар! Рицарят — магьосник! Истински! Там са и войниците на витамантите.
	— Разбира се, че самичък, този доблестен юноша няма да се справи — продължаваше Лапад. — Освен ако… ако не се досети да помоли за помощ някой смел рицар, който ненавижда витамантите по рождение, не понася магията и е готов винаги да се застъпи за по-слабия. Тогава младежът трябва само да вдигне платната на кораба, който ще догони витамантите.
	— Какъв кораб?
	— Ами, не знам. Някакъв малък и бърз. Ако този кораб догони кораба на Гавар… дай ми твоя Айпод, ще ти запиша едно хубаво заклинание за призоваване на вятъра. А след това… — Лапад погледна замечтано към небето. — Разбира се, аз предпочитам да използвам природни средства. Да речем, една гъвкава лоза, която обвива шията на врага… Хищни скариди, които изскачат от водата и изгризват всички меки части от тялото на неприятеля… Или нещо огнено, или серокиселинно, или игла от замразен живак… М-да… Не бива да тръгваш на директен сблъсък с витамантите! Още си млад!
	Магьосникът бързо написа нещо с изящен сребърен молив върху надланника на Трикс. Прочете го и смръщи чело. Отново се замисли.
	— Ето какво ще направим, по-точно, ти ще направиш. Сън. Дълбок, здрав сън, наслада за умореното тяло! Всички на неприятелския кораб ще заспят и ще спят три дена и три нощи. — Радион взе отново да пише нещо в бележника.
	— Защо три? — реши да уточни Трикс. Той с цялото си сърце беше за дълбокия сън. — Не може ли поне една седмица или, да речем — един месец?
	— Винаги се получава по-добре с числото три. Добре работят и седмицата, и дузината, но да приспиш човек за една седмица, значи да го убиеш. Три денонощия. Достатъчни са, за да се върнеш.
	— Ами след това?
	— За „след това“, още не съм го измислил — честно отвърна Лапад. — Не искам да се намесвам, нали разбираш?
	— Разбирам — с много съмнение в гласа, отговори Трикс.
	— Тоест, аз не бива да виждам Тиана. Не ти заповядвам, нали така? Всичко, което ти искаш да направиш, правиш го по своя воля, без принуда.
	— Да, но ако всичко свърши благополучно, какво да правя след това? — възкликна Трикс. — Да речем, че се завърна с Тиана… ако стане. А витамантите тръгнат да разправят, че са им откраднали княгинята! И Хасс заповяда да я търсят! А той ще заповяда! Къде ще се скрием?
	Лапад се замисли. После се усмихна.
	— Ще я омагьосаш. Ще я превърнеш в… не, няма да ти казвам, в какво да я превърнеш! Може в кученце, може в птичка, в старица, в момче! Това заклинание, трябва сам да си измислиш. Ще се върнеш при мен, а Тиана нека си я търсят, докато посинеят. Когато нещата дойдат по местата си, ще свалим магията от момичето.
	— В старица ли? — Трикс се замисли. — Тя после ще ме убие! За момче да не говорим!
	— Не, не, престани да разсъждаваш! — Лапад размаха ръце. — Не искам да знам. Това ще бъде чисто твоя идея.
	Той върна Айпода на Трикс и изтърси лулата си. Каза:
	— Може, разбира се и нищо да не правиш. Уверявам те, че Тиана не я грози никаква опасност. Обичайният династичен брак не значи нищо. На пръстите на едната ръка могат да се преброят господата, които са се оженили по любов.
	— Моите родители се обичаха! — възрази Трикс.
	— Съхерцог Рат Соийе и жена му Реми Соийе, по баща — баронеса Реми Малорат от западналия феод? Омъжена на петнайсет, а като нейна зестра херцогството получава една спорна платанова горичка и правото на безмитно минаване през Хранския проход? А след смъртта на възрастния Малорат, цялата му земя е присъединена към херцогството?
	Трикс наведе глава.
	— Те, разбира се, се обичаха — утеши го магьосникът. — Но бракът им беше сключен от техните родители и също беше по сметка. Така става. Дори допускам, че Тиана…
	— Господин Лапад, ще успея ли? — попита Трикс.
	— Имаш всички шансове — кимна вълшебникът. — Да кажем, че това ще бъде твоят изпит, за да минеш от хвалач в подавач. Съответства по сложност.
	Трикс застана нащрек.
	— А много хвалачи ли стават подавачи?
	— Да речем, че е всеки трети.
	— А от подавачи — помагачи?
	— Всеки седми. — Вълшебникът се усмихна.
	— Разбирам. — Трикс се намръщи. — Сигурно вълшебник става всеки дванайсети помагач?
	— Магията е благосклонна към красивите числа — кимна Лапад. — Е, какво решаваш, ученико?
	Трикс въздъхна дълбоко и каза:
	— Господин Лапад! Разрешете ми да взема отпуск за две сед… за дванайсет дена заради обстоятелства, свързани с честта ми.
	— Много са дванайсет дни — отговори мъдрият Лапад. — Три дни ти стигат… Добре, седем да са. Седем дни отпуск, считано от този момент.
	— Благодаря — каза Трикс. Чувстваше се ужасно, но се стараеше смело да гледа магьосника.
	— Доблестния рицар ще намериш в „Люспи и нокти“, — каза Лапад. — С него ще решите как да постъпите по-нататък… И… ето. Ще ти потрябват.
	Трикс пое от ръката на магьосника тежката кожена кесия. Погледна недоверчиво вътре — там приглушено блестяха златни монети.
	— Господин Лапад…
	— Вземи, вземи — намръщи се вълшебникът. — На симпозиума ми провървя на карти. Желая ти успех, Трикс!
	Той се надигна от камъка, сложи ръце на кръста си и каза с висок глас:
	— И като даде напътствие с думи прости на смелия младеж, мъдрият вълшебник Радион Лапад, само с едно усилие на волята си, се стопи във въздуха, за да се появи в същия миг в работния си кабинет в скромната си къщичка в покрайнините на Дилон…
	Последните му думи прозвучаха сякаш от отвъдното.
	Веднага след това стената от тишина рухна и Трикс чу звъна на щурците, караницата на стражите от стените на княжеския замък и закачливите писъци на групичка дечурлига, които играеха на няколко пресечки по-надолу.
	Кой знае защо, но това го накара да се почувства още по-малък и самотен, макар че учителят му, току-що го беше повишил от момче в младеж.
	Излизаше, че не било толкова радостно да съзряваш.
	{img:neskoposkoto_i_019.png}


>>	5

	Когато влезе в славната, макар и доста мръсна гостилница „Люспи и нокти“, Трикс забеляза с учудване, че тук нищо не се беше променило.
	Все така звънтеше многогласно бронята на славните рицари. След като се огледа по-внимателно, Трикс забеляза една много любопитна подробност — по-голямата част от рицарите не бяха свалили ризниците и броните си, но бяха свалили стоманените гащи и наколенниците и ги бяха оставили под пейките. Разумна предпазливост, като се има предвид колко пиво изпиваха и колко често им се налагаше да тичат до задния двор. Само дето мръсните им, съдрани долни гащи не прибавяха към атмосферата нито благородство, нито благоухание.
	Център на веселбата, както и предния път, беше великолепният сър Гламор. Рицарят с рижите къдрици се беше качил на масата, държеше високо халба с пиво и пееше с пълно гърло:
P>
	Пие ми се пиво!
	Пие ми се пиво!
	Пиво, пиво, пиво!
	Пиво, пиво, пиво!
P$
	Компанията от не толкова прославени рицари, прегърнати през рамо, се клатеше и тропаше с крака около масата. При всяко споменаване на думата „пиво“, рицарите тропаха страховито с крака и крещяха:
	— Халба!
	Леко смутен от размаха на веселбата, Трикс се запромъква между масите, търсейки своя скорошен господар, славния рицар Паклус. Предишното му появяване в гостилницата мина съвсем незабелязано — малко ли момчета се мотаеха около доблестните воини и се възхищаваха на лъскавите им оръжия и мечтаеха да постъпят на служба или да свият нещо. Но този път, Трикс беше с мантия на вълшебник и жезъл, който беше стиснал под мишница, за да не отнесе нечий крак, с кадифена чантичка на кръста, в която беше заклинателната му книга. Гледаха го. Някои с ирония, а други, например по-възрастните рицари, които бяха виждали магьосници по време на битка — с уважение. Един рицар даже го потупа по рамото. Друг протегна с трепереща ръка недопитата си халба, жест, който в средите на рицарите се считаше за свещен знак на приятелство и уважение… За щастие, Трикс не забеляза, че когато вече беше минал покрай рицаря, той със същата благородна усмивка на лицето си, взе да протяга халбата на едно куче, което гризеше кокал под масата.
	Най-накрая Трикс забеляза леко надигащата се над масата плешивина на сър Паклус. Пищната брада на рицаря лежеше върху масата като покривка. От две страни, сър Паклус го бяха прегърнали две сервитьорки, които бърбореха весело. Едната игриво завиваше с тънкото си пръстче брадата му на масури, а другата шепнеше нещо в ухото му. Паклус се усмихваше и святкаше с очи. Изглежда, не му беше лесно да избере.
	— Сър Паклус! — Трикс застана пред рицаря.
	Погледът на смелия рицар омекна. Той възкликна така, че заглуши даже песента на Гламор:
	— Трикс! Немирнико, ти си станал почти същински вълшебник!
	И като избута с ръка една от келнерките, с жест посочи мястото до себе си. Трикс приседна смутено.
	— Харесва ли ти? — осведоми се Паклус, с поглед посочвайки келнерката.
	— Казва се… е, няма значение. Искаш ли да те запозная?
	Келнерката първоначално наду капризно уста, но после погледна Трикс с интерес. Трикс се стресна — не влизаше в плановете му да се запознава с трийсет годишни старици.
	— Сър Паклус… трябва да поговорим…
	— Чупка, малките! — изрева Паклус. — С младия вълшебник имаме сериозен разговор.
	— Чудо голямо — пускайки брадата му, каза втората сервитьорка. — Вълшебник… Моят брат също е ученик… вече десета година.
	Но все пак, момичетата се отдалечиха, хихикайки.
	— Слушам те, синко — с доста трезв глас каза Паклус. — Ако си се разочаровал от магията, не е нужно дълго да ме молиш — веднага ще те взема обратно. Моите стари оръженосци, незнайно защо, не пожелаха да се върнат при мен. Нови… също не бързат да се кандидатират.
	Трикс поклати глава:
	— Не, много благодаря. Аз вече успях да свикна с вълшебството. Всъщност, мен ме изпраща Лапад.
	— Жалко, но въпреки това, аз съм целият в слух! — още по-трезво провъзгласи Паклус.
	Трикс се огледа и реши, че никой не трябва да чува разговора им. Сър Гламор ревеше с пълно гърло:
P>
	Дайте ми вино, вино ми дайте!
	Дайте ми вино, вино ми дайте!
P$
	Колегите му къркачи около него, думкаха по масата и по пода и също се деряха:
	— Дай чаша! Дай чаша!
	Стопанинът на кръчмата, вече тичаше към масата, като се изхитряваше да носи едновременно четири кани.
	— Господин рицар… — започна Трикс. — Тази нощ се случи следното…
	— Дай кратката версия — посъветва го Паклус.
	— Витамантите, с позволението на регента и на самия крал, отведоха на Кристалните острови княгиня Тиана, за да я омъжат за витаманта Евикейт!
	Паклус пошари с ръка по масата. Сред празните чаши, той успя да намери една недопита, изля я в гърлото си, изкряка и стана.
	— Да вървим, синко, да подишаме чист въздух.


	В морския град няма по-романтично, по-весело и по-мръсно място от пристанището.
	Трикс и Паклус стояха на постланата с камъни крайбрежна улица и изучаваха корабите, които се бяха струпали в залива.
	— Тези не стават — мърмореше Паклус. — Те са товарни, бавни са… Стават само ряпа да возиш с тях… Онзи там е бърз и красив, но е много скъп. Не можем да го наемем. Тези, които са ей там, отделно, са самаршански — ако ти е мил животът, работа с тях да си нямаш — ще те предадат, когато си поискат.
	— А онзи? — Трикс показа един изящен кораб, над чиито бордове стърчаха лостовете на катапултите.
	— Това е военната кралска фрегата, „Умиротворител“ — изпръхтя Паклус. — Да не би да предлагаш да наемем кралски кораб, за да тръгнем срещу волята на краля?
	— А вие, страхувате ли се да нарушите кралската воля? — смутен попита Трикс.
	— Аз ли? Не, приятелче. Аз съм се клел на покойния княз, не на краля. Щом неговата дъщеря е в опасност, ще намеря кораб и ще я спася! — Паклус се прокашля и каза твърдо: — Има само един начин! Да вървим в кръчмата на пристанището.
	— Там ще потърсим капитани, които търсят работа? — предположи Трикс.
	— Всъщност, аз имах намерение да пийна още пиво, да си оправя мозъка — замислено каза Паклус. — Но ти добре си го измислил, момчето ми! И вярно, къде другаде, освен в кръчмата, можеш да намериш безработни моряци?
	Ако рицарската кръчма „Люспи и нокти“ беше шумно и весело място, където тракаше метал, звъняха чаши, и се пееха закачливи песни, то кръчмата на пристанището „Котва и Бушприт“ живееше съвсем друг живот. Зад малките маси седяха — най-често поединично — сурови мъже с рибарски одежди — жълти дрехи от грубо сукно, с вътрешни джобове и връзки на яката. Те не пиеха пиво или вино, а силен ром в малки чашки. Почти всички пушеха лула и във въздуха висяха кълбета плътен сив дим.
	Сър Паклус огледа моряците с придирчив поглед и се отправи към бара. Ако се съдеше по маниера, там стоеше стопанинът на кръчмата — висок възрастен моряк с добродушно лице, което внушаваше доверие. Зад гърба му имаше един прашен препариран папагал.
	— Пиво! — каза с тон, нетърпящ възражение Паклус. — Пиво за мен и за моя млад приятел!
	— Пиво… пиво… — замислено каза морякът. — Чувал съм, че сухопътните пият такава напитка… Ром няма ли да ви устрои?
	— Пиво! — повтори Паклус.
	— Сега, господин рицарю… Имах тук някъде една бъчвичка…
	Леко накуцвайки, кръчмарят се отдалечи от стойката. Трикс изгледа със съчувствие бедния човек — той видя, че кръчмарят нямаше един крак — заместваше го гладко струговано парче дърво.
	— Изгубих го в сражение за любимия крал Маркел! — сякаш усетил погледа му, каза кръчмарят. — Слава на краля!
	— Слава! — пробуча Паклус.
	Кръчмарят се върна с малка бъчонка, от която напълни две големи чаши. Трикс отпи с удоволствие — пивото сладнеше и беше вкусно. Паклус също отпи, изръмжа одобрително и хвърли върху стойката няколко медни монети.
	— Мога ли с още нещо да ви бъда полезен, благородни господа? — попита кръчмарят. — Виждам пред себе си славен рицар и млад магьосник… позволете ми да предположа, че набирате компания любители на приключения? Може би отивате да търсите съкровище?
	— Ъ-ъ-ъ… — избуча Паклус, който почти беше залепнал за чашата.
	— Отдавна ми е омръзнал този живот на сушата — довери им се кръчмарят. — Дощяло ми се е море! Далечни, необитаеми острови… Аз разбирам от мореплаване. И в бой мога да бъда полезен. Освен това, не готвя лошо. Бих могъл да бъда готвач…
	— Ние не търсим съкровища — изтривайки брадата си, след като беше опустошил халбата, отвърна Паклус. Нас ни зове дългът на честта, който ще ни донесе много проблеми и лишения, без никаква парична полза.
	— Жалко — въздъхна кръчмарят. — Няма значение… все пак, бихте могли да използвате моите съвети.
	— И защо изведнъж тази благосклонност? — недоверчиво попита Паклус.
	{img:neskoposkoto_i_020.png}
	— Вашият млад приятел — кръчмарят се поклони леко на Трикс — ми напомни за един славен младеж, с когото заедно преживяхме невероятни приключения на един пустинен остров, много далеч оттук. В тази история се сляха благородство и предателство, великодушие и коварство, търсене на съкровища и битки с пиратите… да, много интересна история… тя трябва да бъде записана за назидание… Тогава аз разбрах колко е важно да се помага на подрастващото поколение, да му бъде дадена правилна морална основа и да му бъдат посочени нравствените ориентири. Заради спомена за моя малък приятел, когото учих на морски занаят и дори спасих от кръвожадните пирати, аз съм готов да помогна и на вас.
	— Това вече променя нещата — съгласи се Паклус, докато връщаше чашата, за да му сипят отново. — В такъв случай, може би, ще ни посъветвате? Трябва ни малък бързоходен кораб с надежден екипаж. За няколко дни. Работата е опасна и не е доходна. Най-важното е, екипажът да бъде надежден. Никой не бива след това да разказва какво е видял!
	— Трудна работа — намръщи се кръчмарят. — Моряци, които след това да не се раздрънкат? Не познавам такива. Разбира се, могат да им бъдат отрязани езиците или да бъдат изхвърлени зад борда, преди корабът да се завърне… — Той спря и се усмихна. — Шегувам се, благородни рицарю! Шегите на добрия стар кок… Най-добре ще е да наемете кораб без екипаж. Тук има една шхуна, чийто капитан в момента е в дълбок запой, а екипажът му отдавна се е разбягал. Корабът не е голям, но е пъргав. Срещу приемлива сума, аз ще уредя, капитанът да ви го отстъпи за седмица-две… Но екипаж трябва сами да си намерите! На тази сбирщина, която търка пейките в моята кръчма, вяра нямам!
	Паклус погледна озадачено към Трикс:
	— Трикс, ти нямаш ли наум нещо за капитан и екипаж?
	Трикс поклати глава. И изведнъж го споходи една безумна мисъл.
	— Голям екипаж ли ни трябва?
	— Петима-шестима човека, ако работят, както трябва — отвърна кръчмарят.
	— Паклус — примирайки от собствената си решителност, каза Трикс. Можем да поговорим с един човек… Той, в известен смисъл е капитан…
	Паклус хвърли върху стойката още една монета. Каза:
	— Приготви кораба, добри човече! Ние ще се върнем привечер. Хайде, Трикс.
	Рицарят и ученикът на вълшебника излязоха, съпроводени от меланхоличните погледи на моряците и любопитния поглед на кръчмаря.
	— Как се казва твоят капитан? — попита Паклус.
	— Казва се капитан Бамбура — отговори Трикс, изпитвайки чувството, че се хвърля със засилка в ледена вода. — Капитан Бамбура — ужасът на Кристалните острови.


	Трябва да отбележим, че идеята, която хрумна на Трикс, като цяло не беше предназначена за него. В Идеалния свят, където се пази всичко, което тези, които могат да измислят са измислили, плодоносната идея „а защо артистите да не изпълнят своите роли наистина — бунтовниците да се бунтуват, военните да воюват, изобретателите да изобретяват“, се пазеше за други артисти. Защото нищо не развеселява така самите актьори, както опитите да си представят това, което правят на сцената, превъплътено в живота. Но дали от изпитото силно пиво или от страха за Тиана и от отчаяние, Трикс хвана за опашката тази идея и я сподели с Паклус.
	А това, че Паклус я одобри, може да се обясни с изпитото в „Люспи и нокти“ или с пълното неразбиране на морските работи, с което се отличаваха само рицарите и гномите.
	Зданието на театъра, където Паклус и Трикс пристигнаха, беше обкръжено от тълпа, която бавно се разотиваше. Децата вдигаха врява до Бога, гувернантките и бавачките се суетяха наоколо и се мъчеха да укротят възпитаниците си. Навсякъде се търкаляха чашки от разхладителни, кутийки от шербет и рахат локум. Някакво хлапе се дереше, колкото му глас държи:
	— Още-е-е… Искам още за Бамбура и Алба!
	Трикс леко посърна. По всичко личеше, че представленията на трупата се ползваха с голяма популярност в Дилон. А на Трикс му се искаше, въпреки цялата му любов към представленията, да завари празна зала и актьори, които умират от глад и които за няколко златни монети биха се съгласили да станат моряци.
	Суровият северен варварин на входа, позна Трикс и лекичко му кимна. Изглежда всеки, който дори и съвсем малко беше приобщен към театъра, веднага ставаше свой човек за артистите.
	Варваринът обаче изгледа с подозрение Паклус и се хвана за бойния чук.
	В отговор, рицарят гордо вдигна главата си така, че брадата му щръкна нагоре и хвана дръжката на меча.
	Няколко секунди те се изучаваха.
	След което варваринът измъкна чука от пояса си и го подаде на Паклус с дръжката напред. Трикс си помисли, че варваринът предлага на Паклус да огледа и оцени оръжието му. Нищо подобно! С дългия си мръсен нокът, варваринът драсна върху дръжката на чука, сякаш отмервайки парче с дължината на една длан.
	Паклус изхъмка, извади меча си и показа отметката върху дръжката му.
	Варваринът сложи чука до меча и много внимателно сравни измерените участъци. Този на рицаря беше по-дълъг.
	— Хм — с уважение произнесе варваринът.
	Отново обърна дръжката на чука към рицаря. Рицарят мълчаливо обърна острието на меча си към варварина. Сложиха двете дръжки една до друга и внимателно ги огледаха.
	Ръкохватката на меча се оказа по-дебела.
	Варваринът взе да нервничи. Хвана чука по-стабилно и три пъти го вдигна във въздуха. После се поколеба и го вдигна за четвърти път.
	Паклус се разсмя и шест пъти подред вдигна меча си нагоре.
	— Не може да бъде! — възкликна варваринът.
	— Това е, когато не съм във форма — скромно каза Паклус.
	— Това е невъзможно!
	— Гномска кръв — тихо произнесе рицарят.
	В очите на варварина се появи уважение. Той склони глава:
	— Заповядай, доблестни рицарю!
	Трикс и Паклус влязоха в зданието на театъра. Трикс, който изгаряше от любопитство, попита:
	— Това какво беше? Някакъв варварски обичай ли?
	— Да — потвърди Паклус. — Варварите са много горд и избухлив народ. Ако трябваше всеки път да решават споровете си с оръжие, досега щяха да са се избили. Затова, от векове насам, при тях съществува обичай да мерят оръжията си. Аз му доказах, че го превъзхождам по всички параметри и той призна моето превъзходство.
	— Гледай ти! — възхити се Трикс. — Значи ти си по-силен от тази грамада!
	— Варварите са много горд, избухлив и доверчив народ — загадъчно отговори Паклус. — Е… къде е твоят капитан Бамбура?
	Те минаха през залата, където две бодри баби влачеха по мръсния под мръсни парцали, които периодично потапяха в две кофи с мръсна вода. Такива баби има във всички светове и времена. Някои магьосници дори подозират, че това изобщо не са баби, а феи на чистотата, особена порода същества, които се появяват на този свят, вече остарели, с парцал и кофа в ръцете. Техен отличителен белег са секретните фрази и обичаи, с които те различават себеподобните си.
	— Мотаят се тук всякакви… — произнесе едната старица, когато Трикс минаваше покрай нея и го мацна с парцала по обувката.
	— Мотаят се… всякакви… — добави втората. — Нямат си друга работа… Ходят и цапат… ходят и цапат…
	Трикс не знаеше, че на това тайно приветствие, от своя страна, трябваше да отговори като подскочи два пъти на левия си крак и да извика: „От такива няма отърване! Стъпват, където им падне, шляпат по мокрото, не им писна да се мотаят тук!“ О, само да беше направил това и стариците щяха да се превърнат в прекрасни феи, да го вземат в обятията си и да изпълнят всяко негово желание — например — да долетят до кораба на витамантите, да набият с парцалите си всички живи мъртъвци и да доведат Тиана в Дилон. Нашата история, веднага щеше да поеме в друга посока!
	Но Трикс не знаеше това и по тази причина, с виновно наведена глава мина покрай мърморещите баби. След него, гордо вирнал брада, мина рицарят — него феите не посмяха да закачат, защото помнеха старата си вражда с гномите.
	Двамата съратници намериха капитан Бамбура в гримьорната му. Капитанът и Шараж ядяха варена кокошка. Компания им правеше един не много висок и възпълен мъж, който на възраст беше по-близо до старостта, отколкото до зрелостта.
	— Трикс… — учудено каза капитанът, облизвайки пръстите си. — Трикс, ти наистина си станал вълшебник!
	— Искаш ли кокошка? — без грам учудване предложи Шараж. — Кой е този с теб?
	Под масата джафна възмутено Алби, явно подразнен от увеличилия се брой кандидати за трапезата.
	— Това, приятелю мой, е храбрият рицар Паклус! — каза Трикс. И тръсна: — Той не е гном!
	Настъпи тишина. Паклус стрелна с поглед Трикс и постави ръката си върху меча.
	— Седнете, достойни рицарю! — разреди напрежението Бамбура. — Много сме слушали за вас.
	— И за вашето достойно семейство — добави Шараж.
	— Чакайте, чакайте! — възкликна дебеланкото. — Ние не правихме ли оперетка за вашия дядо и за вашата баба? „Ако баба ми беше дядо или Лагуната на гномите“?…
	Настана мъртва тишина. Трикс искаше да извика на артистите, бързо да бягат, но си спомни за бойния разказ на Паклус и реши, че това е безполезно и само ще доведе до по-големи мъки за актьорите.
	Но Паклус внезапно свали ръка от меча си и попита:
	— Вашата трупа ли я съчини? Баба… баба ми много я хареса. Разказваше, че дори си е поплакала по време на представлението. Там, в онази сцена, когато дядо ми и помага да си направи рог от рапан.
	— Ние, ние бяхме! — Дебеланкото се хвърли към рицаря, хвана ръката му и започна енергично да я тръска. — Помня баба ви — изключително мила старица! Един господин се опита да разкритикува нашето представление, но тя го изхвърли през прозореца. Как се чувства милата ви баба?
	— Че как да се чувства? Работи в ковачницата, върти чука… Спомням си, че много й беше харесала актрисата, която я играеше…
	— Аз играех тази роля — гордо каза дебеланкото. — Позволете да ви се представя — Майхел, директор на театъра и актьор по съвместителство.
	— Също така и билетопродавач, готвач и изпълнител на страшните ефекти зад кулисите — с половин глас добави Шараж.
	— Че възможно ли е да сте играли баба ми? — възмути се Паклус.
	— Бях по-млад и по-симпатичен — бързо каза Майхел. — Имах прекрасна, пищна брада.
	— Не беше ли залепена? — подозрително попита рицарят.
	— Какво говорите, това е невъзможно! Вашата баба никога не би ми простила такова оскърбление!
	Паклус се засмя и тупна яко директора по рамото, от което той приседна.
	— Бива си те, артисте! Виждам, че познаваш… гномските обичаи.
	— Актьорът трябва да вниква в същината на това, което изобразява — отвърна Майхел, като разтриваше рамото си. — Иначе може да се получи профаниране на прототипа и някой да убие актьора.
	— О! — Паклус приседна на една табуретка, на която предварително огледа краката. Табуретката заскърца, но издържа. — Това е много хубаво. Знаете ли, мой мили Майхел, работата е там, че аз бих искал да ми заемете, разбира се, с тяхно съгласие и срещу достойно възнаграждение, петима-шестима актьори, които играят в пиесата „Алби и Бамбура на Кристалните острови“.
	Всички актьори весело се засмяха.
	— Да не би нещо да не е наред? — намръщи се Паклус.
	— Работата е там, многоуважаеми рицарю, че това, аритметически не е възможно.
	— Аритметически ли?
	— Ами да. В тази пиеса играят всичко на всичко четири човека. Бамбура, Шараж, нашият смел северен приятел Хорт и аз.
	Малкото бяло кученце под масата, гневно взе да ръмжи.
	— Извини ме, Алби! Четири човека и куче.
	— Но нали в пиесата ви има екипаж, диваци, витаманти… — в недоумение попита рицарят. И леко се изчерви.
	Майхел благоразумно се престори, че не забелязва близкото познанство между суровия рицар и лекомислените детски пиеси.
	— О, да! Но ние не можем да си позволим голяма трупа. Знаете ли колко скъпо ни излиза арендуването на театъра в големия град? Затова сме четирима и всеки от нас играе по няколко роли. Е, имаме и статисти — тях ги наемаме за една-две вечери сред публиката и гражданите, които изявят желание…
	— Капитан Бамбура, вождът на диваците, чудовището с меча кожа и еленски рога, жената на капитан Бамбура и младият витамант! — гордо рапортува Бамбура.
	— Вторият помощник на Бамбура, синът на вожда на диваците, предводителят на витамантите, стражарят в пристанището и морякът на мачтата! — рапортува Шараж.
	— Първи помощник, втори матрос, човекът зад борда, живият труп, дивакът — ловец и старицата с качулката — поклони се Майхел.
	— А нашият доблестен Хорт играе всички останали моряци, диваци, витаманти и минотавърът, който танцува бойния танц. Бога на слънцето — също. — Бамбура се усмихна.
	— Театърът е измама — тъжно отбеляза Паклус.
	— Не, моля ви се! — Майхел замаха с ръце. — Театърът е мечта. Театърът е илюзия. Той е взаимното вълшебство на доверието! Какво ви смущава, благородни рицарю? Ние четиримата можем да ви изиграем всяка пиеса.
	— А можете ли да управлявате кораб? — попита Паклус. — В действителност. Или и това е… обща мечта и илюзия на доверието?
	— Ами… — Майхел се замисли. — Аз се консултирах преди време с едни познати моряци. И умея да връзвам морски възли.
	— Аз през детството си съм плавал на бащиния… — Бамбура се закашля. — Плавах на един кораб. Дори ми разрешаваха да хващам щурвала.
	— Аз пък, една година съм бил юнга на търговска галера — каза Шараж. — По принцип, трябваше да са три и половина, но тогава се случи победата при Черния брод и всички, които нямаха седемнайсет години ги освободиха предсрочно.
	— На нас ни трябва екипаж за малка шхуна. — Паклус удар с юмрук по масата. Кокошката подскочи към него и той ловко я улови във въздуха. Откъсна едното крилце и го пъхна в устата си. — Вие може и да можете да връзвате възли, но не сте моряци. Напразно ви притеснихме.
	— Моля, моля! — възмути се Майхел. — Да, ние сме артисти! Но можете да ми вярвате — истинският артист и в живота може да прави това, което изпълнява на сцената.
	Шараж изхъмка.
	— Не може без капитан — Паклус поклати глава. — Без истински капитан, който знае къде е гротът на кораба и къде — бушпритът…
	— Грот е долното наклонено платно, ако корабът е едномачтов — чу се глас зад гърба на Трикс. — А ако корабът е двумачтов, гротмачтата е по-високата. А бушприт е предната наклонена мачта, на която се закрепват кливерите и щаговете на фокмачтата.
	Всички извърнаха глави. На вратата, варваринът Хорт, леко наведен, за да не опре с глава тавана, стоеше и се усмихваше сурово.
	— Хорт е капитан. Хорт е плавал девет години на дракари, Хорт три години беше капитан на самаршанска бойна галера, Хорт служи една година в кралския флот като старши помощник, но фрасна по физиономията капитана си и го изхвърлиха зад борда. Хорт плува два дни и стигна до брега. Оттогава Хорт не излиза в морето. Но Хорт е капитан.
	— Защо никога не си ни разказвал?! — извика Майхел.
	Хорт вдигна рамене.
	— Недостойно е за мъж да се хвали.
	— В такъв случай, всичко е решено! — Паклус се надигна. — Събирайте си нещата…
	Алби изджавка възмутено.
	— Ти също — сурово го изгледа Паклус. — Събирайте си багажа и право на кораба!
	— Чакайте! — възкликна Майхел. — Още не сме се уговорили!
	— Нима? — удиви се рицарят.
	— Аз ще отида със смелия рицар — тежко изрече Хорт. — Да се сражавам с теб, рамо до рамо, е подвиг, който ще бъде възпят!
	— Къде отиваме и какво трябва да правим? — поинтересува се Бамбура.
	— Ще преследваме кораба на витамантите… — започна Паклус.
	Шараж скочи.
	— Витамантите изгориха родното ми село! Избиха целия ми род! И аз идвам с теб!
	— Трябва да спасим княгиня Тиана, която витамантите отвлякоха — продължи Паклус.
	— Братовчедката Тиана? — възкликна Бамбура. — Малкото момиче е в беда? Идвам с теб!
	— Мога да ви платя… — Паклус надникна в кесията и помръдна устни. — Седем… не, даже осем златни монети.
	— Десет и си стискаме ръцете! — твърдо отсече Майхел. — И половината трофеи!


	Вече се свечеряваше, когато на кея, около малката двумачтова шхуна се срещнаха четиримата актьори, Трикс и Паклус, от една страна и еднокракия кръчмар — от другата. Малко встрани стоеше количка, натоварена с необходимите запаси за една седмица — храна, вода, газ за лампите…
	— Ето я красавицата! — възкликна кръчмарят и посочи шхуната. — „Сепия“!
	— Не е много голяма — намръщи се Паклус.
	— Тъкмо ще плава по-бързо!
	— Малко са й платната…
	— Ще е по-устойчива по време на буря!
	— Цялата е изядена от дървояди — каза Хорт, като почовърка с нокът корпуса.
	Кръчмарят изгледа подозрително варварина и каза:
	— Това е много сигурна съдина!!
	Варваринът, пренебрегвайки презрително трапа, подскочи, хвана се за борда и се издигна на ръце. Разходи се няколко минути из шхуната, пипна щурвала, слезе в трюма, оттам излезе с мокри крака, надникна в каютата. След това се върна на кея и каза:
	— Някога е била хубава стакселна шхуна.
	— Казах ли ви! — зарадва се кръчмарят.
	— Сега е купчина дъски. Ако излезе в морето, ще издържи седмица-две. Ако попадне в буря — ще потъне. Такелажът е изгнил, платната са кърпени.
	— Може ли изобщо да плава? — уплаши се Трикс.
	Варваринът помисли и отвърна:
	— Може. Ако е за кратко. За седмица гарантирам. Колко искаш за нея?
	Кръчмарят заоглежда шхуната.
	— Сто златни монети.
	— Ние ще я купим за двайсет — каза варваринът. — За да разкараш тази съборетина от пристанището, ще трябва да си платиш, няма да я вземат дори за дърва.
	Кръчмарят вдигна ръце към небето.
	— Какво говорите, храбри воине! Това е славен кораб! Петдесет!
	— Двайсет! — повтори Хорт.
	— Варварите не се пазарят — обясни Майхел. — Когато ги въвличат в такова нещо, те просто хващат чука и…
	— От уважение към вашата славна компания — съгласен съм! — кръчмарят махна с ръка. — Тази моя щедрост ще ме погуби… Наистина ли не отивате за съкровище?
	Не последва отговор и кръчмарят, въздишайки си тръгна от кея. А насреща му се движеха две малки фигурки, при чийто вид, Трикс застана нащрек.
	И имаше защо.
	— Трикс! — Йен размаха ръце и се затича. След него подтичваше и една по-малка фигурка.
	— Тези кои са? — учуди се Паклус.
	— Това е… моят оръженосец — смутено отговори Трикс.
	— Нима учениците на магьосниците имат оръженосци? — порази се рицарят.
	Йен вече беше стигнал до тях и страхливо взе да ги оглежда.
	— Ти какво правиш тук? — попита Трикс. — Защо не си с Лапад? Той ли ти каза къде съм?
	— Не — завъртя глава Йен. — Той каза, че си в отпуск. И че мога да те изчакам при него или да те потърся — както реша. А Халанбери също каза, че иска да те намери… И ние попитахме Аннет…
	— Само това не! — прошепна Трикс.
	Аннет седеше на рамото на Халанбери и обидено гледаше към Трикс. Когато погледите им се срещнаха, тя се нацупи и извърна глава.
	— Тя малко почародейства и каза, че си на пристанището… Та затова… — И Йен разпери ръце. — А Халанбери, не можах да го изгоня… Зарече се, че също ще дойде да спасява сестра си.
	— Да не би да искате да дойдете с нас? — обърка се Трикс.
	— Аха! — изписка Халанбери.
	Трябва да признаем, че на Трикс му стана приятно. Каквото и да говорим, когато тръгваш на опасно пътешествие, приятелското рамо винаги е добре дошло. Дори помощта на страхливия оръженосец с долнопробен произход и на малкото копеле…, обаче какво ще кажат останалите? Някак си изглежда несериозно ученикът на вълшебника да влачи след себе си в такова опасно начинание разни дребосъци…
	— Паклус? — Трикс погледна към рицаря.
	— Ти решаваш — отвърна той. — Това са твои хора и ти решаваш. Още два чифта ръце няма да са ни в повече.
	— Да, но Халанбери не ни помага…
	— Зависи как ще го погледнеш. — Рицарят поклати глава. — Ако е доведен брат на Тиана, макар и да е копеле, неговото присъствие тук придава на нашите действия известни основания.
	— Легитимност — потвърди Майхел. — Това е като да изпълниш роднинския си дълг.
	— Щом един мъж е готов да се застъпи за честта на сестра си — тежко добави Хорт — не е важно, на колко години е — той вече е мъж. Ела, момчето ми!
	Халанбери, страхливо се приближи към Хорт.
	— Дръж! — Хорт порови из джобовете на плаща си и измъкна оттам едно малко чукче. — В моето племе, такива малки бойни чукове се връчват на децата, когато пристъпват към първата си битка.
	— Охо! — възторжено произнесе Халанбери. — От метеоритна стомана… Дръжката му е от планински кипарис… Такъв струва повече от десет златни монети, ако е в добро състояние!
	Майхел възкликна и погледна Халанбери с уважение.
	— По време на боя, ако това се случи, ти ще трябва да пълзиш под краката на враговете и да ги удряш по коленете — поясни Хорт. — Или да ни следваш и да биеш падналите врагове по темето, така че те никога вече да не се надигнат.
	Трикс се хвана за главата.
	— Това няма да се наложи! Ще минем и без бой…
	— Трябва да бъдем готови за всичко — повдигна рамене Хорт. — С това чукче могат, освен всичко останало, да се чупят и орехи.
	Трикс махна с ръка и се предаде.
	— Добре. Както искате. Аз съм ви предупредил…
	Шараж произнесе наставнически:
	— Моят народ има една песен. Няма да мога да я изпея на вашия език, но ще ви предам смисъла й. Ето, чуйте… „Когато тръгваш на път, с приятели е по-весело. Когато си сам — си сам, а когато си с приятели — вие сте няколко души. Не те е страх от снежните виелици, не те плаши задухът на зноя, дъждът не те смущава — когато си с приятели… С приятели се работи по-леко и по-леко се мисли. Смъртно опасно е да ходиш сам на лов за мечка, но ако тръгнеш с приятели и я нападнете от няколко страни — мечката ще бъде победена, разбира се, ако не повика на помощ друга мечка“… За да се запечата мъдростта на тази песен в главата ти, трябва да я пееш дълго и да повтаряш думите и по няколко пъти.
	— И нашият народ има такива песни — одобрително каза Хорт. — Дори и в знойния Самаршан, акините пеят за същото.
	— Ами ти? — мрачно попита Трикс Аннет.
	— Аз ли? — гласът на феята затрепери от сълзи. — Както кажеш, мили. Ако искаш — ще остана. Ще те чакам на този кей… докато имам сили, докато злият вятър не прекърши крилете ми и не ме хвърли в студената вода…
	Трикс протегна мълчаливо ръка и Аннет прехвръкна и кацна на дланта му.
	В края на краищата, той беше чел разкази за деца-герои, които по време на войната с витамантите бяха помагали на големите. Разузнаваха за броя и посоката на вражеските войски; палеха каруци и купи със сено, за да лишат противника от фураж; отравяха кладенци; разлепваха позиви и призоваваха витамантите да се предадат, а възкресените мъртъвци — да се покаят и доброволно да се зарият в гробовете си.
	Само едно смущаваше Трикс. Всички разкази за деца-герои завършваха с това, че витамантите ги хващаха, подлагаха ги на жестоки мъчения и ги екзекутираха.
	Много му се искаше да вярва, че това не е задължително.


	Мекият вечерен бриз носеше „Сепията“ към откритото море. Още не бяха излезли от естуария, но пред тях вече се мяркаха гъвкавите гърбове на делфините, които преследваха летящите риби, миришеше на солен въздух, а прозрачната речна вода потъмняваше и ставаше синя. Чайките бавно се рееха над шхуната и печално подвикваха със странните си гласове: Кра-кра-кра… кра-кра-кра…
	— Вдигни грота! — командваше Хорт.
	За голямо учудване на Трикс, актьорите, след кратко съвещание, си избраха едно въже и започнаха дружно да го теглят.
	— Дърпай стакселите! Дружно!
	Паклус изкряка и започна да помага на артистите.
	— Дръжте шкаторината, рибешки отрочета нескопосани! Вържете я за уишбона!
	Халанбери, който с огромен възторг наблюдаваше всичко, което се случва, чак лапна пръста си. Хорт мигновено го забеляза и кресна:
	— Юнга! Извади си пръста от устата! Марш в камбуза, да помогнеш на Йен да чисти картофите!
	Трикс потисна неволното си желание да последва момченцето, за да избяга, колкото може по-надалеч от суровия капитан. Но в крайна сметка той не беше някакво сополиво момченце, а млад магьосник…
	— Ей, вълшебникът, заспа ли? — обърна се Хорт и към него. — Къде ти е вятърът? Аз държа курса, а ти напълни платната!
	Трикс изгледа с безпокойство купчината сиви стари платна, които плющяха над главата му. Скърцаха зле опънатите въжета, пляскаха под напора на вятъра кръпките на грота…
	— Айподът… — промърмори Трикс и отвори книгата със заклинанията.
	Така… това е огнената стена… зовът за помощ към Лапад… чудесно заклинание, само дето беше малко неудобно да викне: „О, велики вълшебнико, чуй нескопосания си ученик…“
	Аха. Ето го.
	Трикс се прокашля, за да привлече вниманието на командата. Най-важното за магьосника е да го слушат и да му вярват…
	— „Първият плах порив на вятъра мина над земята и огъна тревата, брулейки листата на дърветата. Слънцето ярко светеше и в неговата светлина“…
	Трикс млъкна. Лапад или не беше помислил, че времето има навика да се променя през денонощието, или беше забравил, че корабите плават по морето, а не по сушата.
	Заклинанието пасваше изключително на хълма, на който Лапад седеше, докато го съчиняваше. И не ставаше много-много за морето.
	— Сто котви зад врата ти! — възкликна Хорт. — Ще предизвикаш ли вятър или не?! Ти изобщо, можеш ли да правиш заклинания?!
	От джоба на Трикс надникна Аннет. Погледна тревожно към момчето.
	Трикс отново се прокашля. Хвърли отчаян поглед на текста и отпусна ръката с магическата книга.
	— „Над посивялата шир на морето, вятърът събираше облаците — високо каза той. — Буревестник, като черна мълния се рееше между облаците и морето. Чайките стенеха и се мятаха, опитвайки се да скрият страха си от бурята“…
	Струваше му се, че нещо не е съвсем както трябва. Че трябва само мъничко да размести думите и заклинанието ще зазвучи над цялата земя, ще разтърси до дъно океана, ще умие и най-високите планини със солени и разпенени вълни…
	— Трикс — завика Паклус, озъртайки се ужасен. В небето отнякъде наистина се появи буревестник, който се мяташе неистово насам-натам, нагоре-надолу, без да разбира защо го прави. Чайките покъртително крещяха и непрекъснато цвъкаха. От всички посоки бяха плъзнали тежки сиви облаци. — Трикс! Не буря! Не буря, а вятър! Само вятър в кърмата!
	— „Сини мълнии раздираха небето и изчезваха в морската бездна“…
	Удари силен гръм. Синя мълния се заби във водата, вдясно на борд на шхуната, водата засъска и заизригваха кълбета пара.
	Трикс взе да върти глава, без да разбира какво се случва. Бързо продължи:
	— Вятър, вятър задуха облаците и мълниите! Вятърът беше могъщ, и подкара стадата облаци по небето! Той духаше над синьото море, препускаше из океанския простор! Когато срещна една малка шхуна, вятърът я подхвана с ласкавата си и силна ръка и я подкара, подкара я напред! След кораба на коварните витаманти, които отвличаха княгиня Тиана в плен! След кораба на витамантите, с удвоена, с утроена скорост!
	Нещо сякаш изтропа по кърмата. Платната се издуха с грохот. Всеки нещастен марсел, всеки, даже най-малкият тимсел, се огънаха, ловейки вятъра. Почти излитайки над водата, шхуната се понесе напред. А след нея, клокочейки и хвърляйки мълнии, се носеше свирепият щорм.
	— Вълшебнико, недей по-бързо! — викна Хорт. — Платната няма да издържат.
	Трикс се огледа, видя пронизаното от мълнии и пълно със страховити купища облаци небе зад кърмата. И реши, че ще гледа само напред.
	— Ти наистина си роден вълшебник! — каза Паклус. Рицарят изобрази една одобрителна озъбена усмивка и ръгна Трикс с юмрук в слабините. — Ще минат четирийсет години, а може би трийсет и аз без страх ще застана до теб в истински бой!
	Трикс не беше много убеден, че това е точно комплимент… но не тръгна да спори, а викна на Хорт:
	— Мога ли да помогна с още нещо, капитане?
	Хорт огледа палубата, над която летяха разпенени пръски, чистия хоризонт пред тях и ревящата буря отзад, и каза:
	— Бягай в камбуза да помогнеш за картофите. От чистия въздух идва страшен апетит!
	Може би Трикс щеше да го утеши това, което Хорт каза, когато той се скри в камбуза. А Хорт каза:
	— Той е прекалено силен за такива прости неща като попътния вятър. Прекалено силен и много млад. Нека почака с вълшебството.
	Но Трикс не го чу. Той слезе в мърлявия камбуз, където на светлината на една газена лампа, Халанбери белеше картофи, а Йен му помагаше с разказите си:
	— Спомням си, че бях дежурен по кухня в приюта. Трябваше да почистим пет кофи с картофи, а имахме само един нож и то тъп…
	При появата на Трикс, Йен изобрази бурна дейност; взе да разтребва картофените обелки, да налива вода в тенджерата и да пали печката, при това, всичко едновременно.
	Но Трикс не му се скара. Той седна в ъгъла, взе Айпода и се зае внимателно да разучава заклинанието, което трябваше дълбоко да приспи врага.
	Всичко изглеждаше наред. Имаше и за морето, и за кораба… Дотук Лапад не грешеше.
	Не беше решен само един въпрос — в какво да превърне Тиана!
	— Йен, ако ти можеше за известно време да се превърнеш в нещо, какво би си избрал? — попита той.
	— Крал — резонно отвърна Йен. — И веднага бих обезглавил магьосника, който ме е превърнал.
	— Ами, ако трябва да избереш измежду зверовете?
	— В дракон!
	— Ясно — промърмори Трикс. — Халанбери, ти какво би искал да бъдеш?
	— Жаба — каза момчето. — Аха. Жаба!
	— Защо? — смая се Трикс.
	— Жабите подскачат толкова смешно! И могат да живеят и във водата, и на сушата. Това е страхотно, нали?
	Трикс махна с ръка и се замисли дълбоко.
	Тук ще го оставим за известно време. Все пак, това е много сложна задача — да измислиш такова превръщане, та и най-капризното момиченце да не се обиди.
	А шхуната през това време се носеше на крилете на бурята, неумолимо догонвайки кораба на витамантите…
	{img:neskoposkoto_i_021.png}


>	Трета част
>	Трикс търси справедливост

	{img:neskoposkoto_i_022.png}


>>	1

	Рано сутринта, когато слънцето едва-едва беше пробило облаците, в кубрика слезе Паклус и яко разтърси койката, на която спеше Трикс.
	— Ставай, вълшебнико! Настигаме витамантите!
	Сънят отлетя от Трикс на секундата.
	— Вече? — измъквайки се от хамака, попита той. — Толкова бързо?
	— Ти извика хубав вятър — добродушно каза Паклус, вървейки към изхода. — Платната им се виждат на хоризонта. След по-малко от час, ще ги догоним. Събуди всички, оправяй се и се качи на палубата.
	През нощта могъщият варварин и славният, закален в битките рицар бяха управлявали кораба. Иначе, цялата команда сладко беше похърквала на койките си.
	Трикс мина по кубрика и събуди артистите.
	Майхел се събуди веднага, с възгласа: „Накъде да бягаме?“ Шараж отвори очи тъкмо преди Трикс да го докосне по рамото, изгледа го строго, кимна и скочи, все едно че не беше заспивал.
	Бамбура се наложи да го тръска и ръчка, защото не искаше да се буди и само повтаряше: „още пет минутки… братко… остави ме… нека си досънувам…“ Изглежда, на артиста му се беше присънило нещо от детството.
	Йен, когато Трикс го докосна, седна и каза: „Вече съм буден!“, но още щом Трикс се обърна, отново беше заспал и то седнал. Наложи се да го наплиска с вода.
	Малкият Халанбери спеше толкова сладко, че сърце не му даде на Трикс да го буди. Затова и нареди на Йен, който мърмореше недоволно, да събуди момчето и да отиде в камбуза.
	След като закуси с останалото от варените картофи и твърдото като камък, пушено месо от лос, Трикс изтича към нужника. Поглеждайки през една дупчица към бушуващото море, свърши набързо една работа, след което се качи на мостика, където Хорт и Паклус нещо си шепнеха.
	— Къде са витамантите? — попита Трикс и настръхна от вятъра. Зад кърмата, както и вчера, с мълнии и светкавици бушуваше бурята.
	— Виж… — Паклус протегна ръка.
	Трикс се загледа и се изплаши — много по-близо, отколкото си представяше, се виждаше корабът на витамантите. След пет минути, те трябваше да се сближат. Корабът беше двумачтов бриг, малко по-голям от „Сепията“.
	— Трябва да спреш вятъра, щом се приближим — каза Паклус. — И веднага да ги приспиш.
	— Добре — нервно поглаждайки Айпода, каза Трикс. — Заклинанието е добро. Лапад се е постарал. Докато го четях, аз самият за малко да заспя.
	— А вятъра?
	— Вятъра… — Трикс преглътна. — Сега ще го измисля. По-лесно е да го спреш.
	— Не знам, не знам… — Паклус със съмнение поклати глава. — Случи ми се да видя как веднъж Лапад се опита да спре огнения смерч, който самият той беше предизвикал…
	— Бих ви посъветвал да започваме — каза Хорт. Извади от джоба си зърна планинско кафе, лапна две и ги сдъвка. Протегна няколко на Паклус, а той кимна с благодарност. — След няколко минути, витамантите ще открият огън от катапултите.
	— Те забелязаха ли ни? — попита Трикс.
	Хорт се разсмя с пълно гърло.
	— Дали са ни забелязали? Моето момче, няма как да не забележиш кораб, който се носи след теб на крилете на бурята със скорост, каквато няма в природата. Кораб, чиито спътници са ветровете и мълниите. Кораб, който…
	— Разбирам, разбирам. — Трикс се огледа. Всички се бяха събудили и го гледаха тревожно. Даже Йен и Халанбери — и двамата мокри, ясно беше как Йен е събудил малкия, изглеждаха уплашени. Трикс събра мислите си и започна: — Морето заспа… Нито вълничка — всичко утихна. Вятърът спря… Игривите му пориви вече не будеха задрямалите води… Тежките сиви облаци в небето се разсеяха, утихнаха гръмотевиците, светкавиците угаснаха. Върху гладката огледална повърхност на океана неподвижно застинаха двата кораба…
	Той замълча.
	— М-да — Хорт замислено се огледа. — Малко е… прекалено…
	Върху палубата на „Сепия“ се стовари един огромен черен буревестник. Птицата дишаше тежко с широко разтворен клюн и смаяно гледаше хората. След това изграчи укоряващо, забила поглед в Трикс и се отдалечи, клатушкайки се.
	— Горкият, цяла нощ го подмята бурята — каза Паклус. — Нагоре, надолу… Ту докосваше с крилото си водата, ту се издигаше като стрела към облаците. А как крещеше! Сърцето ми се късаше…
	— Между другото, витамантите приготвят катапултите… — меланхолично каза варваринът. — И ако се съди по дима, смятат да ни залеят с гореща смола…
	Трикс бързо отвори Айпода и започна да чете заклинанието:
	— Сън, о, сладък сън, ти, който притваряш клепачи и си радост за умореното тяло и изтерзаната душа! Трудна е работата на моряка, кратък е мигът за отдих. Колко е приятно да се отпуснеш върху топлата палуба, да сложиш длани под бузата си и да усетиш колко ласкаво е морето — също като родна майка… То люлее като в люлка кораба на витамантите… Сладкият сън навестява всяка жива душа. Той ни спасява от тъгата и страданията, от умората и грижите. На кораба на витамантите, всички заспиват дълбоко: така спи детето върху ухаещата на мляко гръд на майка си; така спят влюбените, слушайки диханието на другия; така спи умореният каменоделец, оставил чука; така спи прилежният ученик, сложил глава върху свитъка… Техният сън ще трае точно три дена и три нощи, нито минута повече, нито минута по-малко. Те вече спят… спят… спят…
	Трикс замлъкна. Паклус и Хорт напрегнато се взираха в кораба на витамантите. След малко Паклус кимна удовлетворено:
	— Ами, катапултите замряха… Изглежда, ти успя да ги приспиш, Трикс. Браво! Хубаво заклинание. В него има думи и за очите, и за слуха, и за обонянието, и за всички сетива.
	— За обонянието ли? — учуди се Трикс.
	— Е, там, за майчиното мляко…
	— А то мирише ли на нещо? — смути се Трикс. — Аз просто за по-голяма образност… Но заклинанието, като цяло го съчини Лапад.
	— Въпреки това, браво! А сега, дай малко вятър. Лекичък. За да се приближим до техния кораб.
	Докато Трикс съчиняваше простичко заклинание (в главата му се въртяха всякакви глупости, от рода на „Запей ни песничка сега, ти весел ветре…“), Паклус извади диамантеното си брусче и започна да остри меча си.
	— Нали всички спят — забеляза варваринът. — Ти сам каза, че заклинанието е добро.
	— Знаеш ли — невъзмутимо каза рицарят. — Случвало ми се е неведнъж да се бия заедно с магьосници. И отдавна съм разбрал, че колкото и да е добро заклинанието, винаги съществува възможност, нещо да бъде пропуснато.
	Той помисли и допълни:
	— Особено, ако заклинанието е измислено от моя добър приятел Радион Лапад…
	Варваринът помисли малко, извади кадифено парче плат и затърка с него бойния си чук.


	С помощта на леките пориви на магическия вятър, „Сепия“ се доближи плътно до кораба на витамантите, застана борд до борд с нея и застина. Сега се виждаше и името на шхуната — „Живодер“. Вятърът послушно утихна.
	Рибарските мрежи скърцаха. Буревестникът, който се беше възкачил на гротмачтата издаде гърлен вопъл и замълча, сякаш се беше изплашил от себе си. Дрънкайки с железарията си, Паклус се доближи до борда и с подозрение огледа палубата на вражеската шхуна, покрита с неподвижни тела. Екипажът на витамантите спеше.
	— На това му викат истински мъртвешки сън — пошегува се рицарят и се засмя на собствената си шега. — Помогнете ми да се прехвърля… не бива да падам във водата, с доспехи съм…
	— Ще ръждясат, нали? — разбиращо изпищя Халанбери.
	Рицарят го изгледа снизходително:
	— По-зле, малкият… Ще ме завлекат на дъното!
	До вражеския кораб прехвърлиха широк подвижен мост — късмет беше, че фалшбордовете бяха почти еднакво високи и рицарят смело се прехвърли на палубата на „Живодер“.
	След него тръгна варваринът, който държеше чука си готов за бой, Шараж — с дълъг планински кинжал и храбрият капитан Бамбура, облечен с лека ризница и с меч в ръката. Последен вървеше Трикс и стискаше в едната си ръка Айпода, а в другата — магическия си жезъл. По едно стечение на обстоятелствата, урокът по изкуството на бой с тояги, от деня, в който Трикс беше пристигнал в Дилон, стори така, че жезълът в момента да бъде даже по-полезен, отколкото книгата със заклинанията. На рамото на Трикс седеше феята Аннет — притихнала и тревожна.
	— Другите да чакат! — заповяда Паклус.
	— Не, Халанбери нека върви до мен! — изкомандва Трикс.
	Момченцето леко пребледня, но стисна чукчето си и тръгна след младия вълшебник.
	— Слушай внимателно всичко, което ще кажа! — заповяда Трикс. — Много внимателно! Това е могъща магия и за теб ще е полезно да чуеш истински заклинания.
	— Аха-а — с разбиране проточи Паклус. — Да, вълшебникът е прав. Внимателно го слушай, приятелю!
	На вражеската шхуна беше тихо и мирно. В котлите димеше подгрятата смола, с която моряците смятаха да залеят техния кораб. В клетките си възбудено кудкудякаха кокошки.
	— Ето и първият пропуск — весело каза Паклус. — Вижте, че на животните заклинанието не е подействало!
	За всеки случай, той ритна с всичка сила с подкованата си обувка единия от моряците. Но морякът наистина спеше.
	— Дори да имат чифт леопарди — пазачи, нас това няма да ни спре — свирепо каза Шараж. — Ще търсим ли момичето?
	Трикс кимна. Нещо обаче го тревожеше… нещо все пак не беше както трябва в заклинанието, което Лапад беше съставил… някаква малка неточност… Сън, о, сладък сън…
	— Стойте! — развика се той. — Разбрах къде е грешката!
	Над палубата се разнесе гръмогласен смях. Вратата на каютата се отвори и оттам излезе рицарят — магьосник Гавар. Черните му доспехи зловещо блестяха на слънцето, в едната ръка витамантът стискаше дълъг двуръчен меч, а в другата — магически жезъл.
	— Късно е, нафукано момченце! — изрева той. — Късно е! Мои верни слуги! Напред!
	От вратите, зад гърба на Гавар с ръмжене изскочиха зомбита — с подути сини лица, подпухнали ръце и крака, мъртви и слепи очи и оголени, изпочупени зъби. Доспехите им бяха от гнила, изпокъсана кожа и в ръцете си държаха тъпи, ръждясали мечове.
	— Сънното заклинание действа само на живите! — продължи витамантът. — Тук съзирам глупостта на Лапад!
	— Твоето мъртво войнство не ни плаши! — викна в отговор Паклус и с един силен удар разполови зомбито, което беше най-близо. Горната половина запълзя към Паклус, стържейки с ръка по палубата и крещейки зловещо. Долната тръгна сляпо да броди между воините, като не пропускаше да рита противника.
	— Но ти трябваше да заспиш! — не издържа Трикс.
	За негова изненада, Гавар не само че го чу, но и му отговори. Той вдигна забралото на шлема си и загледа Трикс с белите си мъртви очи.
	„Никога вече няма да ям варени яйца…“ — потресен, помисли Трикс.
	Сините устни на витаманта помръднаха и той изрече:
	— Щях да заспя, ако бях жив. Аз обаче отдавна съм мъртъв… заради гнусния Лапад!
	При всяка дума, от устата на витаманта изпадаше по някое гнило парче плът.
	— Това е лич, магьосник-мъртвец! — извика Хорт и Трикс видя как дори безстрашният варварин побеля от страх. — Ужас!!! Всички ще умрем!
	— Трикс, направи магия! — съсичайки поредното зомби, изрева Паклус. — Ти магьосник ли си или някой поплювко?!
	Тежките думи на рицаря помогнаха на Трикс да събере мислите си.
	— Кръвта на храбрите деди кипеше в жилите на рицаря! — викна той. — Мечът, като перце летеше в ръцете му и с едно движение разсичаше мъртвата плът!… — вдъхновено заизрича Трикс. — Смелостта на рицаря и неговата ненавист към враговете бяха толкова големи, че след ударите ми, зомбитата умираха окончателно и се превръщаха в локви отвратителна слуз!
	Зомбито, чиято ръка Паклус току-що беше отсякъл, погледна обидено към Трикс. И се превърна в зловонна локва.
	— Силен си, момче — зловещо каза Гавар. — Когато избия всички ви, теб ще те съживя и ще те направя свой роб! — Витамантът се намръщи и гръмогласно произнесе: — Страшното заклинание превръщаше мъртвите воини в слуз, но и тя продължаваше борбата, пъплеше по враговете, изгаряше живите с отровната си пяна и ги отравяше с изпаренията си!
	Локвите слуз, в които се превръщаха под ударите на Паклус и Хорт зомбитата, затрепериха и запълзяха напред, съскайки и пръскайки. Хорт, на чието лице попадна капка от отровата, изви от болка.
	— Но яркото слънце светеше в небето! — завика Трикс. — И животворните му лъчи унищожаваха отвратителната гадост, като я превръщаха в безобиден сив прашец, който не можеше вече да навреди, колкото и подлият лич да се стараеше!
	— Така ли било! — зави Гавар, когато видя, че мъртъвците му се топят, а отровната слуз се превръщаше в безобиден сив прах. — Само почакай! Могъщият лич не се уплаши от високомерните думи на младия магьосник. Той се намръщи и произнесе най-страшното заклинание, което знаеше. Призова от дълбините на морето невиждано чудовище, изтляло още в праисторическата епоха! Ставай, прокълнати! Твоят разум кипи от възмущение, ти си готов да влезеш в смъртоносната схватка!
	Шхуната се разклати. Водата наоколо се разбушува. Нещо огромно и страшно се готвеше да излезе на повърхността. В дълбокото се очертаваше някакъв силует с невъобразими размери, който приличаше на исполински октопод.
	Трикс затрепери. Да създаде още по-голямо чудовище? Някакъв кит? Или гигантска бяла акула — убиец?
	— Любими! — с треперещ глас пошепна в ухото му Аннет. — Не се състезавай с този в гигантомания! Повярвай ми, размерът няма значение!
	— Така ли — порази се Трикс.
	— Разбира се! Грамадният мечок бяга паникьосан от рояка смели пчели!
	— Разбрах! — засия Трикс. И произнесе гръмко и вдъхновено: — Но преди мъртвото чудовище да се събуди от дълбокия си сън и да изплува на повърхността, насреща му се спуснаха хилядите живи морски обитатели! Мънички рачета откъсваха по една частица мъртва плът, рибките ръфаха от мъртвото му тяло, а отровните медузи щипеха чудовището с пипалцата си. Без да успее да се издигне на повърхността, при слънчевите лъчи, които за него бяха убийствени, то се разпадна и умря отново — този път, окончателно!
	Водата закипя. Огромни риби се носеха около двата кораба, клатейки ги с опашките си. Кафява мътилка и зелена кръв оцветиха водата. Изплува парче от пипало, дълго колкото кораб и за миг беше разкъсано от пасаж разноцветни рибки.
	Рицарят-магьосник Гавар изтича до борда и объркано погледна надолу. След това се обърна към Трикс. Всичките му мъртви слуги бяха победени, а Паклус и Хорт настъпваха, вдигнали високо оръжията си.
	— Какво пък… — произнесе личът. — Щом магията е безсилна, честният меч и подлите хватки ще решат нашия спор!
	Той измъкна от ножницата дългия си черен меч с назъбено острие. След това се озъби зловещо:
	— И, разбира се, старото вярно огнено кълбо! Смъртоносното оръжие на магьосниците, което изгаря човеците с магьосническия си пламък!
	Гавар замахна с ръка и метна към Трикс шепа огън, който пламна в ръката му.
	Трикс така се шашна, че не успя да се дръпне.
	Спаси го Паклус. Смелият рицар направи крачка срещу огненото кълбо и то се заби в доспехите му.
	Трикс закрещя от ужас. И артистите на „Сепията“, заедно с Йен, които до момента бяха наблюдавали със затаен дъх боя, закрещяха с пълно гърло.
	Паклус стоеше неподвижно и с наведена глава съзерцаваше почернелия си от огъня нагръдник. Брадата му леко димеше.
	— Защо не падаш? — смути се Гавар.
	— Все пак, трябва честно да си призная — печално каза Паклус — поне пред самия себе си… Аз май не съм съвсем човек… Аз, в по-голяма степен съм гном… — Той тръсна тлеещата си брада и изпусна древния вик на гномите: — С кирката по главата!
	— С чука по… — войнствения рев на варварина потъна в радостните викове на екипажа.
	И битката започна. Черният меч на Гавар с неописуема ловкост отбиваше ударите на варварина и на рицаря. Зад гърба на двамата най-силни бойци се суетеше Шараж и с ловките удари на кинжала, държеше лича в постоянно напрежение, а Бамбура размахваше меча си и сипеше оскърбителни епитети към витаманта, които го изваждаха от равновесие.
	Живите бавно притискаха мъртвеца към борда. В един момент, Гавар едва не се препъна в тялото на един моряк, който спеше дълбоко, опря меча в гърдите му и извика:
	— Хвърлете оръжията си или този е покойник!
	Паклус и Хорт спряха и се погледнаха с недоумение.
	— И какво от това? — попита Паклус.
	— Той ни бърка с някого — реши Хорт и замахна с чука.
	Гавар отблъсна, проклинайки, сънения моряк и започна отново да се отбранява.
	Трябва да признаем, че витамантът се биеше много майсторски и нападателите също пострадаха. Хорт беше ранен в рамото и в крака. Доспехите на Паклус бяха покрити с вдлъбнатини. Но те не намалиха натиска си и притиснаха витаманта към фалшборда.
	Гавар освирепя. Той подскочи, ловко се изправи на планшира и извика, размахвайки меча:
	— Ето! Ако сте си мечтали да видите разгневен витамант — постигнахте го! Сега ще видите какво е истинска магия!
	— Този защо се фука? — учудено попита Аннет.
	— Това е задължителен елемент на магията — призна Трикс, който се тресеше от страх. — За да се получи заклинанието, трябва да му повярват… и самият вълшебник, и публиката…
	Паклус и Хорт застинаха в ужас пред витаманта, който размахваше меча си. А той, оголил зъбите си, произнесе:
	— Измислил съм такова страшно заклинание, което може да хвърли в треска дори мъртво тяло! И така… самата основа на материята, мъртва още от сътворението на света…
	— Не искам да слушам! — закрещя Халанбери с тънко гласче. — Не искам!
	И хвърли по витаманта малкия си боен чук.
	Премятащото се чукче прелетя опасно близо до главата на варварина и тресна витаманта по гърдите. Гавар, който не очакваше такъв подъл ход и беше вдигнал меча си силно назад, залитна от удара и полетя надолу, в пролуката между корабите. Чукчето прелетя обратно и падна в краката на варварина.
	Разнесе се едно силно „бух“ и настана тишина.
	Всички се хвърлиха към борда и дълго стояха, наблюдавайки как изчезват в дълбините блестящите черни доспехи.
	— Той умря, нали? — с треперещ глас попита Халанбери.
	Той беше много мъничък, за да може да погледне зад фалшборда и трябваше непрекъснато да подскача, хвърляйки по един изпълнен със страх поглед в морската бездна.
	— Мъртъв е! — успокои го Трикс. — Отдавна е мъртъв.
	— Той няма нужда да диша, дори не е задължително да се храни — потвърди Паклус.
	— До най-близкия бряг има петстотин километра — каза Хорт. — Ако се движим със скорост пет мили в час…
	— Трябват ни четири дни — подсказа Трикс, който с основание се гордееше с познанията си по математика.
	— Долу тинята е десет метра, дай Боже — злорадо каза Бамбура. — Доспехите му са много тежки. Добре ще е, ако може да изминава на ден пет мили.
	— Храна за рибите — обобщи Паклус и плю зад борда.
	— Да не би да обърках нещо? — почти плачейки, попита Халанбери. — Трябваше ли да го удрям с чукчето по краката?
	Хорт го вдигна като перце и го сложи на рамото си. Каза:
	— Ти ли? Та ти ни спаси! Ти си героичен воин! В теб сигурно тече варварска кръв!
	Халанбери се развесели и гордо изгледа Трикс.
	— Ако нямате нищо против, в началото всички ни спаси Трикс! — обиди се заради любимия си Аннет. — И то няколко пъти!
	Варваринът помисли и кимна:
	— Да. Всички ние се представихме добре в тази битка. Всички сме герои!
	— Аз подсказах на Трикс как да победи чудовището! — реши да закрепи успеха си феята.
	— И ти си героиня — призна Хорт. — Но аз си мисля, че е най-добре по-скоро да намерим княгинята и да се връщаме у дома.
	Трикс кимна и със срам осъзна, че съвсем беше забравил за целта на дръзката им експедиция.
	— Какво ще кажеш за първия си магически двубой? — попита Паклус, като опипваше внимателно подпалената си брада.
	Трикс помисли и каза:
	— Ами… ако трябва честно да ти отговоря… Това много ми напомняше как с Хорт си мерехте оръжията.


	Тъй като никой не можеше да гарантира, че всички мъртви воини на некромантите бяха загинали в боя, Трикс се запъти към каютите, съпроводен от Паклус и от Шараж. Високият варварин, след като прецени височината на таваните на кораба, призна със съжаление, че вътре от него би имало повече вреда, отколкото полза. Той започна, заедно с Бамбура да смъква спящите моряци в трюма — за три дни под горещото слънце, те рискуваха да изгорят до кости.
	Пръв вървеше Паклус, който мърмореше заплашително и държеше пред себе си меча. След него вървеше Трикс, който с известни усилия беше успял да запали на върха на жезъла си вълшебно огънче, което да им осветява пътя. А Бамбура прикриваше тила им.
	Каютите на кораба на витамантите, за леко огорчение (едновременно и облекчение) на Трикс, изобщо не изглеждаха страшни. С изключение, може би, на една — съвсем тъмна, празна, с груби нарове около стените — там, по всяка вероятност, Гавар държеше бойните си зомбита. Изглеждаха като обикновени каюти, с малки, кръгли прозорчета, със завинтени към пода мебели и доста мръсни килими. Освен това тук не миришеше на мърша, а на обичайния корабен букет — на влага, на немити тела, на прах за дървеници, на горена лой и на благовония.
	В капитанската каюта намериха капитана, когото сънят беше поразил в момент, в който е обличал доспехите си. Колкото и странно да беше за кораб, да облече доспехите си са му помагали две млади, макар и грозновати девици, с твърде фриволни одежди. Разбира се, те също спяха.
	В камбуза откриха един спящ юнга, връстник на Трикс, който беше заспал, докато бели картофи и един дебел стар кок, заспал с бутилка вино в ръка. Паклус изграчи с досада като видя, че част от виното се беше разляла, измъкна от здравата, дори и в съня хватка на пръстите на готвача бутилката и отпи малка глътка. Изплакна уста с виното, изплю го в тенджерата, където се вареше супа и се замисли за миг. След това каза:
	— Северен Жмалц, в полите на планината, реколта от по-миналата година… Сортове Рел и Каша. Тръпчив вкус, но с нотки на лавандула и индийско орехче, преминаващ в аромат на сандалово дърво кедър… Много любопитно. Витамантите не живеят зле, щом кокът им люска такова вино…
	Трикс гледаше рицаря с отворена от изумление уста.
	— Е… — смути се Паклус. — Имах такъв период в живота си… работех като дегустатор. Може би смяташ, че е лекомислено?
	Трикс и Шараж завъртяха отрицателно глави.
	— Моят баща също обичаше хубавото вино — призна Трикс и се натъжи. — Само че той не го изплюваше, когато пиеше. И не държеше толкова на вкуса и аромата му, а да хваща.
	Паклус въздъхна и го потупа по рамото.
	— Не тъгувай. Твоят доблестен баща те гледа с гордост от небесата… Е, може и от земните недра, ако се придържаме към гледната точка на гномите… Да вървим.
	След пет минути, след като бяха претърсили още няколко каюти, Трикс взе да губи търпение. Навести го една ужасна мисъл: ами ако Гавар е изпратил княгинята на Кристалните острови с помощта на телепортационна магия? Или я е омагьосал за времето на пътуването и сега, горката Тиана, може би лежи в трюма във вид на ръчно изработена статуетка или чувал с памук? Или, ако е предвидил поражението я е изхвърлил зад борда, в морето? От витамант можеш да очакваш всякакви подлости…
	— Ако и тук я няма — каза Паклус, приближавайки се към последната врата — значи някъде сме сбъркали…
	— Какво има тук? — попита Трикс като видя големия катинар.
	— Карцер. За провинилите се моряци и пленници. — Паклус се прицели и с един удар на меча, свали катинара. — Като се замисля, това е най-подходящото място, където може да се държи пленена княгиня…
	Трикс се прошмугна покрай рицаря в карцера — малка тясна стаичка, без прозорци. Отгоре се клатушкаше угаснала лампа, а на пода имаше нощно гърне.
	Тиана я нямаше. Изобщо, тук нямаше никого.
	— Някъде сме сгрешили — мрачно каза Паклус. — Няма какво, да вървим, вълшебнико…
	— Къде? — попита го убитият от мъка Трикс.
	— Да ограбим склада — вдигайки рамене, каза Паклус.
	— Без това не може — подкрепи го Шараж. — Злато, сребро… Оръжие…
	— Да вървим, да вървим, мили — присъедини се и Аннет. И добави с фалшив гласец: — Страшно съжалявам, че не намерихме твоята приятелка!
	Трикс бе така убит от мъка, че не пожела да спори с тях. Като цяло, той нямаше нищо против лесната следвоенна плячка. Когато баща му се връщаше от поход — това не се случваше често, защото Соийе не се отличаваха с особена войнственост, но все пак се случваше — малкият Трикс винаги пръв тичаше насреща му. Баща му се смееше, вземаше сина си на ръце и го поставяше на коня, пред себе си… „Татко, татко, донесе ли ми нещо?“ — питаше Трикс. „Ето, това е за теб!“ — отвръщаше баща му и му връчваше красива сабя или книга с изрисувана корица, или нещо вкусно… „Откъде е това, татко?“ — питаше Трикс. „От едно зайче!“ — смеейки се отговаряше баща му. „А на зайчето не му ли беше мъчно?“ — питаше Трикс, любувайки се на избродирания с бисери плащ или на малката мелничка. „Не, никак даже!“ — смееше се с пълно гърло баща му.
	Трикс въздъхна и пое след Паклус.
	Складът се намираше до капитанската каюта и оръжейната. Колкото и да е странно, Паклус и Шараж, най-напред влязоха в оръжейната и започнаха да оглеждат мечовете, сабите и пиките, които бяха закрепени на стената.
	Трикс се приближи до вратата на склада и огледа катинара. След това се прокашля и каза, колкото може по-уверено:
	— Мъката вля у младия магьосник такива сили, че той без мъка изтръгна катинара, заедно с халките…
	Аннет, която седеше на рамото му изръкопляска, ахна и възкликна:
	— Ти си чудесен!
	Трикс хвана катинара и го дръпна. Заклинанието явно не струваше, но едната халка все пак изскочи, а подир нея и няколко криви гвоздея. Трикс отвори вратата и ахна.
	В склада нямаше нито чували със злато, нито скъпоценности, нито дори колбаси или пушени бутове. Светеше лампа, на пода имаше красив самаршански килим, до стената — оправено легло. На леглото седеше княгиня Тиана, облечена в красива дълга рокля от розов брокат, а косата й беше прибрана с бяла лентичка. В ръцете си държеше гергеф за бродерия. Тя гледаше тревожно към вратата.
	— Тиана! — развика се Трикс.
	{img:neskoposkoto_i_023.png}
	Лицето на момичето просветля. Захвърли гергефа (тя бродираше палач, който отсича главата на човек, което пораждаше определени размисли), скочи, ловко бутна с крак под леглото цукалото и закрещя:
	— Трикс!
	Полудял от радост, Трикс прегърна Тиана и двамата стояха така няколко секунди, мълчаливо притиснати.
	След това, отгоре прозвуча възмутеният глас на феята:
	— По принцип, ти трябва да паднеш на едно коляно и да кажеш…
	Гласът и бръмченето спряха, сякаш някой ловко беше хванал феята в шепата си. Шараж произнесе нежно:
	— Каква трогателна среща! Не се притеснявайте, не се притеснявайте…
	Трикс и Тиана се изчервиха и отстъпиха един от друг. Паклус и Шараж ги гледаха умилени от коридора.
	— Старият Гавар имаше стил — изрече Паклус. — Да заключиш княгинята в съкровищницата! Много символично!
	— Той къде е Гавар?… — пребледня принцесата.
	— На морското дъно — гордо отвърна Трикс. — Ние сме тук, за да те спасим. Това са моите приятели… благородният рицар Паклус и… благородният планинец Шараж.
	Паклус и Шараж се поклониха. Паклус дори направи движение, сякаш искаше да коленичи, но Тиана навреме махна с ръка и го освободи от церемониите.
	— Пуснете ме! Пуснете ме! — приглушено извика от шепата на Шараж Аннет. Планинецът разтвори ръката си, феята изхвърча, изгледа всички с поглед, изпълнен с обида и полетя навън.
	— Този проклет витамант… — Очите на Тиана се напълниха със сълзи. — Този гнусен Гавар… Той… той ме накара… той ме лиши…
	— Княгиньо не е нужно да говорите за това… — каза Шараж.
	— Не, ще кажа! — тропна с крак Тиана. — Всичко ще кажа! Той ме принуди сама да се обслужвам в тази дупка! Лиши ме от моята прислуга!
	Паклус и Шараж се спогледаха.
	— Нечувано — каза Шараж. — Това вече е отвъд доброто и злото!
	— А къде са прислужниците? — попита Трикс, който напоследък беше започнал да се отнася по-философски към физическия труд, а и с по-голямо уважение.
	— Той ги даде на капитана — тъжно отговори Тиана. — И, представяте ли си… те се смееха! Пиеха вино с капитана и се смееха, чух ги с ушите си!
	— Е, като се има предвид външността на тези мадами — промърмори Паклус — може да им бъде простено. Само на кораб, пълен със зомбита и груби моряци, такива имат шанс да получат някакво женско щастие…
	— Тиана, трябва да се махаме оттук — твърдо каза Трикс. Той беше решил да не се впуска надълбоко в тези толкова деликатни въпроси. — Намерил съм верни хора, но все пак ти трябва да бъдеш спасена тайно. Нали разбираш… лично кралят заповяда да бъдеш дадена на витамантите.
	Тиана кимна и очите й се напълниха с опасна влага:
	— Знам. Това е проклетата им дипломация! Ненавиждам политиката!
	— Тиана, ще трябва да те замаскирам… — призна Трикс. — Нали разбираш, моят учи… един вълшебник горещо ме посъветва. Трябва да те преобразя. В нещо или в някого. За да не може никой да те открие, когато се върнем. Ти не се плаши, няма да е задълго! Само за няколко дни, за седмица…
	— В нещо или в някого ли? — заинтересува се Тиана.
	— Ами да. Например, в момче. Или в старица. Или в катеричка. Или… или в скъпоценен пръстен… — Трикс въздъхна. — Не, в пръстен няма да мога. В метална вещ няма да стане. В нещо живо или дървено, или керамично…
	— Керамично ли?
	— Да, ваза, да речем… — Трикс сви рамене. — Само че не знам… ами ако се счупи… Ти какво би искала да бъдеш? Или кой?
	— Старица не искам! — веднага отвърна Тиана. — И момче не искам, катерица — също! Изобщо, това задължително ли е?
	Трикс кимна печално. И той не искаше Тиана да се превръща в някого или в нещо. Но нямаше смелост да не послуша Лапад.
	— А колко голям може да бъде този предмет? — поинтересува се Паклус. — Чувал съм, че не бива да се превръща по-лекото в по-тежко. Тогава как вълшебникът може да превърне един дебел грубиян в изящно гущерче?
	— Не знам как точно — призна Трикс. — Мисля, че излишното се разсейва, а след това се взема обратно от окръжаващата среда… Тиана?
	Момичето замислено го гледаше. После каза:
	— Знаеш ли какво… Защо не ме превърнеш в музикален инструмент? Във флейта, например… Аз обичам музиката. Така и на теб няма да ти бъде трудно да ме носиш.
	Трикс си представи как поднася към устата си флейтата — Тиана и започва да свири тиха и нежна мелодия и чак се разтрепери от вълнение.
	— Ще опитам — каза той. — Сега… за да не сбъркам… Айпода!
	Той отвори вярната заклинателна книга, извади молив и се замисли за миг. След което започна да пише:
C>
	„Младият вълшебник произнесе думите на заклинанието и красивата и възхитителна девойка се преобрази. Какво може да разсее самотата на магьосника? Кое е това нещо, което може да говори, макар че няма човешки глас? Кой е най-добрият събеседник в часовете за размисъл, кой може да ни разтуши и да ни накара да се замислим, кой ни помага да предадем всички чувства, които обземат човек, кой ни помага да разберем чуждата душа? Вместо млада и нежна красавица, пред него се появи творение на изкусен майстор, изработено от сандалово дърво…“
C$
	Трикс се замисли. Какво още има във флейтата? Задължителните уроци по музика, които беше вземал като всеки младеж от благородно потекло, бяха доста отдавна и той беше успял да забрави много неща. Май на новите флейти сега им слагат медни клапи… Това не струва. Виж, на старите са от кост и от кожа. Толкова са красиви!
C>
	„… от уханно сандалово дърво, скъпоценна слонова кост и нежна телешка кожа“.
C$
	— Хм… — Паклус, който надзърташе през рамото му, мърдаше с устни и четеше текста. — Знаеш ли, Трикс… аз, разбира се, не съм вълшебник… и стилът на Лапад ми е познат…
	— Нещо не е както трябва ли? — обиди се Трикс.
	— Ами… — Паклус се поколеба. — Разбира се, ти си знаеш…
	Трикс отново прочете написаното и остана доволен.
	— Тиана, ти готова ли си? — попита той.
	— Да, Трикс — храбро отвърна момичето. — Готова съм.
	— Младият вълшебник произнесе думите на заклинанието и прекрасната девойка се преобрази — започна Трикс. — Какво може да разсее самотата на магьосника? Кое е това нещо, което може да говори, макар че няма човешки глас? Кой е най-добрият събеседник, който ще те разтуши и ще те накара да се замислиш, ще ти позволи да предадеш всички чувства, които обземат човека, който ще ти помогне да разбереш чуждата душа? Вместо млада и нежна красавица, пред него се появи творение на изкусен майстор, изработено от уханно сандалово дърво, драгоценна слонова кост и нежна телешка кожа…
	Светещо розово сияние обви Тиана. Във въздуха се появи странен нежен аромат. После сиянието угасна — и розовата брокатена рокля се свлече на пода. Върху нея лежеше нещо. Трикс се наведе и ахна от удивление.
	— Недей да страдаш. — Паклус сложи ръка на рамото му. — Неведнъж съм се убеждавал, че най-цветистите заклинания често не постигат целта си. Ти изрече всичко много красиво…
	— Само че нито веднъж не спомена, че искаш да превърнеш Тиана именно във флейта — допълни Шараж.
	— Трябва да е по-просто. И да е казано ясно. Аз съм обикновен човек… но веднага усетих, че не говориш за флейта.
	— Аз пък си помислих, че става дума за боен барабан — призна Шараж. — Но тях не ги правят от сандалово дърво.
	— Това също не е лош вариант, нали така? — Паклус се опита да ободри Трикс, който беше загубил дар слово. — Всичко е вярно… ще те разтуши, ще ти предаде чувствата си и ще разсее самотата ти… говори, без да притежава глас… Не заема много място. И изобщо — добре стана.
	Трикс държеше внимателно в ръцете си неголяма, подвързана със светла кожа книга, с инкрустации от слонова кост върху заглавието и — „ТИАНА“. Въздъхна и отвори първата и страница. Зачете: „Княгиня Тиана се появи на бял свят в три и половина сутринта и причини на майка си, която беше танцувала до полунощ на бала, големи неудобства. Акушерката избърса бебето с чиста кърпа, занесе го близо до лампата, загледа го и изрече високо: «Простете, ваша светлост, но това е момиче!» Княз Дилон, който чакаше пред вратата на дневната, заедно с приятелите си по чашка, чу това и издаде вопъл на отчаяние…“
	Трикс се изчерви и затвори книгата. Грижовно я прибра под мантията си и я притисна с лакът към себе си. Книжката тежеше доста и беше топла.
	— Всяко зло, за добро — философски каза Паклус. — Ще ни помогнеш ли да съберем трофеите?
	— Не… най-добре ще е да изпратя някого… — неловко поглеждайки встрани, каза Трикс. — Аз… аз ще се кача горе. Ще помоля някого да дойде с вас.
	— Нека дойде Майхел — помоли Шараж. — Той най-добре ще отдели ценните неща от боклуците.


	На палубата на „Живодер“ беше тихо и спокойно. Моряците лежаха в кръг около грота, с глави към мачтата, с краката навън и похъркваха. Около тях се разхождаше Халанбери с чукчето си и хвърляше кръвожадни погледи към безпомощните врагове. Когато видя Трикс, той се оживи:
	— Аха! Намерихте ли Тиана?
	— Намерихме я, намерихме я — кимна Трикс. — Всичко е наред.
	— И в какво я превърна?
	— Това е тайна! — отряза го Трикс. — Ти какво бродиш тук?
	— Ами… гледай ги… — Халанбери разпери ръце. — Лежат…
	— Дори не си го помисляй! — размаха пръст Трикс.
	— Аха… — печално произнесе Халанбери и скри чукчето зад гърба си. Отиде към борда и веднага се утеши — от планшира стърчаха зле забити гвоздеи. Зае се да млати по тях, удряйки като за последно.
	Трикс въздъхна и отиде при екипажа. Изпрати надолу Майхел, а той самият се прехвърли на „Сепията“ и тръгна към капитанската каюта. Помисли малко, заключи вратата с резето, избърса с ръкава си масата и сложи върху нея книгата — Тиана. Поглади с пръст подвързията. Смути се и дръпна ръката си. Отиде до умивалника и изми ръцете си. Отново се върна при масата. Внимателно отвори книгата, близо до началото й.
C>
	„Тиана тичаше по поляната и се спъваше във високата трева. Видя една прекрасна маргаритка, помириса я и я откъсна. Затича се по-нататък. Видя още една красива маргаритка. Помириса я и я откъсна. Огледа се. Мама и придворните дами бяха далече — на десет крачки. Тиана се затича обратно. Видя една прекрасна маргаритка, помириса я…“
C$
	Трикс погледна за всеки случай съседната страница, въздъхна и прелисти двайсет страници наведнъж.
	Изглежда книгата, все пак, не разказваше целия живот на Тиана, минута по минута, защото, ако беше така, щеше да бъде дебел том, а в нея бяха описани само най-важните събития. Трикс, единствено не можеше да се съгласи с критериите на подбора.
C>
	„Ужасна, ужасна, ужасна бавачка! Аз съм княгиня и не може да стоя в ъгъла! Само да порасна — ще заключа бавачката в кулата, там да стои и да плаче!“
	„Почети ми само още една минутка, мила бавачке! — примоли се Тиана. — Искам да разбера, спаси ли принцът прекрасната принцеса или я изяде драконът!“
	„Това непохватно момченце веднага се хареса на Тиана. Беше много обидно, че той не й обръщаше никакво внимание, а предпочиташе да играе с оръженосците на двора или да рови из библиотеката. Затова Тиана току отиваше до него, обръщаше очи като възрастните придворни дами и повтаряше: «Скучно ми е, благородни момко, забавлявайте ме!» Очите на момчето ставаха тъжни и обидени, но той, поглеждайки печално към прозореца, започваше нещо да й разказва или покорно играеше на кукли с нея. Така му се пада! Чудо голямо — съхерцог…“
C$
	Трикс се изчерви. Ставаше дума за него! Това беше, когато гостуваха в Дилон! Тиана го помнеше и дори й беше харесал! Това е страхотно!
	Той приглади косата си и избърса изпотените си ръце в мантията. И прелисти книгата на последната страница.
C>
	„Тиана беше много уплашена, но скри страха си. «Превърни ме във флейта», — каза тя и с трепет в душата си представи как това смешно и влюбено момче ще докосва флейтата с пухкавите си устни.
	Но нещо се обърка! Младият магьосник се оказа толкова непохватен, че я превърна не във флейта, а в книга. Във вълшебна книга, описваща целия й живот! Той притисна книгата към гърдите си, към лудо биещото си сърце, домъкна я на своя кораб и започна да я чете. Даже и през ум не му мина, че това е много грозна постъпка, че това е дори по-лошо от това, да я омъжат насила за витаманта! Особено силно Тиана се страхуваше, Трикс да не погледне двеста и шеста или триста и осма страница…“
C$
	Трикс затвори книгата. Сърцето му, наистина биеше като лудо.
	— Няма да поглеждам там! — обеща той.
	И веднага усети колко силно му се ще да прочете тези страници!
	Беше просто неудържимо!
	На вратата се почука лекичко. Трикс се засуети за миг, после скри книгата под мантията си и отвори вратата. На прага стоеше Йен.
	— Защо си се заключил? — попита той.
	— Ами… така…
	— А защо си в капитанската каюта?
	— Хорт събира трофеи, а тук е светло и има голяма маса.
	Йен се настани до масата и хитро изгледа Трикс:
	— Какво стана, намерихте ли Тиана?
	— Ъхъ.
	— В какво я превърна?
	— Не е твоя работа!
	Йен се наду сърдито.
	— В книга — смили се Трикс и реши да не уточнява, че се беше получило случайно. — В книга със заглавие „Тиана“. Там е описан целият й живот!
	— Страшен си! — възхити се Йен. — Ще ми я покажеш ли?
	Трикс сложи книгата на масата и каза:
	— Само не пипай!
	— Добре… — Йен оглеждаше книгата с нескрито любопитство. — Има ли картинки?
	— Не.
	— Жалко…
	— Слушай, Йен… — не се сдържа Трикс. — Аз я прелистих… много малко… Там…
	Набързо разказа на Йен това, което беше прочел.
	— И какво има на тези страници? — поинтересува се Йен.
	— Стига! Дори не съм поглеждал!
	— Значи си глупак!
	— Но това не е честно! Тя самата казва, че не иска!
	— Как го казва? Не желае или се страхува?
	— Е… страхува се.
	— Това са две много различни неща — тежко каза Йен. — Когато една жена казва, че не иска — това значи, че се страхува. А когато казва, че се страхува…
	— Значи не иска?
	— Не! Тъкмо напротив! Когато жената казва, че се страхува, значи иска!
	Трикс се замисли.
	— Сигурен ли си?
	— И още как! — изпръхтя Йен. — Моят татко винаги го казваше. А той не беше глупав. Пиеше само вода, обикновена, смяташе, че е по-добра за здравето…
	— Ако една жена ти казва, че не иска, значи се страхува, а щом се страхува, значи иска… — повтори Трикс. — Звучи много странно. Но е убедително.
	— Изобщо, какво я слушаш! — натърти Йен. — Ти нали си влюбен в нея? И искаш да се ожените?
	— Какви ги дрънкаш?! — развика се уплашеният Трикс. — Аз просто изпълнявам рицарския си дълг!
	— Добре, добре — пренебрежително каза Йен. — Всички знаят, че си лапнал по нея. Какво толкова? Тя е сираче — и ти си сираче. И двамата имате синя кръв. Още повече че заради нея ти извърши подвиг!
	— Да, в летописите заради такива неща се женят — призна Трикс. — Така пише: „И когато победи дракона, героят се качи в покоите на прекрасната дама. След което, като честен човек, беше длъжен да се ожени за нея…“
	— Ето, виждаш ли! — махна с ръка Йен. — Прочети го!
	Трикс се колебаеше. После каза:
	— Все пак, няма да е зле да се убедя още един път. Да попитаме някоя жена.
	— Откъде ще намерим тук жена? Онези двете страшилища дори не приличат на жени, освен това, в момента спят като мармоти.
	— Ами феята? Тя не е момче. Къде е Аннет?
	— Беше седнала на рамото на Бамбура и ругаеше по твой адрес. И тя е влюбена — непоследователно, но много убедително каза Йен.
	Трикс се намръщи и извика:
	— Аннет! Фейо Аннет, вика те твоят повелител!
	Чу се пърхане на крила и през отворения прозорец влетя феята. Каза обидено:
	— Няма нужда да се дереш!
	— Аннет, искаш ли да те целуна? — попита я Трикс.
	Феята се разтрепери. Изчерви се като божур. И отвърна тихичко:
	— Страх ме е…
	— Значи искаш — замислено изрече Трикс. — А искаш ли да бъда приятел на Тиана?
	— Не искам!
	— Значи те е страх… — повтори Трикс. — Да, май всичко е точно така. Аннет, миличка, бързо иди при Паклус. Накарай ги да побързат. Трябва да се връщаме.
	— За теб, винаги, каквото пожелаеш! — засия феята и излетя от каютата.
	— Видя ли! — гордо каза Йен. — Като ти казвам, че моят татко не беше глупак, само…
	— Само дето не си е преварявал водата по време на епидемията — кимна Трикс. — Хубаво, сядай и мълчи!
	Той отвори книгата много внимателно на двеста и шеста страница. И започна да чете:
C>
	„Целия ден, от рано сутринта, до късно вечерта, княгинята бродира. Тя избродира четиресет и седем маргаритки, четири лилии и три незабравки. Незабравките бяха най-трудни…“
C$
	— Това са някакви глупости! — възкликна Трикс, след като дочете страницата. — Седи и бродира…
	— Какво бродира?
	— Цветенца!
	Трикс прочете за всеки случай и съседните страници, но нищо интересно и отнасящо се до него, не намери. На двеста и седма страница, княгинята се изми и отиде да си легне, но всичко беше описано толкова целомъдрено и кратко, че едва ли би могло да смути някого.
	За по-сигурно, Трикс отвори и триста и осма страница. Тук намери дълго и скучно описание на бала в двореца, на който Тиана дори не танцуваше, защото си беше изкълчила крака, докато лазеше по един орех и късаше орехи. Тогава тя седя през цялото време на едно столче и си вееше с ветрило.
	— Някакви дивотии… — каза огорчен Трикс. — Седи на бала и маха с ветрило като глупачка!
	— На момичетата не може да им се има вяра — съгласи се Йен.
	Трикс въздъхна и отвори книгата на последната страница.
	Много странно — текстът стана повече.
C>
	„Разбира се, ако Трикс не беше погледнал тези страници, Тиана щеше да се обиди. Та нали, ако той е истински влюбен в нея, никакви съображения не би трябвало да му попречат да научи повече за прекрасната княгиня! Но ако Трикс реши наистина да прочете цялата книга и да разбере всичко за Тиана, то това би било голяма грешка! Всяка жена се ласкае, когато мъжът се старае да научи за нея колкото може повече. Но на нито една жена няма да й хареса, ако мъжът разбере всичко за нея!“
C$
	— Доста сложно — замислено каза Трикс. — Къде-къде по-лесно е да правиш магии…
	— Напук ли ти прави? — с тон на познавач попита Йен. — Няма нищо. Важното е, че е аристократка, значи няма да налита на бой…
	Трикс въздъхна, прибра книгата и тръгна към палубата, където Паклус и Шараж честно деляха между всички плячката от „Живодер“.
	{img:neskoposkoto_i_024.png}


>>	2

	Късно вечерта, след три дни, „Сепията“, пристана в Дилон.
	На връщане Трикс не посмя да рискува и да предизвика силен вятър. Нямаше защо, а и Хорт, разтревожен от количеството вода в трюма, помоли да бързат по-бавно. Така че Трикс, след няколко опита, успя да сътвори умерен вятър, който на моменти ставаше поривист и който подгони „Сепията“ към дома.
	Трикс малко се безпокоеше, че целият екипаж беше научил, в какво бе превърната княгинята. Може би Йен се беше раздрънкал, може би Шараж го беше напуснала прочутата планинска сдържаност, или Паклус, докато празнуваше с екипажа победата, повечко си беше пийнал. Но щом видеха в ръцете на Трикс книгата, изведнъж всички ставаха много вежливи и само дето не се кланяха. Последен разбра за новия облик на княгинята малкият Халанбери — лично Трикс му разказа, като махна с ръка на безсмислената секретност. Той реагира учудващо спокойно — въздъхна и каза: „Все пак, щеше да бъде по-интересно, ако я беше превърнал в жаба, аха…“
	Донякъде, Трикс се утешаваше с това, че артистите се канеха да напуснат Дилон и да заминат на „гастролно турне“, както загадъчно и неразбираемо се изразяваше Майхел. На Трикс му се струваше, че немалка роля за това тяхно решение играеше желанието им да се спасят някъде по-далече от брега, където от време на време излизаха витаманти. Колкото до Паклус, Тикс нямаше притеснения. И не защото вярваше в мълчанието му. За рицаря спасяването на Тиана беше нещо съвсем обикновено, едва ли не делнично в богатия му на приключения живот. Трикс подозираше, че само след седмица, Паклус трудно щеше да си спомня за тяхната велика битка с Гавар.
	На пристана беше дошъл да посрещне кораба, еднокракият кръчмар. Трикс се досещаше, че той съвсем не е толкова прост, колкото искаше да се представи. По всичко личеше, че някой му беше съобщил за пристигането на кораба, който беше собственост, както подозираше Трикс, не на някакъв митичен капитан в запой, а на самия кръчмар. Изглежда, пиянството на капитана беше приключило с това, че старата шхуна, заради дългове беше сменила собственика си, а той, от своя страна я беше дал под наем, без да се надява особено, че ще си я върне.
	Ако се съдеше по реакцията на кръчмаря, това беше точно така.
	— Върнахте се! — развика се той, когато Паклус стъпи на земята. — Да ми се пукне жлъчката, ако не е вярно! Това корито е непото… Този як кораб ще послужи и на други смели моряци!
	Паклус, който беше най-силен от всички и по тази причина му се наложи най-дълго време да стои на помпата, изпомпвайки вода от трюма, мрачно изгледа кръчмаря и не пророни нито дума. Онзи оцени правилно ситуацията и се дръпна настрана.
	Натоварена с денкове, към които пристанищните отрепки хвърляха алчни погледи, храбрата команда се добра до най-близката прилична таверна, където окупира една маса в отделна зала. Всички си поръчаха пиво, дори и за Халанбери поръчаха чаша вино от круши.
	— За мен беше удоволствие да плавам с вас — пръв каза Хорт. — Беше ми приятно да си спомня младите години.
	Всички дружно надигнаха чашите.
	— Да се бия с вас, рамо до рамо, беше наслада — в отговор изрече Паклус.
	Всички отново вдигнаха чашите и погледнаха към Трикс.
	— Да правя магии във вашата компания — за мен е чест и голямо щастие! — с жар изрече Трикс и заслужи одобрителните погледи на приятелите си.
	Когато артистите завършиха благодарствените си речи, всички обърнаха поглед към Йен. Той вече няколко минути обмисляше нещо, намръщил челото си.
	— Да беля картофи за вас и да готвя каша стана радостта на моя живот! — израпортува Йен.
	Беше удостоен с одобрителни кимвания.
	— Да мия палубата, по която вие стъпвахте — беше просто великолепно! — изписка Халанбери. — Аха. Но да беля картофи не ми харесва…
	Суровият варварин се усмихна и го потупа по главата:
	— Ти се справи добре. Кажи, не искаш ли да се присъединиш към нашата трупа?
	— Да чистя театъра ли? — натъжи се Халанбери.
	— Не, ще те вземем за актьор. Ти ми харесваш, малък смел войнико! Ще ми бъдеш побратим!
	Няколко секунди Халанбери обмисля съблазнителната перспектива. Но поклати глава отрицателно:
	— Благодаря, но не мога да оставя сестра си! Оставам с Трикс.
	Трикс въздъхна като си представи какво ще каже Лапад по този повод. Но реши да не спори.
	— Да се лети около вас е феерия! — внезапно извика Аннет, която беше кацнала на облегалката на един свободен стол.
	Паклус мълчаливо протегна към нея пълната си халба и Аннет отпи една капка пиво.
	— Ние сторихме едно голямо и добро дело — тържествено каза Паклус и стана. — Може би някой някога ще съчини легенди и балади за това. Но засега — мълчание! Витамантите имат дълги ръце!
	Всички закимаха с разбиране.
	— Да вървим — Паклус кимна на Трикс. — Ще те изпратя до дома на Лапад.
	Макар че вече се беше бил в истинска битка, Трикс прие с благодарност предложението на рицаря. И работата, разбира се, не беше във витамантите — нощният град крие множество неприятни сюрпризи, дори без магии: алчни разбойници, пияни хулигани, самаршански бедняци, които градските власти предпочитаха да наемат за копане на канавки и чукане на камъни…
	Но към могъщия рицар, който придружаваше две момчета и малко дете, разбира се, никой не посмя да се приближи. Те стигнаха до къщичката на Лапад без никакви приключения. Прозорците светеха и се чуваше тиха музика от лютня. В градината бавно се разхождаше летящото огънче.
	— О… — с нотка на завист каза Паклус. — Радион има гости… хайде, вървете, аз ще почакам, докато вратата се затвори след вас и ще продължа по пътя си…
	— Къде ще отидете, рицарю, сър? — съчувствено попита Йен.
	— Малко ли са хановете в Дилон? — Рицарят сви рамене.
	— Не, не! Не може така! — Йен хвана рицаря за ръката. — Да вървим! Лапад е ваш приятел, ще ви приюти за една нощ.
	Трикс си помисли със съмнение, че Йен прекалено много си въобразява. Разбира се, Паклус и Лапад са приятели, но не беше работа на Йен, който самият имаше права при Лапад колкото една мишка, да го кани в къщата!
	— А ти как мислиш? — Паклус с надежда попита Трикс.
	— Ще се обиди, ако не влезете! — убедено отговори Трикс.
	Огънят — пазач направи един кръг около тях, но не ги спря. Трикс отиде до вратата и почука. Вътре продължаваше да звъни лютня и нечий приятен глас тихо и припяваше. Трикс бутна вратата и тя се отвори.
	Пред очите им изникна зрелище, колкото учудващо, толкова и смущаващо.
	Точно зад вратата, в коридорчето стоеше един чичо, който, ако се съдеше по лицето му, беше от простолюдието, но дрехите му бяха на богат човек — или търговец, или виден майстор от някоя от гилдиите. Под мишницата си държеше малко сандъче. Малко по-нататък седеше една старица със свадливо лице и стискаше в ръка брокатена кесия. Зад гърба и стоеше възрастен лакей. И търговецът, и старицата си хвърляха враждебни погледи. Точно до входа на големия салон, стоеше младеж с изящна външност, облечен в риза от дантели и батиста и панталони до коленете. И младежът държеше в ръцете си пакет.
	— Накъде без ред? — възмути се господинът, когато Трикс се запромъква покрай него. — Аз, кажи-речи, от обяд чакам тук!
	От джоба на Трикс изскочи Аннет и гневно запищя:
	— Смрадливец! Падни на колене или ще се превърнеш в гнил пън! Пред теб стои ученикът на Радион Лапад — великият магьосник Трикс Соийе!
	— Ами, веднага да беше казал, че си магьосник — спокойно каза чичото. — Моля, минете, ваше е правото… Но никак не ви приляга да заплашвате честния дърводелец! Нашата гилдия е уважавана в този град, без нас, за благородните господа няма да има нито люлки за отрочетата им, нито ще имат маси, на които да се нахранят, нито мебели, за да са уютни домовете им!
	Старицата не каза нищо, само впери в Трикс такъв недоволен поглед, че той не издържа и обърна настрана главата си. Съпровождан от ескорта си, той влезе в салона, където имаше още доста граждани, които по нищо не си приличаха:
	— мургав младеж с бягащ поглед, който криеше нещо в пазвата си,
	— младо момиче с разплакани очи, което се притискаше към майка си,
	— навъсен стражар, който хвърляше подозрителни погледи на мургавия младеж,
	— музикант, който много приятно свиреше и пееше на лютня старинни балади,
	— древен старец, около когото се бяха подредили в кръг трима яки мъже, които ако се съдеше по поразителната им прилика, бяха братя-близнаци.
	— Е-е… — проточи Паклус, като се огледа. — Нашият Радик май е решил да поработи… за благото на град Дилон…
	В това време, вратата на кабинета се отвори и оттам излезе развълнуван и зачервен мъж на средна възраст. Подир него се показа Лапад, с думите:
	— … ще се убедите, че ефектът му е дългосрочен, за разлика от корените на ехинопса и компресите с оцет… Следващият!
	В този момент, той зърна Трикс и лицето му светна от искрена радост.
	— Върнал си се! О! И Паклус!
	Магьосникът и рицарят се прегърнаха, Трикс си заслужи одобрително потупване по рамото, Аннет получи кимване, а Йен и Халанбери бяха удостоени едва с мимолетен поглед.
	— За днес, приемът свърши! — тържествено обяви Лапад. — Върна се моят ученик, когото бях изпратил до… ъ… до Сивите планини за могъщ еликсир. До утре! Елате утре!
	Хората безропотно тръгнаха към изхода, поглеждайки недоволно към Трикс. От антрето се опита да се покаже дърводелецът, но Лапад така го изгледа, че и той не посмя нищо да каже.
	Само старецът с тримата синове остана седнал.
	— Дядо! Дядо! — високо изрече Лапад. — Утре ще приемам, вървете си у дома да си почивате, моля ви!
	— Не съм глух! — със скърцащ глас отвърна дядото. — Не бива да си ходя у дома, вълшебнико. Ще умра.
	— Ти още си пълен със сили, още дълго ще ходиш по тази земя! — опита се да го успокои вълшебникът. — Ела утре!
	— Ако не ме приемеш, тази нощ ще умра — упорито отговори дядото. — Ето тези ще ме довършат. — Той погледна сурово към синовете си. — Омръзна им вече да чакат, кого ще определя за наследник. Ще се наговорят и нощес ще ме удушат с възглавница.
	— Тате, какво говорите! Нали заповядахте да изхвърлят всички възглавници! — възмути се един от синовете.
	— Затова съм жив! Ако не ме удушат, ще ме отровят, знам ги аз тези негодници!
	Тримата синове се спогледаха някак замислено и с интерес.
	— Добре — предаде се Лапад. — От уважение към белите ти коси… какво искаш, дядо?
	Дядкото се изкашля и каза:
	— Аз имам трима сина. Най-големият е умен, средният — силен, а най-малкият е добра душа. Когато усетих, че краят ми наближава, реших да поделя помежду им това, което имам. На най-големия да оставя воденицата, защото той умее да се оправя с воденичните камъни. На средния реших да оставя магарето — да работи на пристанището като товарач. А на най-малкия — моя любим котарак, защото само той е такъв сополивец, който никога не би изхвърлил животинка на улицата.
	— До момента не виждам проблем — призна Лапад.
	— Аз дори не ги различавам! — неочаквано силно завика старецът. — Те са близнаци, заради това майка им умря при раждането! Викнах ги и ги питам — кой е най-големият и всеки ми отговаря, че е той!
	{img:neskoposkoto_i_025.png}
	Братята наведоха глави.
	— Наговорили са се, така ли? — поинтересува се Лапад. — Това е неочакван ход. Силен ход!
	— Татенце — помоли единият от братята. — Недейте да делите имането. Позволете ни да го продадем.
	— Включително и този смрадлив котарак! — добави вторият.
	— Парите ще си поделим поравно! — замоли се третият. — Няма да се караме! Та нали сме еднояйчни близнаци!
	— Продайте и поделете всичко, когато баща ви си отиде — предложи Паклус, който също се увлече от ситуацията. — Просто е!
	— Ами ако най-големият, тоест аз, след смъртта на баща ни размисля и не пожелая да делим? — попита единият от братята.
	— Аз съм най-големият и съм много умен, а всички умни хора са алчни — каза вторият.
	— За мен, най-големият син, волята на тате е свещена — печално рече третият.
	Лапад се разсмя гръмогласно:
	— Браво на братята! Как го завъртяха! Трикс, я покажи майсторлъка си. Как ще помогнеш на стария мелничар?
	Трикс се замисли.
	— Дядо, а вашите синове, нямат ли някакви белези, които да се различават? Някакъв белег по рождение…
	— Единият от детството си има следа от каиша ми на лявото бедро, там, където го фрасна токата — спомни си дядото. — Другият няма нокът на едното кутре, падна му, когато воденичният камък му притисна пръста… А третият има белег на крака си — разтоварваше една каруца и изпусна буре… Но кой кое — не помня!
	— Данните са недостатъчно — печално каза Лапад. — Логиката в случая е безсилна…
	— Да използваме заклинание за подобряване на паметта? — предложи Трикс.
	— Не бих те съветвал — каза Лапад. — Когато човек е на такава преклонна възраст и най-безобидната магия може да го убие.
	— Тогава, заклинание за истина! — каза Трикс — Братята да си признаят кой кой е…
	— Ще се оплачем на регента! — каза единият брат.
	— Забранено е да се използва такава магия спрямо честните хора! — добави вторият.
	— А да криеш кой си от благородни подбуди — не е престъпление! — заключи третият.
	Трикс се замисли. Лапад го гледаше усмихнат.
	— Добре — каза Трикс. — Кой има на бедрото си следа от каиш?
	Братът, който стоеше отляво, вдигна ръка.
	— Кой няма нокът на кутрето си?
	Братът, който стоеше в центъра, вдигна ръка и показа нокътя си.
	— А белег на крака?
	Братът, който стоеше отдясно, кимна.
	— Това е напълно достатъчно — каза Трикс. — Добрият брат не може да е заслужил бащиния гняв до такава степен, че да получи за цял живот белег от колана. И така, отляво е или силният, или умният. Умният брат не би могъл да притисне пръста си между воденичните камъни. Значи в центъра е или силният, или добрият. Силният брат не би изпуснал бурето. Тоест, в дясно е или умният, или добрият.
	— Аз мисля, че това изобщо не ни помага… — почеса се Паклус.
	— Това ни дава всичко! — тържествено отвърна Трикс. — Да допуснем, че от ляво е силният. Тогава, в средата е добрият. А от дясно е умният! Нали?
	— Ами ако отляво е умният? — попита Паклус.
	— Тогава, в средата е силният, а в дясно — добрият!
	— И какво от това? Имаме два варианта — и двата, еднакво вероятни. Лапад е прав, тук логиката е пас!
	— Ние знаем със сигурност, че този в средата, който не е умният, не е най-големият син! — гордо каза Трикс. — Той няма да получи мелницата!
	Синът в средата зяпна. Погледна братята си. Те извърнаха глави.
	— А дребният добитък, като магаре и котарак, може да се раздели в работен порядък — продължи Трикс. — Склонен съм да вярвам, че умният брат също не би получил каиш по задника. Значи от ляво е силният! При това положение, в средата не е силният, нито умният, а добрият, което се потвърждава от факта, че заради добрата си душа, той се е опитал да работи на воденицата, без да е подготвен! И, разбира се, братът, който си пада по умствения труд и стои от дясно, не е могъл да се справи с товаро-разтоварната работа. Край! На силния — магарето, на добрия — котарака, а на умния — мелницата!
	Дядото се почеса по главата.
	Пръв не издържа братът отдясно.
	— Аз ли не ставам за работа?! — викна той. — Аз ли?! Когато трябва нещо да се мъкне, или да се товари, все мен търсят — затова се нараних!
	— Аз ли не съм умен?! Аз ли съм си притиснал пръста в камъните, защото не ме бива?! Ами че аз от петгодишен съм на мелницата, затова си притиснах пръста! — обиди се братът, който беше в средата.
	— Мен ме пердашеха само заради добрата ми душа! — бушуваше братът от ляво. — Те правеха белите, а след това ме молеха: „Братко, кажи, че си ти, теб татко те обича, няма да те бие силно!“
	Трикс погледна гордо към вълшебника. Той пък кимна одобрително. Тогава Трикс смигна на Паклус, който съвсем се беше объркал и му каза:
	— Логиката изобщо не може да бъде приложена в човешките отношения. Всеки факт може да бъде тълкуван по всякакъв начин. Точно това направих аз. Главното тук беше да се разгневят спорещите, те да се обидят на несправедливостта.
	— Той наистина ще стане добър вълшебник — призна Лапад. — Донесохте ли малко брашно, дядо? Нека силният ти син го занесе в килера. И край, край! Приемът свърши!
	Когато старецът, заедно със смутените си синове си тръгна, Радион, с доволен вид изтри ръцете си в работната си мантия и каза:
	— Добра вечер! Три златни, шест сребърни монети… Гъска, брашно, кошничка с яйца, няколко нови кърпи, парче кадифе за нова мантия, две заклани кокошки… ей, момче… как ти беше името…
	— Йен, ваша мъдрост.
	От неочакваната титла, Радион леко се смути, но не й обърна особено внимание:
	— Младежо Йен, върви в кухнята, оскуби кокошките и ги опечи с подправки. Можеш ли?
	— Разбира се! — Йен се стараеше с всички сили да покаже своята полезност. — Халанбери, стига си бърка в носа! Тръгвай да приготвим вечеря!
	— Аха!
	— Този, малкият да си измие ръцете със сапун! — викна след тях вълшебникът. Въздъхна тежко и промърмори, докато се спускаше в креслото: — Толкова се надявах, че някъде по пътя, тези дечурлига ще се изгубят…
	— Лапад, така не бива, това са деца! — с упрек каза Паклус и седна до него.
	— Ако бяха възрастни, щях да ги превърна в нещо полезно за домакинството! — запъна се Лапад. — Апропо… как мина вашето… пътешествие?
	— Удачно — отвърна Трикс. — Кня…
	— Тихо, тихо, тихо! — замаха с ръце Лапад. — Не ме интересуват твоите роднини, твоите любовни похождения и неудобствата ти по пътя. Излезе в отпуска — какво по-хубаво?!
	Трикс въздъхна.
	— Никой ли не загина?
	— Абсолютно — каза Паклус, след като поразмисли. — Нали мъртвите не могат да умрат втори път?
	— Не, не и не! — затръска глава Лапад. — Те само могат да намерят покой. Това е съвсем друга работа. Аз тук бях принуден да окажа малко помощ на местното население. Нали разбирате… — Той помълча. — Трябва да се яде!
	— В днешно време го няма предишното уважение към магията… както и към изкуството на меча… — кимна Паклус. — Няма да повярваш, че успешния край на нашия поход, ние отбелязахме в една ужасна таверна. С пиво! Там дори нямаше благородно вино…
	— Трикс, в бюфета! — изкомандва Лапад.
	Трикс извади и донесе от бюфета тумбеста бутилка (изглежда Лапад не беше преброил точно даровете на благодарните граждани) и по своя инициатива, три чаши. Лапад отпуши запечатаната с восък тапа и наля вино и на тримата.
	— Седни — покани той Трикс.
	Трикс примъкна един стол и седна при рицаря и магьосника.
	— И така, млади мой ученико… — Вълшебникът подуши виното и удовлетворено кимна. — И така, млади мой ученико, аз съм много радостен да ти съобщя следния факт — ти преминаваш от редови хвалач в подавач!
	— Браво! — каза Паклус и отпи от виното.
	— От този момент, ти можеш да ми помагаш в магиите, да твориш собствени вълшебства без разрешение и да поздравяваш другите вълшебници, не, покланяйки им се до кръста, а само с вежливо кимване! Сега ще почувстваш как расте твоята заклинателна книга…
	И действително, Трикс почувства, че нещо помръдна на кръста му — неговият Айпод уголеми размера си.
	— А колкото до твоя ученически жезъл — можеш да го превърнеш във вълшебен!
	— Как? — възхитен, попита Трикс.
	— Как — как? Омагьосай го!
	— Как именно?
	— Ах, да, няма как да знаеш. Табелите за ранговете… — кимна Лапад. — Така… жезълът на хвалача по всичко прилича на вълшебен, но всъщност е обикновена пръчка.
	— Знам — тъжно кимна Трикс.
	— Жезълът на подавача е нещо много по-сериозно! Можеш така да го омагьосаш така, че когато потрябва, да свети със страшна червена или с магическа зелена светлина, или така, че когато удариш с него по земята или някого от враговете, той да изпуска снопове искри, или пък в момент на голяма опасност, когато ръцете ти се изпотят от страх, да започне заплашително да ръмжи и страховито да стене. Но само едно от трите!
	— Аха… — Трикс се замисли. — Ами жезълът на помагача?
	— Жезълът на помагача може едновременно да свети, да хвърля искри и да издава звуци!
	— А на истинския вълшебник?
	— Истинските вълшебници са ограничени единствено от фантазията си — засмя се Лапад. — Аз, например, обичам, когато ударя с жезъла, да цъфтят цветя. А ако се уплаша, от нея ще излети ято зловещо грачещи гарвани и ще започне да кръжи над мен.
	— Всъщност, какво прави вълшебният жезъл? — тихо попита Трикс, предугаждайки отговора.
	— Прави впечатление на околните — също толкова тихо отговори Лапад. — Искам да разбереш, момчето ми — деветдесет процента от работата на вълшебника е работа за зрителите!
	Трикс кимна.
	— Затова пък, ефектният жезъл ще ти помогне да твориш по-силна магия! — ободри го вълшебникът. — Хайде, пий до дъно, мой славни подавачо!
	Трикс въздъхна и пресуши чашата си на един дъх.
	Виното беше гъсто, сладко и силно — къде-къде по-силно от виното, което той беше свикнал да пие в дома на родителите си. Главата му се замая.
	— Той се представи чудесно в битката — вметна Паклус. — И от самото начало…
	— Нищо не искам да слушам! — с болка в гласа възкликна Лапад. — Нищо! Нямам право!
	— А ако разкажа история, която се е случила с мен незнайно кога и незнайно къде? — попита Паклус. — Веднъж при мен дойде един мой познат млад магьосник…
	— Това е добра идея! — грейна Лапад. — Само без имена!
	Йен и Халанбери тържествено донесоха от кухнята печените кокошки. Лапад, чието настроение се оправи окончателно при вида на храната, откъсна за Йен крак и крилце, на Халанбери — крак, след което ги прати да вечерят в кухнята. Съдейки по хихикането, което се чуваше от време на време и по тракането на чиниите, там те изобщо не скучаеха.
	— И в този момент, ние видяхме кораба на вита… на неприятеля! — разказваше Паклус.
	Аннет, която през всичкото време мрачно летеше из стаята, се спусна до ухото на Трикс и му пошепна:
	— Мили, и аз ще отида да вечерям…
	— Къде?
	— Ами тук наблизо има едно място… — мъгляво отвърна феята. — Остави ми парченце от сладкиша, моля те!
	— От кой сладкиш?
	— От този, който сладкарят донесе на Лапад — благодарност за… за един еликсир — днес Аннет предпочиташе да се изяснява с недомлъвки. — Чао, мили!
	Феята отлетя, а Трикс, който по молба на вълшебника отиде още веднъж до бюфета за нова бутилка вино, продължи да слуша историята за своя героизъм. Към виното вече посягаше много предпазливо, но въпреки това, съвсем скоро започна да клюма и за малко да проспи завръщането на Аннет.
	— Целувки на всички в тази зала! — възкликна феята, влитайки през отвореното прозорче. И започна с весел смях да кръжи и да танцува над масата.
	Лапад и Паклус, които току-що бяха обсъждали дали ще успее злият витамант да се добере по морското дъно до Кристалните острови, млъкнаха и я зяпнаха.
	— Защо сте толкова мрачни? — засипвайки магьосника и рицаря с блестящ сребрист прашец, питаше феята. — Защо не се радвате, заедно с мен? Искам да е весело! Искам да празнуваме!
	— Аннет, кажи ми, ти можеш ли да станеш висока колкото нас? — попита Паклус, поглаждайки брадата си.
	Лапад, който вече беше задавал този въпрос, скептично се усмихна. Но феята неочаквано престана да танцува във въздуха и отвърна:
	— Да. Но затова ще трябва да ме целунеш.
	— Аз съм готов! — на мига отговори рицарят.
	Аннет се спусна и кацна върху протегнатата длан на Паклус. Лапад изхъмка със съмнение. Рицарят се прокашля, много внимателно поднесе Аннет към устните си и я млясна.
	— Ха-ха-ха-ха-ха! — стремително отлитайки към тавана, завика Аннет. — Толкова голям, а вярва в приказки! Аз съм фея на цветята! А цветята са малки! Аз не мога да порасна! Ха-ха-ха-ха-ха! Какво се мръщиш, сър рицарю? Няма защо! Всеки път, когато се намръщиш, в света умира по една фея!
	— Ако не престанеш да се кикотиш, една моя позната фея, със сигурност ще умре! — кресна рицарят и стана червен като домат.
	Феята се изсмя презрително, но се отдалечи и млъкна. Лапад стана, отиде до кабинета си и се върна с кутия шоколадов сладкиш, който остави на масата:
	— Аннет, заповядай при нас. Жалко, че не можеш да ни правиш истинска компания, но…
	Не се наложи дълго да я уговаря. Трикс, който от няколко минути вече почти заспиваше, за една секунда затвори очи. След това видя, че половината сладкиш е изяден!
	— Бива си те! — възкликна той. — Колко излапа за една секунда!
	Лапад, Паклус и Аннет го зяпнаха с недоумение. Изведнъж Трикс се усети, че от кухнята не се чуваха гласовете на Йен и Халанбери, под масата се бяха събрали пет бутилки от вино, а в ръката на магьосника се беше появила отнякъде димяща лула.
	— Ти спа цял час седнал, мой млади ученико — меко каза Лапад. — Върви да си легнеш. Можеш да легнеш в моята спалня. Аз ще пренощувам в кабинета си.
	— Ако въобще си легнем! — бодро каза Паклус.
	Трикс не пожела да спори и да настоява — така и така, очите му се затваряха. Той тръгна към спалнята на магьосника. Ако се съдеше по леглото му, Лапад не беше лягал цяла седмица. Смъкна обувките си, съблече куртката и без да се съблича повече се повали на леглото. Сложи под възглавницата книгата — Тиана, която грижливо беше крил в пазвата си, дори когато заспа на масата. Не се сдържа, измъкна я и известно време я разглежда, като поглаждаше буквите Т.И.А.Н.А.
	Събуди го Аннет — вече като че ли беше сутрин, защото навън съмваше, но за Трикс беше минал само един миг, откакто беше затворил очите си. В началото той долови само една тиха и нежна песен:
P>
	Спи, моя радост, заспи!
	В замъка всичко угасна.
	Феи сънуват звезди,
	стражи похъркват негласно.
	Месец в небето блести,
	спи и чудовище страшно…
	Бързо очи затвори,
	Спи, моя радост, заспи…
	Заспи! Заспи!
P$
	Тази приспивна песен беше най-разпространената в кралството, но също така имаше и доста съмнителна слава. Разправят, че хората я научили от кръвопийците-елфи и от другите зли и разпуснати малки народи, които само дебнеха в тъмното, за да нападнат сънените деца. Но елфите и останалата съмнителна измет отдавна бяха натирени вдън гори, а приспивната песен притежаваше остатъчна магия и много добре приспиваше непослушните деца. Нали всяко културно наследство трябва да се пази! Затова през цялото си детство, Трикс заспиваше с тази песен…
P>
	В замъка всичко притихна,
	Мрачни, тъмниците спят.
	Призракът също покри се…
	Някъде чува се писък —
	Теб не засяга това!
	Бързо очи затвори!
	Спи, моя радост, заспи!
	Заспи! Заспи!
P$
	Аннет припяваше песничката и подпъхваше одеялото му от всички страни. Не че Трикс се нуждаеше от това — беше топло, но на всеки му е приятно, когато се грижат за него…
P>
	Врата не скръцва във нощта,
	че тук живее мойто птиче
	в охолство и във красота…
	Няма си грижа за нищо
	Моето птиче прекрасно.
	Всичко за него е — ясно!
	Мама е само нещастна.
	Нервите скъса ми ти!
	Спи, моя радост заспи!
	Заспи! Заспи!
P$
	Под напева, който му беше познат от младенческите години, Трикс започна отново да заспива. Но Аннет внезапно замлъкна. След това силно ощипа Трикс по бузата и възмутено викна в ухото му:
	— Нямаш нито срам, нито съвест! Какво си мислиш, че правиш?!
	— Какво?! — Трикс седна уплашен в леглото и издърпа одеялото до брадата си.
	— Ти замъкна невинното момиче в леглото си! — Аннет обвинително посочи книгата.
	— Ама това е книга! — възмути се Трикс.
	— Е, и?
	— Тя само лежи до мен! Даже в баладите… — Трикс беше сънен и не можа да си спомни историята, която му трябваше, но после фразите от приключенията на барон Хмар изплуваха от само себе си. — Когато доблестният Хрей спаси прекрасната Азол от лапите на разбойниците, той легна до нея, за да си почине…
	Аннет се намръщи. Попита го:
	— Така ли е казано?
	— Ами да… легна, за да си почине, а своя верен меч Оксогон положи между себе си и Азол…
	— Виждаш ли! — Аннет запърха с крилца. — Единствената ситуация, когато благородният юноша може да легне в едно легло с дама е, когато между тях има положен остър меч!
	Трикс помисли и реши, че Аннет е права. В баладите, героят или лягаше до дамата, а веднага след това следваше сватба, или в леглото те бяха трима — героят, неговият меч и дамата му.
	— Аз нямам меч — призна си той. — Може би жезълът ще свърши работа?
	— Прибери момичето в шкафчето — тропна с крак във въздуха Аннет. — Дръж се, както подобава!
	Засраменият Трикс скри книгата в нощното шкафче, като предварително измъкна оттам един изсъхнал сухар, стара лула, празно шише с надпис „Ароматна вода № 4“ и остатък от молив. Всичко това очевидно принадлежеше на Лапад.
	Едва сложил глава върху възглавницата, той видя, че върху леглото се е нагласила Аннет и го гледа умилено в очите.
	— Какво? — попита Трикс.
	— Каня се да поспя, мили!
	— Как не! Като благороден юноша… — Трикс хвана феята с два пръста за талията — аз съм длъжен да те пратя да спиш на табуретката!
	— Неблагодарник — изхлипа феята и се изтръгна от ръцете му. — Добре, добре, затвори ме в кутийка, сложи ме в шише, завържи ме с конец… — тя замълча за секунда, след което възкликна с неочакван ентусиазъм: — Завържи ме! Завържи ме, мой строги господарю!
	— Така — каза Трикс и пусна Аннет. — Аз наистина съм твой повелител, нали не си забравила? А ти си моят фамилиар! Вълшебен слуга! Така че аз ти заповядвам — стой кротко, легни си където искаш, но не на леглото и… и въобще не ми досаждай!
	Той постави феята на табуретката, сложи глава на възглавницата и веднага заспа.
	Събуди го някакво натрапчиво и неприятно усещане. Отвори очи и видя, че Аннет си беше направила нещо като кушетка от флакона от „Ароматна вода № 4“, лежеше върху нея, подпряла с ръце главата си и го гледаше мечтателно.
	— Какво искаш? — пошепна Трикс.
	Аннет кокетно повдигна раменца и игриво махна с крачета.
	Трикс въздъхна и седна на леглото. Слънцето вече грееше с пълна сила. Време му беше да става.
	— Аннет, трябва да поговорим — каза Трикс.
	Феята веднага застана нащрек — като всеки, който чува тази фраза.
	Чудна работа! Почти всички хора (нечовешките създания — също) умират да си поприказват. Воините разказват за геройствата си. Момичетата обсъждат с приятелките си своите любими. Злобният Черен властелин, застанал на прага на завладяването на света се впуска в дълъг разговор със сразения си противник — сякаш специално му предоставя време да събере силите си и да победи.
	За какво ми е думата? Да вземем теб, любезни мой читателю. Да, да, именно теб! Към теб се обръщам. Ако си млад — иди при майка си и й кажи: „мамо, трябва да поговорим“. Ще видиш колко забавно ще побледнее тя и колко безпомощно ще увиснат ръцете й! А ако си възрастен и ти самият имаш деца — извикай сина си и му кажи: „Синко, трябва да поговорим“. Какви емоции само ще се изпишат върху лицето му! Какви тайни ще заизлива през сълзи — и кой изяде сладкото, и кой си играе с кибрита, и кой играе игри в Интернет и са му пуснали вирус…
	А става дума само за едно предложение — да направим нещо, което в никакъв случай не може да бъде осъдително, нещо, което отличава човека от животното. Да поговорим!
	По същия начин и феята веднага се усъмни, че нещо не е наред.
	— Слушам те — промълви тя.
	— Аннет, ти си най-добрата фея на този свят — каза Трикс. — Аз самият те призовах. И съм много щастлив от това, че толкова ме обичаш и че така се грижиш за мен.
	— О… — печално каза феята.
	— Но… — продължи Трикс. — Ти си фея. Мъничко, прекрасно създание от света на магията и цветния прашец.
	— Ами ако все пак успея да порасна? — попита феята. — Ако стана висока колкото теб?…
	— Аннет, не е там работата — каза Трикс. — Съвсем не е в това. Ти си фея — вълшебно създание. А аз съм човек.
	— Като съм вълшебна, значи ли, че съм по-лоша? — пошепна феята.
	— В никакъв случай! — Трикс въздъхна. — Как да ти го обясня?… Например, ако попадна на необитаем остров с момиче-гном…
	Аннет вдигна глава и очите й заблестяха радостно.
	— Не, примерът не е сполучлив! — възкликна Трикс, като си спомни за Паклус. — Гномите, елфите — всички те са като хората. Малко по-различни. Но минотаврите, сфинксовете, грифоните, феите, духовете…
	— Ние също сме живи, нали? — каза Аннет. — Но по друг начин. Ние също мислим, мечтаем. Страхуваме се, радваме се. Между нас има и добри, има и лоши…
	— Така е, но вие сте вълшебни. Хората и феите могат да бъдат приятели. Могат да се обичат. Но… не като хората.
	— Знам — каза Аннет. Тя слезе от шишенцето за тоалетна вода и седна върху старата лула на Лапад. — Аз прекрасно разбирам всичко. Но ти си ме създал такава, Трикс. Не уточни как именно трябва да те обичам. Да беше казал: „Обичай ме като сестра“. Или: „Обичай ме като вярно куче“. Щеше да ми е по-лесно.
	— Извинявай — каза Трикс. — Не помислих. Аз съм толкова… неопитен магьосник.
	Аннет мълчеше и гледаше встрани. Промълви:
	— Аз се надявах, че бързо ще изчезна. След един-два дни… Така става с феите на цветята… Но ти ме създаде много устойчива. Аз ще живея, може би, много месеци. Или много години.
	Трикс премълча — беше глупаво да се извинява точно за това.
	— Трябва някак си да се приспособявам — въздъхна Аннет. — Кажи, много ли я обичаш тази Тиана?
	— Не знам — каза Трикс и сърцето му бързо-бързо затупка. — Аз… още не съм се влюбвал в никого.
	Аннет въздъхна и изтри с ръка очите си.
	— Обичаш я — каза тя. — Щом казваш, че не знаеш, значи я обичаш.
	Те помълчаха известно време.
	— Искаш ли да те преомагьосам? — попита Трикс. — Така, че да не ме обичаш…
	— Не! — Аннет излетя нагоре. — Не смей да си го помисляш! Ако го направиш, ще поискам да си отмъстя и ще започна да правя какви ли не гадости! И второ… и второ — да не си посмял! Не искам да се преомагьосвам!
	Те пак замълчаха.
	— Трикс и Тиана — мрачно произнесе Аннет. — Трикс и Аннет… Трикс и Тиана… Трикс и Аннет… Трикс и Аннет не звучи добре, като се замислиш. Звучи като име на болест.
	Трикс изсумтя.
	— А Трикс и Тиана звучи като името на някоя гореща южна страна, където всички тичат насам-натам с копия и без гащи! — отмъстително добави Аннет.
	Трикс не каза нищо.
	— Значи — печално каза Аннет — щом ти я обичаш толкова много, ще трябва и аз да я обикна. И дори да се грижа за нея — добави тя с отвращение. — Какво да се прави… Но запомни — няма да носиш със себе си в леглото книгата!
	— Няма — съгласи се Трикс.
	— Ако ти се доще да я целунеш по корицата — ще го правиш не по-често от един път в денонощието и то под мое наблюдение!
	— А може ли да я погалвам по страниците?
	Аннет се замисли.
	— Може би, да. Само не по корицата. И не по първата страница.
	— Може ли да я чета?
	— Последната страница, може — кимна феята. — Смятай това за съвет.
	Трикс кимна.
	— И така — неестествено бодро произнесе феята — да затворим тази тема. С теб, ние сме приятели… за цял живот. Обичайте се… аз ви благославям.
	— Ами, не знам, може Тиана изобщо да не ме обича…
	— Тя не е чак толкова глупава! — избухна феята. — Върви да се измиеш. Лапад изобщо не си е лягал, вече разбута Йен и той приготвя закуската. Върви. Повече към тази тема няма да се връщаме… Ако искаш… Дори мога да ти ушия торбичка за тази… книжка. За да не я мърляш в пазвата си, а да виси на шията ти… — Аннет помълча и жлъчно добави: — Тепърва ще свикваш!
	— А торбичката от какво ще е?
	— Ще я ушия от розови листенца, конецът ще е от слънчев лъч, а иглата — от перо на феникс — със сладко гласче обеща Аннет. — От каквото намеря, от това ще я ушия, глупако! Порови из шкафовете на Лапад, твоят учител е такъв спестовник, че със сигурност ще се намери парче коприна… или някакъв стар парцал.
	Трикс кимна с благодарност.

	* * *

	Както се оказа, магьосниците понасят нощния живот далече по-добре от рицарите. Радион Лапад беше бодър и весел, гордо седеше в едно кресло и оттам помагаше на Йен кухнята.
	През това време, сър Паклус мирно похъркваше на пода, загърнат в стара конска попона. Призори, когато рицарят вече не се държеше на краката си, се опита да смъкне от стената един древен гоблен, който изобразяваше изгрева на слънцето и да се завие с него, но беше спрян от домакина и положен върху попоната, която намирисваше на конска пот.
	Всъщност, в това нямаше нищо за чудене. Рицарите се славеха голямата си физическа издръжливост, освен това, те употребяваха сгряващите напитки в неимоверни количества. Но въпреки това животът им преминаваше изключително размерено. Сутрин — събуждане и дълго пиене на зелев или краставичен сок. През деня — пътуване, обяд, двубои с чудовища и други рицари. Вечерта, ако се случеше да им провърви — голяма битка с враговете. Ако не им провърви, което ставаше по-често — сражение с виното или с пивото в близката кръчма. А през нощта — дълбок и здрав сън.
	Магьосниците пък от своя страна, нямаха никакъв дневен график. Сутрин магьосникът отваря очи и го изпълват гениалните му замисли. Редове от нови, могъщи заклинания, които ще разтърсят света, а него — вълшебника ще покрият с неувяхваща слава (както и със злато, разбира се), препълват главата му. Магьосникът закусва набързо, хваща перото и сяда зад писмената си маса (е, може да приседне върху някой гнил пън с надланника си, ако е на път). И ето, тържествения миг е близо… ето… ето сега ще се появят на бял свят вълшебните редове!
	— Скъпи, не би ли могъл да поседиш с детето, докато почистя зеленчуците за супата? — пита жената на магьосника (да, да, колкото и да е странно, магьосниците са семейни люде).
	Магьосникът се заема послушно да си играе с детенцето, тъй като на съпругата му се осмелява да противоречи единствено Черният властелин (всъщност, точно заради това Черният властелин се съгласи да стане такъв, след което превърна жена си в авлига и отпътува към своя Замък на ужасите).
	Но ето че зеленчуците са почистени и магьосникът сяда отново да се труди над пергамента. Първите редове на заклинанието вече са готови, а перото е потопено в мастилницата.
	Кристалната топка на масата започва да проблясва. Сигурно някой колега — вълшебник, иска да си поприказват за магиите и да се оплаче от главоболието си след вчерашния симпозиум.
	Разговорът е приключен, магьосникът отново хваща перото. И гледа замислено кристалната топка.
	Какво обаче става по широкия свят? Струва ли си да се започва работа по ново заклинание, преди да се разбере какъв е курсът на златния кралски талер към сребърния самаршански динар? И как е завършил инцидента между едно от големите и две от малките княжества в Сивите планини? Избран ли е нов глава на конгреса на витамантите? Освен това… освен това, може и да се позабавлява и да погледне с помощта на кристалната топка какво става в женската баня на Дилон. Просто така, за вдъхновение!
	Ето, че всичко е приключило и магьосникът хваща отново перото. Ей сега ще настъпи мигът на творчеството!
	Но тъкмо в този момент жена му го вика да обядва супа. И започва да го пили заради липсата, както на златни талери, така и на сребърни динари в тяхното семейство.
	След обяда магьосникът малко си почива — трудно се работи на пълен стомах. След това идва градския херолд и го моли да му разкаже нещо за магиите, тъй като гражданите се интересували. Над какви заклинания работи в момента уважаемият вълшебник? А кое е първото заклинание, което е измислил? Трудно ли се става магьосник в днешно време — говори се, че било само с връзки? Вярно ли е, че някои от заклинанията на магьосниците били измислени от техните ученици? Кого от колегите си уважава вълшебникът, а кого — не чак толкова? Много ли плащат за заклинанията?
	Херолдът си отива, а магьосникът остава, тъпо вторачен в кристалната топка. Всички прекрасни думи, измислени сутринта са се изпарили някъде. Или херолдът ги е отмъкнал със себе си, или са се попилели покрай дрънкането с колегите…
	И така — цял ден.
	Ако магьосникът е ерген, пречат му, вместо жената и детето, глупавият му слуга и поредният авантюрист, който е решил да отмъкне от съкровищницата на магьосника артефакт, който никога не е съществувал. Ако магьосникът е на мисия, пречат му мравките, които са го полазили под мантията, глупавите въпроси на партньора му — рицар и идиотските изцепки на партньора — крадец, поривите на студения вятър, който все не може да омагьоса, или прекалената жега, от която няма къде да се скрие.
	И така, чак късно през нощта, под светлината на звездите и вълшебния огън, магьосникът започва да твори своите заклинания. И вече не са толкова прекрасни, каквито са му се стрували сутринта.
	Но това не е проблем.
	Така че магьосниците прекрасно понасят всяка дневна програма. Могат еднакво добре да не работят и сутрин, и вечер, и през нощта. И никак не е чудно, че тогава, когато сънят вече е повалил рицаря, вълшебникът отваря поредната си бутилка вино.
	— Добро утро, господин Лапад — вежливо поздрави Трикс. — Да помогна ли на Йен в кухнята?
	— На подавача не му приляга да се занимава с готвене — отвърна Лапад. — Нека Йен… щом се е стоварил върху нашите глави… да си заработи прехраната.
	Трикс мислено много се зарадва. Изглежда Лапад все пак беше решил да остави Йен тук. Но не даде да се разбере, а само кимна и попита:
	— Какво ще разпоредите за днес, господин Лапад?
	— Прости работи. Ще закусим и ще започнеш да събираш багажа.
	Трикс го загледа учудено.
	— Отиваме в столицата, глупави ученико! При крал Меркел.
	— З-защо? — заекна Трикс.
	Столицата беше далече. А кралят — много сериозно нещо! Трите княжества, волните барони, кралските територии — цялата огромна държава вече много години ликуваше под владичеството на древния род Маркел. В сравнение с владенията на краля, дори княжество Дилон беше малко и скромно, да не говорим за съхерцогството на Соийе и Гриз…
	— За да се занимаем с това, което приляга на вълшебниците — сурово отвърна Лапад. — Ще задаваме въпроси. Ще търсим отговори. Закуси здраво, млади подавачо, защото скоро няма да обядваме!
	Трикс въздъхна и седна на масата.
	{img:neskoposkoto_i_026.png}


>>	3

	Ако се съди по това колко песни, които възпяват пътищата, са написани, значи няма нещо, което да е по-скучно и уморително от пътешествието.
	Унила и тежка е съдбата на пътешественика през зимата. Вилнеят студени ветрове, от сивото небе се сипе сняг върху премръзналата земя. Само малко да се отдалечиш от дома си и започва буря или виелица. Уморените коне удрят с копита и печално дъвчат студеното сено, премръзналият пътник напразно се мъчи да се сгрее със силна настойка или до жалкия огън. Хлябът замръзва и става твърд като тухла, с колбаса можеш да счупиш главата на гладна мечка — само дето и мечка не можеш да срещнеш, защото отдавна спят в бърлогите си. Малко да се умориш, за малко да изгубиш пътя и си готов — ще лежиш сред преспите като вкочанена мумия!
	И през пролетта пътят не е нищо весело. Когато ледената кора се стопи, земята се превръща в мокра каша, на бял свят изпълзяват пълчища ситни хапещи насекоми, замаяни от любовните игри, вълците вият наоколо по цяла нощ, отгоре, върху водата е изплувала всичката мръсотия, която се е събирала там през зимата — само се напий с непреварена вода и има да си пътешестваш от храст на храст! Слънцето грее, небето е синьо, но и това е пълна измама — свали топлата дреха от потните си рамене и можеш да не се съмняваш, че си пипнал най-вярната пролетна спътничка — простудата!
	За странстване, по никакъв начин не е подходящо и лятото. Убийствената жега се стоварва върху плещите ти, но само да се съблечеш и вече са те налетели мухите, които са сменили ятата малки мушици, на всяка крачка се вдигат облаци прах, който кара пътешественика да киха и да подсмърча, тревата вече е изгоряла, ледниците в планината са се стопили и реките са излезли от коритата си. Точно през лятото най-често идва на ум на разбойниците да пресрещнат пътника и да забият някоя стрела в гърба му, през лятото плъховете разнасят чума, комарите — малария, а птиците — грип.
	Но най-ужасна е есента! Небето ридае и полива с дъжд света, превръщайки го в огромно блато. Ако погледнеш сивата гадост над главата си, оголелите дървета наоколо, смърдящата кал под краката, ще ти се прииска на секундата да се удавиш. Да запалиш огън си е цял подвиг, а да се изсушиш около него — истинско чудо. Даже младите пътешественици вечер ги болят краката, ставите и гърбовете. Дори в най-сигурната торба, храната се е превърнала в каша от хляб, месо и смачкани зеленчуци, в ботушите шляпа вода на всяка крачка, да се подхлъзнеш и да си счупиш някой крак е най-простото нещо.
	Има само един сезон, когато пътешествието не е толкова отвратително. Точно него избират за далечни странствания опитните пътешественици.
	Това е циганското лято. Една кратка седмица (две, ако имате късмет), между лятото и есента. Слънцето още грее, но не изгаря, вятърът носи прохлада и гони комарите, но не пронизва до кости, дърветата са в кралски огнени и златни одежди, но листата не са опадали. Плодовете вече са узрели, но още не са успели да изгният, ситите зверове не се интересуват от пътешествениците, разбойниците приготвят горските си леговища за зимата, селяните по пътищата са леко пияни и гостоприемни.
	Така че никак не е странно, че именно през циганското лято, великият вълшебник Лапад, заедно с ученика си Трикс Соийе, оръженосеца на ученика Йен и формално не числящият се към отряда, мъничък Халанбери, с прякор Аха, се отправи от княжество Дилон към столицата на кралството.
	За разлика от всички останали градове, никой не наричаше столицата другояче, освен Столицата. Ако някой се поразровеше хубавичко из летописите, щеше да открие, че преди много векове, на мястото на столицата е имало село, което се е казвало Гнилопустино. По-късно, след набезите на самаршанските завоеватели, петдесет години там е стояла крайграничната крепост Баш-Небаш. Когато прапрапрапрадядото на сегашния крал Маркел, Маркел Разумния се отправил в големия освободителен поход и успешно го завършил, като увеличил размерите на държавата си три (а някои смятат — четири) пъти, на мястото на крепостта отново изникнало село, което хората кръстили просто Вонящото пепелище. Прапрадядото на днешния Маркел, крал Маркел Неочаквания, в зората на своето царуване, решил да сложи началото на нова ера в историята на кралството. Той заповядал да изгорят старата столица като източник на зло, зарази и разврат. (дори и най-недоброжелателните летописци признаваха, че за това има известни основания), а самият той, след като свикал двора си и застанал на трийсет крачки от картата, взел да стреля с лъка си по нея. С първия си изстрел, кралят поразил в окото военния си министър, с втория — ковчежника, а с третия улучил картата точно там, където било разположено Вонящото пепелище (между другото, много летописци, на основание резултата от първите два изстрела и днес отхвърлят всички намеци за „случаен избор“ или за „Божи пръст“ и подкрепят версията за твърдата ръка, зорките очи и случайно открехнатите клепачи на крал Маркел. В полза на тази версия е и фактът, че главният турнир на стрелците в княжеството оттогава насам се провежда под патронажа на кралската фамилия и се нарича Пръста на Маркел.) Под мъдрото ръководство на Маркел Неочаквания, Вонящото пепелище било разрушено, а на негово място — построена новата столица на кралството — не веднага, разбира се, но преди смъртта си, кралят успял да се полюбува и на новия дворец, и на градината около него, и на чистите и спретнати квартали за хората, които се занимавали с търговия и занаяти (даже канавките за нечистотиите били скрити под земята). Това, което Маркел Неочаквания не успял да стори, било да даде име на столицата, а неговият син — Маркел Нерешителния, напълно в съответствие с името си, приключил своето полувековно царуване, без да се реши да добави и една дума в пергамента, който още от времето на баща му носел заглавието „За името на кралската столица…“
	Синът на Маркел Нерешителния (както можем да се досетим, той бил единственото дете в семейството), крал Меркел Спестовния, заповядал за сметнат колко ще излезе именуването на столицата, която вече отдавна всички наричали просто Столицата, след което заповядал да изчегъртат пергамента и да го върнат в канцеларията.
	Ето как се случи Лапад и тримата му непълнолетни спътници да пътуват към безименния град. Впрочем, той нямаше да бъде вълшебник, ако не беше погледнал на ситуацията от собствената си камбанария… по-точно от собствената кула.
	— Името е много важно нещо — разсъждаваше Лапад, яздейки чистокръвния си кон, който би бил чест и за най-знатния аристократ. Трикс, Йен и Халанбери се тръскаха до него в каручка, в която беше впрегната стара сива кобила. — Името съдържа в себе си наименованието, символа, отваря пътя към целта… Разбираш ли?
	Трикс поклати неуверено глава.
	— Да речем, че искам да те превърна в жаба — каза Лапад. Трикс, на когото примерът никак не се хареса, се намръщи. Затова пък, Халанбери се заслуша внимателно. — Ако не знам името ти, ще ми се наложи дълго да те описвам: високо, слабовато момче, с черна коса, със зяпнала уста, наивни очи и така нататък. А ако знам името ти, просто казвам: „Момчето, което се казва Трикс и което стоеше до мен, внезапно позеленя и се превърна в жаба!“
	Трикс погледна изплашено ръцете си, опипа лицето си и каза:
	— Не стана.
	— Разбира се, че няма да стане! — възкликна Лапад. — Такива прости заклинания, отдавна са се изтъркали. Един-два пъти някой е превърнал някого в нещо. Втори път. На третия път, обектът, върху когото е приложено вълшебството само е позеленял. На четвъртия път е изквакал. А на петия път не се е случило нищо. И това, че заклинанията се изтриват от употреба е чудесно, защото иначе всеки, който си поиска би могъл да чародейства!
	— Това лошо ли е? — поинтересува се Йен.
	— Разбира се! — възмути се Лапад. — Магията може да бъде поверявана само на умни и зрели хора. Защото… Скарват се мъж и жена и тя, хоп! — превръща го в миризлив козел. Или мъжът я превръща в глупава кокошка. Съсед се развикал на съседа си — онзи го превръща в купчина тор. Целият човешки род би се затрил! Затова името е голям помощник на магьосника, то му помага да прицели заклинанието си. Представи си, че започва война. И врагът е решил да унищожи столицата ни, да употреби магия за масово унищожение. Събира най-добрите си вълшебници и те измислят могъщо заклинание… Как обаче да го прицелят? Ако не могат да кажат: „Огненият дъжд се изсипа от почернялото небе върху еди-кой си град?“
	— Може да се каже: „Огненият дъжд се изсипа от почернялото небе върху Столицата“, — предположи Трикс.
	— Коя? Собствената? Магията е като водата. Винаги търси най-прекия път. Ако кажеш „върху Столицата“, ще удари по твоята столица.
	— Може да се каже: „Огненият дъжд се изсипа от почернялото небе върху столицата, където властваше злобният тиранин Маркел Веселия, палейки разкошните дворци и жалките бордеи, рушейки каменните стени…“
	— Ей! Ей, замълчи! — Лапад погледна разтревожено Трикс. — Малко по-внимателно, Трикс… все пак си вълшебник. Остава само да подпалим собствената си столица!
	— Значи става и така? — попита Трикс. — Може и без име, а?
	— Е… може… — неохотно призна Лапад. — Но е по-трудно и иска повече време. Колкото е по-тромаво заклинанието, толкова по-зле се възприема и по-трудно работи. Истинското заклинание трябва да е кратко! Ясно! Ярко! Неочаквано! То трябва да смайва и да възхищава!
	— Нали не съм подпалил Столицата? — за всеки случай уточни Трикс.
	— Не, разбира се. За какво сме ние, вълшебниците, според теб? Над всички големи градове в кралството висят заклинанията на ПВО — Противовълшебната отбрана. Като това, например: „Веднага щом изпратеният от магьосника огнен дъжд заваля от небето, над града се сгъсти вълшебна мъгла, която гасеше с лекота огнените струи и те не достигаха земята“. Сега разбираш ли?
	— Не е зле — промърмори Трикс. — Само колко неща трябва да се предвидят! Огън, вода, камъни, чудовища…
	— Да — потвърди Лапад. — Вълшебниците от ПВО денонощно измислят нови опасности и начините да се преборят с тях. Това е вечното състезание между меча и щита, между нападението и отбраната.
	— И все пак, няма как да се предвидят всички опасности — разтревожено каза Трикс. — Как така не са ни унищожили досега?
	— Ние също си имаме вълшебници за масово поразяване — отговори Лапад. — Тяхната работа е трудна и отговорна. Те измислят денем и нощем атакуващи заклинания, скрити в тайни укрития, за които врагът не знае. И ако врагът употреби своята магия за масово унищожение, те ще отвърнат със съкрушителен удар. Това е така наречената доктрина за взаимно магическо въздържане.
	— А може ли по мъничко да се воюва с магия, аха? — попита Халанбери, когото разговорът беше заинтересувал.
	— По мъничко може — снизходително му отвърна Лапад.
	— Да запратиш огнено кълбо по врага или да пуснеш дъжд от камъни върху войската му?
	— Да.
	— А как решаваш какво още можеш да направиш и какво — не?
	— Тези неща се решават в работен порядък — уклончиво отговори Лапад. — Да речем, срещу някоя малка държава, където магьосниците се броят на пръсти, може да се направи почти всичко. Но срещу Самаршан или срещу Кристалните острови — там трябва да се внимава.
	— Аха. Значи ако могат да отвърнат, ние трябва да бъдем вежливи? — продължаваше да разпитва Халанбери.
	— Ами… горе-долу, така е. — Незнайно защо, Радион се смути.
	— Също както в живота — въздъхна Халанбери. — Кажете, господин вълшебник, а Столицата красива ли е?
	— О, да! — Радион закима. — Белоснежни кули и дворци от червен мрамор и зелен малахит, волно се разпростират между хълмовете. Малки езерца с кристалночиста вода заобикалят града, а по каналите, които го пресичат надлъж и на шир, сноват бързоходни лодки. А най-отгоре, на стръмното, се извисява кралската крепост Вечната опора — най-красивото, най-охраняваното, най-разкошното съоръжение на света!
	— Ох, майко… — прошепна Халанбери и от вълнение пъхна палец в устата си.
	— А не може ли веднага да се пренесем там? — попита Трикс. — Да се… телепортираме, както вие тогава — от кулата, в дома си в Дилон…
	— Има две сериозни препятствия — любезно съобщи Лапад. — Първото — системата на ПВО много затруднява телепортирането в града. Ясно ли е, защо?
	— За да не могат враговете по магически начин да изсипят някой десант! — досети се Трикс.
	— Точно така. Второто — магьосникът може да се телепортира само на познато място. А аз никога не съм бил в Столицата.
	Халанбери измъкна палеца от устата си и се замисли. След това попита:
	— Господин вълшебник, кажете… може ли малко момче да се научи на магия? Някое като мен, да речем…
	— Всичко е възможно — великодушно каза Лапад. — Великият магьосник Елинор Бързия е започнал да прави магии на пет годинки и половина. На шест, превърнал злата си мащеха в добра бавачка, на десет станал помощник на Маркел Разумния, а на седемнайсет, застанал начело на гилдията на магьосниците. Наистина, на двайсет и две, магията му омръзнала и той се оттеглил в манастир.
	— Аха. Ами ако момчето не може много да чете и да пише? — продължаваше Халанбери. — Ако чете и пише хубаво само някои думи… Но не всички.
	— И това е възможно — явно развеселен, отвърна Лапад. — Древният магьосник Хелмер е бил напълно сляп, но е измислил много полезни заклинания за пътешественици, за съпружеска вярност и за обсада на града. В старо време грамотните не са били много. Някои са умеели да четат и да пишат, други — да правят магии. Но и двете заедно почти не се е срещало.
	— Аха… — замислено каза Халанбери. — Аха…
	Лапад се наведе към Трикс и изрече замислено:
	— Толкова е притегателна силата на магията, че и тези, които изобщо не притежават талант, и най-неспособните, на които и през ум не им е минавало да се захванат с вълшебство, когато са сред велики вълшебници се проникват от любов към чародейството и се опитват да сътворят по някое просто вълшебство. Разбира се, аз не виждам това момче да има някакви наклонности към магиите… но нека продължи да се старае. Това е много вълнуващо.
	— Вие сте истински учител — каза Трикс, трогнат от добротата на Лапад. — Вие трябва да преподавате в Академията по вълшебствата.
	— Не, не, не! — възмути се магьосникът. — Аз съм противник на тези модни работи. Масово обучение — абсурд! Това да не е да сечеш монети или да правиш тухли! Вълшебникът трябва да овладява самостоятелно магията, под ръководството на наставник, но в никакъв случай в клас, пълен с тълпа тъпаци. Ти чувал ли си поне за един знаменит вълшебник, който да е учил в академия?
	— Не.
	— И аз не съм! А е пълно с такива „академици“! Ходят из кралството, размахват дипломи за завършена академия, настояват за длъжности в дворовете на глупави барони и херцози… и позорят магията! Не търпят около себе си истински талантливите вълшебници! О, не! Разбира се, защото веднага ще се види тяхната некадърност! Веднага намират за какво да се захванат — пише с грешки, използва простонародни изрази в заклинанията… Около тях се навъртат синовете на търговците, младите аристократчета, разни екзалтирани вещици…
	Лапад така се разгорещи, че още половин час продължи да бучи по повод на Академията и негодните методики за масовото обучение по магия. Трикс се усъмни, че някога, много отдавна, самият Лапад е бил отхвърлен от приемната комисия на Академията, но предпочете да си замълчи.
	Първите три дни пътешествениците се придвижваха по княжество Дилон, което, както всички знаят, се славеше със своите хубави пътища. Те бяха павирани с камъни, междуселските бяха добре отъпкани, през реките и проходите, задължително имаше прекарани мостове или бродове със салове, дори покрай най-забутаните пътища имаше ханове (със специален указ на крайпътните ханове биваха намалявани данъците), тук-таме се виждаха конни патрули, които оглеждаха внимателно околностите. На третия ден откакто бяха потеглили (и сякаш именно заради стражите), Лапад свърна от главния път, който свързваше столицата на княжеството с кралската, по стария път — малко по-дълъг, и малко по-занемарен. Но и старият кралски път си го биваше.
	Пътниците дори нощуваха под покрив — първата нощ в хан, втората — върху сеновала на едни гостоприемни селяни (за да се отблагодари, Лапад направи едно просто заклинание, за да увеличи млякото на кравите), а третата нощ — в запусната, но чиста колиба, сред окосените ливади.
	На върха на езика на Трикс непрестанно се въртеше един въпрос — защо на Радион Лапад му хрумна да се отправи към Столицата. Ако се съдеше по всичко останало, което Лапад правеше, наставникът му нямаше слабост към дългите пътувания, в противен случай той щеше досега да е посетил центъра на кралството, а и в разказите му присъстваха само княжество Дилон и сражението при Черния Брод. Трикс се убеждаваше все повече, че по природа Лапад беше един провинциален вълшебник, домошар, който си беше направил уютно гнезденце далече на село, но близо до големия град, обслужваше с магии местното население, другаруваше и пиянстваше с вълшебниците по комшийски и не предпочиташе да се пъха в голямата магия и в политиката. Не защото не му достигаха силите, разбира се! Трикс би фраснал в зъбите на секундата всеки, който би посмял да се усъмни в мъдростта на неговия учител. Просто от скромност и някои други черти на характера…
	Лапад не разкриваше плановете си, не споделяше съмненията си и понасяше стоически несгодите на пътуването. Той сякаш заобича пъстрата си команда: на Трикс непрекъснато даваше съвети и наставления от богатия си опит, тормозеше Йен, но само за работа и дружелюбно се занасяше с Халанбери, който след разговора за магията ходеше замислен и нещо си мърмореше под нос.
	Най-много от всички на пътешествието се радваше Аннет. От двете страни на пътя се простираха поля и ливади, навсякъде цъфтяха астри и хризантеми. Още рано сутринта малката фея отлиташе в полята, за да закуси. Понякога се връщаше съвсем нормална, но понякога, уви, се кискаше и разказваше ни в клин, ни в ръкав някакви заплетени истории. По този повод, Лапад каза, че няма място за безпокойство, „скоро вегетативният период ще свърши“. Трикс не го разбра напълно, но повярва на уверения тон на магьосника. Колкото и странно да изглеждаше, феята наистина уши торбичка за Тиана — не от коприна, защото коприна не намериха, но от парче много приятно оранжево кадифе. Сега книгата висеше непрекъснато на шията на Трикс, под ризата му и така му беше по-спокойно за съдбата на княгинята.
	На четвъртия ден пътешествениците стигнаха до един граничен замък — оттук започваха земите на един кралски рицар. Открай време, за особени заслуги пред короната, родът на Маркелите награждаваше рицарите в пенсия със земи, обикновено от тези, които са били присъединени към кралството по време на рицарската служба. Земите бяха достатъчно обширни, за да може рицарят без притеснение да доживява дните си, събирайки данъци от селяните, такси за пътуване по пътищата и преминаване по мостовете, давайки под аренда пасбища и рудници. След смъртта на рицаря земята се връщаше на краля или, най-често, минаваше във владение на друг пенсиониран рицар. Трикс си спомняше, че на границата на съхерцогството също имаше три владения на кралски рицари — стари надути дърдорковци, които не пропускаха нито един празник и много обичаха съкрушено да обсъждат днешното падение на нравите.
	Избелелият надпис на граничния замък съобщаваше, че пред тях са земите на кралския рицар Ардан. Под името му беше изобразен герб — на бледозелен фон, простряно отдясно на ляво копие, от чийто край висеше дива котка, която обаче не беше пронизана, а се беше впила с лапи в копието.
	— Ардан, Ардан… — замислено произнесе Лапад. — Гледайте, моля ви се! Старият Ардан е още жив!
	Виждаше се, че магьосникът се радва. Потривайки ръце, той се извърна към Трикс и поясни:
	— С него заедно сме се сражавали с витамантите. Аз тогава бях млад, общувах повече с Паклус. А сър Ардан командваше отряд за защита на магьосниците, те стояха в кръг около нас и отбиваха атаките на зомбитата… Храбър рицар! На колко ли е бил тогава… на седемдесет, не по-малко. Беше с побеляла като сняг коса, с Руфус Чернобрадия му присадихме зъби с магия… и още някоя и друга дреболия, старецът беше помолил да го постегнем… М-да…
	Лапад се замисли, после поклати глава:
	— По всичко личи, че сме го оправили по-добре, отколкото се надявахме. Или в рода му има нечовеци. Защото Ардан сега трябва да е на повече от сто години. Гледай ти… не съм знаел, че старият ми другар живее толкова наблизо. Е, тази вечер ни чака богата трапеза и ще спим в пухени легла!
	Въодушевеният Лапад зарази с радостта си и децата. Дори това, че пътят, веднага след граничния замък се развали и стана тесен и разбит, никого не смути.
	— Кралските рицари не са богати — сякаш извинявайки се за приятеля си, обясняваше Лапад. Ако има някоя и друга мина във владението, или ако някой мост все още е здрав, или има градче с майстори-занаятчии, тогава не е толкова зле. А тук… само хълмове и храсталаци.
	— Пред нас има село — забеляза Трикс.
	— Колко данъци можеш да събереш от селяните? — повдигна рамене Лапад. — Владенията са малки, земята не ражда, пътят не е главен. Страхувам се, че старият рицар не тъне в разкош.
	Така изглеждаше. Когато минаваха през селото, Трикс със съчувствие гледаше полуразрушените къщички, парцаливите селяни, които ги изпращаха с предпазливи погледи, дрипавите селянки, които ги гледаха замислено, мръсните боси дечица (по-малките бяха само по ризки), които ги обсипваха с глупави възгласи и просеха пари, дворните кучета, които изпращаха пътешествениците с лай. Въпреки всичко, селото се оказа неочаквано голямо — няколкостотин къщи, а и стадото, което се връщаше от паша не беше никак малко.
	Лапад си хареса един селянин с по-умно лице, доближи се до него и се осведоми къде живее старият рицар Ардан. Селянинът, незнайно защо, се смути, но все пак посочи с ръка тесния път, който водеше към гората.
	— Господарският дом е там, на хълма зад горичката — гледайки надолу каза селянинът. — Не е далече, ще ви трябва някъде половин час, за да стигнете. В нашето село нямаме къде да приемем благородни господа като вас. Нито има къде да преспите, нито има с какво да ви нахраним подобаващо… не ви лъжа, аз съм старейшината на селото, казвам се Шушко…
	Вълшебникът изгледа замислено селото. То изглеждаше така, сякаш никой не беше минавал оттук поне няколко седмици.
	— Кажи ми, добри човече — Лапад не го удостои с обръщение по име — много време ли мина, откакто за последно изпратихте налог на господаря си?
	Старейшината се засуети още повече и призна, че отдавна не са изпращали нищо, след което се развика на съселяните си и само след пет минути, в каруцата бяха нахвърляни кудкудякащи кокошки с вързани крака, чувал с пресен хляб и домашен колбас, връчена им беше голяма кошница с пресни яйца, малка кесийка с медни монети и няколко шишета с мляко. Освен това, Лапад поиска и извара, и месо — всичко беше донесено без никакви спорове.
	— Странно — промърмори лапад и обърна коня си към пътя.
	— Кое е странно? — плахо попита Трикс. Вече мръкваше и не им се искаше да минават през тъмната гора, нищо, че до дома на рицаря се пътуваше само половин час.
	— Първо — защо селяните не носят сами налога на господаря си — каза Лапад. — Второ, защо селото е толкова забутано, а хората му — запуснати и мърляви. Виждаш, че донесоха храната, без да се инатят. Във всяка къща има крави, кокошки, прасета… Значи не гладуват. Защо тогава е толкова неподдържано? Пътят е запуснат, никой не се грижи за къщите, хората са се изоставили. И защо Арадан не въдворява ред в земите си? Да накаже старейшината, да подгони селяните…
	Лапад мълча известно време, след това спря коня си и започна да бърка в торбата си.
	— Ти също извади парадната си мантия и жезъла — нареди той. — Дори старият рицар да е изпаднал в бедност и нищета, дори да е оглупял, ние сме длъжни да му се представим, както подобава. В целия си блясък.
	Трикс имаше лошо предчувствие, че работата не е само в добрия вид, но си замълча и послушно облече парадните дрехи. Аннет, която до този момент седеше на рамото му, тихичко се вмъкна в джоба на мантията му. По-нататък, пътят през гората премина в мълчание.
	Старейшината почти не беше излъгал — след по-малко от час те излязоха от гората и видяха домът, който обитаваше на Гиран Арадан. Щеше да бъде подценяване, да се нарече къща тази постройка и надценяване, ако бъде наречена замък. Това беше голямо имение, заобиколено от плитък ров, който нямаше да помогне при обсада, с две малки кулички в двете крила. Само в два от прозорците се виждаше слаба светлина. Паркът пред дома беше запуснат, а вратите — отворени. Езерцето, където някога, може би е имало и шарани, беше тинясало и оттам се чуваше многогласен жабешки хор.
	— Разруха и опустошение… — мрачно каза Лапад.
	— Може отдавна да е умрял — обади се плахо Йен.
	— Не — отряза Лапад. — Кралят изпраща два пъти в годината свой доверен куриер, който носи малки подаръци на пенсионираните рицари, за да се убеди, че са живи.
	Те влязоха в парка, вълшебникът се огледа, после показа на Йен една сграда, която стоеше отстрани.
	— Това е конюшнята. Закарай конете, там да пренощуват.
	— Ами ако не ни приемат? — попита Йен. — Може би е по-добре да не бързаме.
	Лапад погледна тъмната нощна гора, погледна и небето, където вече изгряваха първите звезди и каза твърдо:
	— Ще ни приемат. Нещо тук не ми харесва, не си е работа да нощуваме под открито небе.
	{img:neskoposkoto_i_027.png}
	Чукчето на входната врата беше изтръгнато и се търкаляше на земята. Без да промълви нито дума, Лапад го вдигна и почука.
	Настъпи дълга тишина. Йен и Халанбери бяха стигнали до конюшнята и бяха вкарали конете.
	Най-сетне се чуха провлачени стъпки и вратата леко се открехна — дебела верига не позволяваше никой да се вмъкне вътре. Възрастен, пълен мъж загледа мълчаливо Лапад. Той държеше в едната си ръка меч, а в другата — фенер. Брадатото му лице беше сурово и враждебно.
	Вълшебникът мълчеше.
	— Какво?… — неприветливо попита мъжът.
	— Сигурно кой знае какво — отвърна Лапад. — Тук ли живее доблестният кралски рицар, Гиран Арадан?
	— Тук — отговори мъжът, на когото и през ум не минаваше да свали веригата.
	— Предай на Гиран, че негов стар боен другар е дошъл да го навести.
	Мъжът се намръщи и вдигна фенера, за да огледа по-добре лицето на Лапад. Изведнъж веждите му подскочиха нагоре и челюстта му увисна.
	— Го… господин Радион… Радион Лобода?
	— Радион Лапад — леко обиден го поправи вълшебникът.
	Мъжът вече сваляше тежката верига и отваряше широко вратата.
	— Господин вълшебник! Господин Ло… Лапад! Не ме ли помните? Не може да бъде! Черният брод, витамантите — зомбита ни подгониха, аз се биех срещу трима, мислех си, край… А вие… видяхте, смилихте се, обкръжихте ме с огнен кръг…
	— Чакай, чакай… — Лапад се намръщи. — Тамин?
	— Тимин, господин вълшебник. Хазар Тимин, оръженосецът на Ардан.
	— Ха! — Лапад прегърна мъжа. — Тимин! Ти тогава беше още момче!
	— Това е времето, господин вълшебник — въздъхна мъжът. — От него няма пощада… Сега внукът ми е оръженосец, на осемнайсет е, на колкото бях аз тогава. А вие изобщо не сте се променили!
	— Това е от магиите — смути се вълшебникът. — Нали разбираш… ние стареем бавно…
	— Разбирам, господин вълшебник. Как да не разбирам. — Хазар Тимин избърса сълзите си. — Минали са четирийсет години, а вие сте си същият… все така културен, умен, внимателен… Ех… колко се радвам да ви видя! Ама, влизайте, влизайте! — засуети се той. — Момченцето, също. Това вашият син ли е?
	— Ученикът ми.
	— Това е добре. Как попаднахте в нашата пустош?
	Лапад и Трикс влязоха в голяма и тъмна зала. Огромният полилей, който висеше от тавана беше целият в паяжини и прахоляк, подът имаше нужда от метла и мокър парцал, повечето мебели бяха покрити със сиви, вехти калъфи.
	— Ние тук я караме по най-простия начин — говореше, без да млъква Тимин. — Аз и жена ми — това е цялата прислуга. Синът и дъщерята отдавна се преместиха в Дилон, там живеят… рядко виждам внуците…
	— Тримата ли живеете тук? — уточни Лапад.
	— Четиримата. Ние с жена ми, господин Арадан и синът му — Кодар.
	— Арадан има син? — учуди се Лапад. — Помня, че се оплакваше от… хм…
	— Преди нямаше — охотно съобщи Тимин. — Но след като го излекувахте при Черния брод, той сякаш се подмлади. Ожени се втори път — нали беше вдовец… И преди петнайсет години се сдоби с наследник…
	— Стига, бе! — Лапад изгледа Тимин със съмнение.
	— Кълна се! — с жар възкликна бившият оръженосец. Вече живеехме тук, нямаше други мъже, само аз и господин Арадан. И синът ми, но той тогава беше много малък. Син на Арадан е, не се съмнявайте… приличат си като две капки вода. Жалко, че жената на господин Арадан умря при раждането, горката… А той — колко я обичаше, тя — колко го обичаше!
	— А пък аз си мислех, че съм му оправил зъбите — замислено каза Лапад. — Трябва да намеря тези заклинания и да поработя с тях… те са златна мина… Добре, Тимин! Заведи ни при Арадан.
	Тимин неочаквано се смути.
	— Господин рицарят вече си е легнал… може би утре сутринта? Възрастта му…
	Лапад се намръщи.
	— Ами… както кажеш. Ще помогнеш ли на слугите ми да устроят конете за през нощта?
	— Конете ли? — неочаквано се напрегна Тимин.
	— Да, да! Конете. Животни на четири крака, с опашки и големи зъби, използват се за яздене и пренасяне на товари! — Лапад раздразнено тропна с жезъла си и на пода се посипаха искри. — И им помогни да пренесат продуктите в къщата. Ние успяхме пътьом да позасрамим вашите селяни и да съберем налога… Защо така сте ги разпуснали?
	— Моля ви да не тропате, господин магьосник — каза Тимин, страхливо поглеждайки към пода. — Навсякъде е толкова прашно, че току-виж случайно пламнало… Ей сега ще помогна, разбира се. Вие се качвайте нагоре по стълбата, жена ми слага вече вечерята в гостната…
	Когато слугата излезе, Лапад погледна мрачно към Трикс и поклати глава:
	— Нещо тук не е наред, ученико. Тук има нещо нечисто.
	Трикс беше абсолютно съгласен с него.


	Вторият етаж се оказа по-чист и поддържан от първия. Чевръста възрастна дама сложи масата (на Трикс му се стори, че половината продукти бяха от тези, които те донесоха), Тимин обиколи гостната, запали свещите на полилеите и постави свещници в тъмните кътчета, после запали огромната камина. Веднага стана по-уютно. Йен и Халанбери седнаха в ъгъла, върху стария килим, който покриваше пода и гледаха да не се набиват в очи.
	Тимин доведе наследника на рицаря Арадан — бледо и тихо момче, на години колкото Трикс. Момчето стисна ръцете на Лапад и на Трикс, без да ги гледа в очите, пожела им да се чувстват в имението като у дома си и изрече няколко заучени фрази, които идваха по-скоро от ума му, отколкото от сърцето — за бойното братство, за това, че „много съм чувал за вас от татко ми“ и за скромния прием, който не е скромен заради алчност, а от бедност.
	Лапад потупа момчето по рамото и изрече също толкова дежурните думи за дружбата, калена в боевете, за това колко си приличат Кодар и баща му — „познах, познах този дързък поглед и тази волева уста!“ и за това, че не е ценен богатият прием, а искреното гостоприемство.
	Трикс не откъсваше очи от момчето и си мислеше, че погледът му нямаше как да се нарече дързък, а устата му беше мокра и провиснала. А и можеше ли да се очаква нещо друго от момче, което е прекарало живота си в глухата провинция, в обществото на престарелия си баща и двама възрастни слуги? Трикс дори се опита да завърже разговор с него, но Кодар отговаряше едносрично, усмихваше се, не където трябва на шегите, понякога не чуваше въпросите — сякаш мислеше за нещо свое.
	Така че вечерята мина без особено веселие — дори бутилката старо, хубаво вино от мазето на рицаря, никого не развесели. След вечерята, Тимин се разбърза, устройвайки ги за през нощта. Лапад и Трикс щяха да спят в стаята за гости — там имаше огромно легло с балдахин и тясна кушетка в нишата, която явно беше предназначена за дете. За Йен и Халанбери Тимин отреди стаята на слугите, която вече дълги години стоеше празна.
	Лапад заключи с резето, мълчаливо обиколи стаята, отдели особено внимание на решетките на прозорците, надникна в шкафовете и под леглото. Не откри нищо по-опасно от старото нощно гърне, но това не го успокои.
	— Лягай, без да се събличаш — заповяда той на Трикс. — И гледай да не заспиваш.
	— Ще се сучи ли нещо? — плахо попита Трикс.
	— Разбира се — пълнейки лулата си, отвърна Лапад. Той седна на леглото и загаси свещите в свещника. Слабата светлина на огънчето от лулата не разсейваше мрака. — Разбираш ли, ученико, всичко на този свят се подчинява на законите на логиката и красотата. След като се натъкнахме на селото със странните селяни, минахме през гората късно вечерта, срещнахме стария оръженосец, който страни от отговорите, значи всичко е предрешено.
	— Тук се крие някаква ужасна тайна — каза Трикс.
	Лапад въздъхна:
	— Тайна ли? Да, разбира се. Ужасна? Отчасти. По-скоро тъжна тайна, мой малък приятелю. Чувал ли си някога историята за рицаря Огусто?
	— Не — призна си Трикс.
	— Това се е случило отдавна, по времето на моя дядо — каза Лапад. — Тогава в кралството вилнеела Червената чума. Тези, които се разболявали от нея, в началото се покривали със сини петна, след това от тях се леела зелена зловонна пот… а след това умирали.
	— Тогава защо е Червена? — попита Трикс.
	— Защото имало едно-единствено лекарство за тази болест. Три дена подред да се пие човешка кръв. Понякога, в големите семейства спасявали децата, които били болни от чумата, като всички давали от кръвта си и болестта отстъпвала… За някои хора, които много искали да се излекуват, но нямали толкова много предани роднини, имало и друг начин да се сдобият с много кръв…
	— Бр-р… — прошепна Трикс и почувства, че го облива студена пот.
	— Рицарят Огусто бил един от тези, които, без да щадят сили, се борели с чумата. Заедно с други рицари, той стоял под карантина и не позволявал на чумата да се разпространява. Гонел бандитите, които, заради собственото си спасение, били готови да убиват невинни хора. Огусто бил славен рицар, но и него чумата не го подминала.
	— Разбирам — каза Трикс.
	— Не, не разбираш. Всички рицари от неговия отряд отишли при него и предложили да му дадат от кръвта си. Сигурно никой нямало да умре! Но Огусто отказал. Той казал, че е длъжен да даде пример как се понася мъжествено съдбата. Да не изкушава останалите хора с чудотворното си спасение. И още — че няма право да се спасява по начин, заради който самият той е преследвал другите…
	— Умрял ли е? — попита Трикс.
	— Разбира се. Но нали разбираш, ученико, че баладите и преданията не ги пишат за тези, които са живели обикновен живот, а за тези, които са сторили нещо извънредно. Уникално. Човек може да бъде праведен колкото си иска, докато не попадне в беда. И точно тогава той може да се превърне в злото, с което се е борил.
	Лапад въздъхна и се надигна. Остави лулата настрана. Тропна лекичко с жезъла и на дръжката му пламна бледозелен пламък.
	— Да вървим, Трикс. Мисля, че е време.
	Трикс вървеше след Лапад по тъмните коридори на имението. Те минаха от главното здание в лявото крило. Заизкачваха се внимателно по витата стълба и се озоваха пред здрава дъбова врата. Под нея се процеждаше слаба светлина.
	Лапад спря. Докосна Трикс по рамото и му показа желязното резе, което затваряше вратата отвън. Впрочем, сега резето беше издърпано.
	— … ще дойде — достигна до тях слаб, непознат глас. — Изобщо не се съмнявай.
	— Позволете ми да ви отведа оттук, сър Гиран! — говореше Тимин. — В гората има една колиба, ще поживеете ден-два в нея…
	— Верни мой оръженосецо… — печално отвърна сър Гиран. — Колко пъти съм те молил да не казваш „живял“, „живее“, когато става дума за мен…
	— Сър Гиран…
	— Недей. Аз помня младия магьосник Радион Лапад. Виждал съм очите му, когато се сражавахме с витамантите. Той е разбрал всичко и ще дойде. Даже мисля, че в момента стои зад вратата. Влезте, господин вълшебник!
	Лапад се изкашля и отвори вратата. След него в кръглата стая на върха на кулата плахо влезе Трикс.
	Прозорците на стаята бяха с дебели железни решетки. Обстановката беше аскетична, сурова — легло, мъничка маса, един стол. На масата имаше оглозгана кокошка. Сурова кокошка. На леглото, под одеяло, цялото в петна, лежеше старец със зеленикаво лице, върху което трескаво блестяха очите му. До него, на стола седеше тъжен и потиснат Тимин.
	— Не можете да заспите ли, господин вълшебник? — печално попита той.
	— Както и ти, верният слуга — отвърна Лапад. — Както и ти, храбри рицарю Гиран Арадан. Благодаря, че ме покани да вляза. Виждам, че умът ти е толкова проницателен, колкото и преди… когато беше жив.
	— Благодаря ти за добрите думи — отвърна зеленикавият старец — но ако трябва да съм честен, аз вече втори час, на всеки десет-петнайсет минути те приканвам да влезеш. Бях уверен, че ще дойдеш, само не знаех, кога.
	— Как се случи това, Гиран? — попита Лапад.
	— Как или защо?
	— Първо — как, после — защо.
	— Аз умирах — простичко отвърна рицарят. — От старост. Това беше преди петнайсет години. И сякаш по нечия зла воля, точно когато се готвех да напусна този свят, на портите на имението почука един витамант.
	— Витамант ли? Тук, на кралска земя? Преди петнайсет години? — Лапад беше не просто учуден, той беше объркан и възмутен.
	— Придружаваше го кралска стража, приятелю. — Гиран въздъхна. — Това беше тайна мисия от Кристалните острови, витамантът отиваше при крал Маркел за секретни преговори. Рутинни неща, сам разбираш… Войната отдавна беше приключила и трябваше да се осъществяват някакви контакти, да се търсят допирни точки.
	— Ти си станал като истински политик — промърмори Лапад. — Добре, да допуснем…
	— Витамантът и стражите помолиха да ги приютя за един ден. Те пътуваха тайно, нощем. Помислих си, че няма да е голям грях, ако преди смъртта си поговоря с бившия си враг… това, което отива на краля, не загрозява и слугите му. И тогава Гавар…
	— Гавар ли? — възкликна Лапад. — Гавар Вилорой? Рицарят-магьосник?
	— Същият — кимна старецът. — Да, аз си спомних, че някога бяхме кръстосвали мечове… но това, в последния ми час не беше важно. Гавар изслуша моята история и ми предложи… услугите си.
	— Да станеш зомби ли ти предложи?
	— Не, не, не зомби! — възмути се старецът. — Аз още не бях умрял. Той ми предложи да стана лич, жив покойник, който е изиграл смъртта и се е превърнал в ходещ труп и да съхраня разума и чувствата си…
	— Винаги съм мислил, че само вълшебник може да стане лич — замислено каза Лапад.
	— Не е задължително. Витамантите наричат такива като мен полуличове… ние не владеем магията, както и когато сме били живи, но оставаме полумъртви.
	— И какво се промени у теб след преображението? — попита Лапад. — Извини ме, стари бойни друже, че те разпитвам. Но обикновено не се случва всеки ден човек да е с полумъртвец.
	— Няма нищо, разбирам те — успокои го Гиран. — Да ти кажа, много неща се промениха. Престанаха да ме болят старите рани. Не е задължително да дишаш… разбира се, когато не разговаряш с някого. Станах силен и бърз, както на млади години…
	Лапад хвана жезъла си по-удобно и кимна:
	— Благодаря ти, ще го запомня. А психологическите промени?
	— Прияжда ми се сурово месо — въздъхна Гиран. — И ако трябва да съм честен — не само сурово, но и живо.
	— Човешко ли? — уточни Лапад?
	— Не, като цяло — не — след кратък размисъл отговори старият рицар. — Аз сега не усещам особена разлика. Но хора не съм ял, бъди сигурен!
	— Нито веднъж! — с развълнувано потвърди Тимин. — Дори когато тук влязоха разбойници и господин Арадан им откъсна главите, дори тогава не изяде никого. Каза: „Разкарай ги от погледа ми, да не ги виждам! И бързо ми донеси жива кокошка…“
	— Тоест, ти можеш да се контролираш — кимна Лапад. — Това е добре. Все пак, рицарското възпитание си казва думата.
	— Да, приятелю — въздъхна Арадан. — Мисля си, че ако не бях преживял дълъг и праведен живот, отдавна щях да съм изял безобразните селяни…
	— Между другото, защо си ги разпуснал така? — попита Лапад. — Нищо не вършат, не уважават господаря си…
	— Аз не се показвам от дома си — призна си Ардан. — Нали съм жив труп. А те усещат нещо, надушват го. Досещат се. Рядко си плащат данъците и живеят така, сякаш всеки момент са готови да избягат…
	— Защо го направи, Арадан? — попита Лапад. — Нима петнайсет години да стоиш затворен и да ядеш сурови кокошки е по-добре, отколкото честно да умреш?
	— Имам син, Лапад! На стари години жена ми ме дари със син. А тя си отиде при раждането.
	— Чух. Моите съболезнования.
	— Кажи ми, можех ли да оставя детето си без подкрепа? — попита Арадан. — За цял живот не съм спечелил и не съм спестил нищо. Всичкото ми богатство са старите ми доспехи, плюс нащърбеният меч. Живея от кралската помощ и от това, което ми дадат селяните… Ако бях умрял, детето щеше да остане сам-самичко. Разбира се, Тимин нямаше да го изостави, щеше да го възпита… но на мен сърце не ми даде! Не можех, Лапад!
	— Гледай, моля ти се — объркано каза вълшебникът и се огледа за Трикс. — Разбирам…
	— Затова станах лич. За да има синът ми покрив над главата си, къшей хляб…
	— Всичко разбрах — мрачно произнесе Лапад. — Аз… аз нямам собствени деца, но те разбирам…
	— Осъждаш ли ме? — попита старецът.
	— Не. Но синът ти вече е пораснал. Изпрати го при някой рицар — всеки би сметнал за чест да вземе наследника на знаменития Арадан за оръженосец!
	— Не мога — извърна поглед старецът. — В началото и аз мислех да постъпя така. Но когато станах полумъртвец, нещо се промени. Не мога да свърша със себе си. И огън в двора стъкмих, исках да се изгоря… но в последния момент изтръгнах кола, за който се бях завързал и избягах. И в пропаст исках да скоча, но не можах… Който е избягал веднъж от вратите на смъртта, той не иска повече да се връща обратно.
	Лапад кимна.
	— Ще ми помогнеш ли, вълшебнико? — попита рицарят.
	— Ще ти помогна — каза Лапад.
	— Само имай предвид това, че ще се съпротивлявам. Това е по-силно от мен!
	— Доблестни рицарю Гиран Арадан — тържествено произнесе Лапад. — Ти служи дълги години на краля и на кралството. Ти беше пример за вярност и храброст. Нямаш вина за това, че не си искал да умреш — приел си този тежък товар само заради сина си — бъдещия рицар…
	Старецът на леглото започна да се гърчи. Трикс си помисли, че е започнало да действа заклинанието, но одеялото падна и той видя, че ръцете и краката на полулича са завързани с дебели въжета за леглото. Слабото старческо тяло се извиваше и тресеше, въжетата скърцаха, леглото трещеше. Тимин покри с шепи лицето си и се извърна.
	— Нека намери покой измъченото ти тяло, нека се избави от проклятието изстрадалата ти душа, нека се разпадне твоята нежива и немъртва плът… Прах при праха! Мир за света! Земята — на живите! Мъртвите — под земята!
	— А-а-а-а! — страшно зави полуличът и с мощно движение скъса въжето на двете си ръце и на единия крак. Скочи и тръгна към Лапад, влачейки леглото със себе си.
	— Отново започна гниенето и разложението в мъртвото тяло! — тревожно извика Лапад. — Процесите на разпад започнаха да преобладават над процесите на синтез! Завърши вътрешната активност на същността на Гиран Арадан, от този момент, тя се нуждае от външен източник на движение и еволюция!
	Полуличът, позеленявайки все повече и повече, протегна към Лапад своите тресящи се, сухи ръце. От пръстите му растяха стремително дълги и криви нокти.
	Оръженосецът Тимин избърса сълзите си, стана, извади меча от ножницата, направи една крачка и с един удар отсече главата на бившия си господар.
	— Завърши съществуването на висшата форма на материята, известна ни като Гиран Арадан… — помърмори Лапад. Трудно му беше веднага да спре.
	— Господин Арадан, още приживе казваше, че срещу лича няма нищо по-добро от остър меч — каза Тимин и със заучено движение изтри меча в панталоните си. — Казваше, че докато вълшебникът си мърмори заклинанието, личът не си представя нищо, защото е устойчив за заклинанията…
	— Да, и дума да няма — поглеждайки към Трикс, каза Лапад. — Ти ме… подкрепи.
	Тимин въздъхна и върна меча обратно в ножницата. След това погледна изпод вежди към вълшебника.
	— Какво ще съобщим на краля?
	— Какво… какво… — Лапад клекна и печално погледна към останките на полулича, които се превръщаха бавно в сив прах. Колкото и странно да е, в това зрелище нямаше нищо отвратително, а по-скоро беше една печална красива гледка… — Ще му съобщим, че неговият доблестен рицар Гиран Арадан, който живя дълго и достойно, най-сетне мина в отвъдния свят. И че последните му думи са били, да не бъде изоставен без покровителство и грижа малкият му син, който мечтае да тръгне по стъпките на баща си.
	— Благодаря, господин вълшебнико — сдържано каза Тимин. — Аз много се безпокоя за момчето.
	— Има си хас — каза вълшебникът. — Има си хас да не се тревожиш.
	Двамата мъже се загледаха право в очите. Пръв отклони погледа си Тимин.
	— Аз, разбира се, преди време позакърпих здравето на Арадан, имаше такова нещо — призна Лапад. — Зъбите му станаха като нови… ето ги, още не са се превърнали в прах. Но че е станал баща на сто години — ще ме извиняваш, Тимин, но не мога да повярвам.
	— Да, но господарят Арадан повярва — каза Тимин. — И жена ми така смята…
	— Много хубаво — кимна Лапад. — И славният род не се прекъсва, и жена ти няма да се засегне, а и покойната жена на Арадан си е поживяла малко по-весело в тази пустош. Но да оставим това, Тимин. Ние трябва да поспим малко, защото утре ни чака път.
	— Вървете — каза Тимин. — А аз ще донеса метла и лопата и ще пооправя тук.
	{img:neskoposkoto_i_007.png}


>>	4

	Рано сутринта, пътешествениците напуснаха имението. Кодар, сдържайки риданията си, им съобщи, че татко му е умрял през нощта, без да дочака срещата със стария си приятел. Лапад и Трикс му изказаха съболезнованията си. Йен и Халанбери, така и нищо не бяха разбрали, а Трикс, кой знае защо, не пожела да сподели това, което му се беше случило през нощта.
	След като отминаха селцето — неговите мърляви жители, отнякъде бяха научили за случилото се, както обикновено става, пътниците напуснаха от владенията на Арадан и отново излязоха на приличен път. Лапад погледна картата и заяви, че сега пътуват по земите на барон Исмунд. Трикс, след като порови усърдно в паметта си, си спомни, че предците на барона бяха от този самаршански хайлайф, който след загубената война предпочете да приеме владичеството на Маркел Разумния, да станат негови барони, вместо да напускат земите, който населяваха и да трупат напразно обида. Йен, който се гордееше много със своето приютско образование, каза, че владенията на Исмунд са известни с бързите си коне, състезанията с кучета, боевете с петли, с хищните си риби, хазартните игри и гладиаторските битки (само че без смъртен изход, защото Маркел Неочаквания, за да угоди на жена си, забрани на гладиаторите да се убиват на арената). Лапад отбеляза, че във владенията на Исмунд, магията е слабо застъпена и затова тук не живеят известни вълшебници. А Халанбери само се поинтересува, могат ли все още поданиците на барона да правят от знаменитата самаршанска халва или вече са се разучили.
	Независимо от това, че по земите на Исмунд открай време живееха множество самаршанци, днес те твърде малко се различаваха от останалите граждани на кралството. Дългополите наметки отстъпиха място на панталоните и ризите, жените вече не криеха устата си зад стегнати превръзки (неизвестно защо, в Самаршан се смяташе, че приличните жени не трябва да показват устата си пред чужди хора — по-скоро по този начин самаршанци са се спасявали от нуждата да водят жените си на празниците и да слушат подмятанията им). Навсякъде по селата развъждаха кокошки, които старите самаршанци смятаха за мръсни животни, защото ядат червеи, червеите ядат мъртъвци, значи този, който яде кокошки, яде прадедите си. Единственото, което издаваше произхода им, беше по-тъмната кожа и раздалечените очи.
	По пътя им имаше доста села и три нощи подред, пътниците прекараха в таверните. Но на четвъртия ден, когато в далечината се показаха кулите на Гива — главния град на баронството, се случи неприятност.
	В началото заваля ситен дъждец — противен есенен дъжд, който беше решил да си разчисти сметките с циганското лято. Пътят бързо се разкаля и благородният жребец на вълшебника се изяви не от най-добрата си страна — подхлъзна се и падна, като изтърси Лапад в една локва. И закуца. В началото вълшебникът ругаеше, колкото сили има глупавия кон, но после се захвана да го успокоява и да оглежда подутия крак. Не откри нищо утешително.
	— Поне един месец ще трябва да се оправя — бинтовайки подпухналия крак на животното, каза той. — Аз не съм много силен във ветеринарната магия. Ще докуца до града… а там ще се наложи да го продам.
	Вълшебникът пъхна ръка в джоба си и измъкна оттам изтънялата кесия. Погледна вътре и добави:
	— И ще трябва да купя нов кон. М-да…


	Жребецът наистина докуца до града, а Лапад вървеше пеша. Когато стигнаха портите на града, вълшебникът се поинтересува за адреса на най-близкия ветеринар и най-близкия месар. Конят застана нащрек.
	За негово щастие, ветеринарят, след като огледа контузения крак, назова прилична цена и така беше избегната визитата при месаря. Заедно с това, Лапад продаде и каручката с кобилата, после му стана весело и всички отидоха в най-близкия хан. След вечерята и след бутилка вино, вълшебникът стана съвсем благ. За Трикс, Йен и Халанбери беше наета стая, а Лапад тръгна да се „запознае с прословутия нощен живот на Гива“.
	Трикс не възразяваше. Момчетата бяха толкова уморени, че на мига се повалиха на леглата. Халанбери заспа моментално и успя само да смъкне обувките си. Аннет приседна на перваза, печално се загледа в дъжда, който се усилваше и се запъти към Трикс, за да пренощува в джоба на мантията му.
	Трикс също не издържа дълго. На светлината на единствената свещ, той разглежда известно време книгата „Тиана“, борейки се с изкушението да я отвори и да я прочете. После я пъхна под възглавницата, духна свещта и заспа.
	На сутринта Радион Лапад се оказа в стаята, макар Трикс точно да си спомняше, че преди да заспи, беше заключил с резето. Вълшебникът беше мрачен и не му се говореше. По всичко личеше, че запознанството му с нощния живот на града беше излязло несполучливо.
	— С хубава карета до Столицата пътят е по-малко от една седмица — съобщи той, без да се обръща конкретно към някого. — Пеша ще ни трябват три седмици, а ако завали сняг — и повече.
	— Тук рядко вали сняг — блесна със знания Йен. — Пък и какво са три седмици…
	— Вълшебниците не ходят пеша! — гордо отвърна Лапад. — И три седмици… за теб може да са нищо, но за мен, възрастния човек са изряден срок!
	Трикс си спомни колко беше получил вчера за конете и за каруцата Лапад и плахо се поинтересува:
	— За карета парите няма ли да ни стигнат?
	— Вече не — мрачно отговори Лапад.
	— Може би, ще трябва да си ги изработим? — наивно попита Трикс.
	— Запомни, моето момче, на този свят… е, след ходенето пеша, разбира се, вълшебниците най-малко обичат… да работят! — Последната дума Лапад произнесе с отвращение. — Магьосниците обичат да измислят заклинания. Да се състезават. Дори да воюват! Но да работят…
	Той помълча, после добави печално:
	— Може би, ще се наложи… Но да помагам на търговците да си въртят далаверите — никога вече! Измий се, оправи си дрехите и отиваме на аудиенция при барона!
	— Дрехите ми са чисти — каза Трикс.
	— Почисти моите дрехи — нареди Лапад. — И помоли в кухнята за парченце сланина, завий го в някакъв парцал и ми излъскай ботушите до пълен блясък… Да, Трикс! Ти виждал ли си барон Исмунд? Може би той се е познавал с баща ти?
	— Мисля, че не — каза Трикс.
	— Този Исмунд е много странен — поясни Лапад. — Хората го обичат. Но всички задължително подчертават, че баронът се слави с любовчийство и склонност към хазарт. Хайде, върви да си гледаш работата.
	Трикс доста бързо успя да почисти мантията на вълшебника и да лъсне до блясък ботушите му. Все пак класическото образование на младия аристократ включваше много полезни навици, освен танците, четенето на летописи и зубренето на родословни дървета. През това време Лапад се наплиска с вода от легена и се напарфюмира с южни благовония (най-вероятно, от уважение към самаршанския произход на барона).
	На Йен и на Халанбери им беше заповядано да се държат прилично, да се разхождат само из оживените места (Лапад зловещо намекна нещо за това, че в Самаршан много високо ценят светлокожите пленници), а вечер да се връщат в хана. Колкото и странно да звучи, това предупреждение изплаши най-много Аннет. Тя попита Трикс, има ли нужда от нея и доброволно се съгласи да съпровожда момчетата.
	— Душа на цвете — философски отбеляза Лапад, когато с Трикс излязоха от хана. — Уж непрекъснато им се кара, а всъщност се безпокои за тях. Трябва да признаем, че магическите същества невинаги носят злото в себе си.
	— Господин вълшебник, мислите ли, че баронът ще ни помогне? — попита Трикс.
	Лапад погледна изкосо ученика си.
	— А ти как мислиш? Ако при твоя баща дойдеше… ъ-ъ… известен и уважаван вълшебник и го помолеше за карета, за да стигне до столицата по важна работа?…
	— Зависи в какво настроение се намира баща ми — честно отговори Трикс. — Ако е вечер и е във весело настроение, щеше да му даде. Ако пък е сутрин и настроението му е потиснато, щеше да го изгони. Или нещо щеше да го излъже.
	— Исмунд не пие въобще — с отвращение каза Лапад.
	— Също така, много зависи и от придворните вълшебници — продължаваше Трикс. — Те всичките се имат за много велики. И ако баща ми даде нещо на друг вълшебник, те ще се обидят и да поискат и за себе си…
	— Ясно — кимна Лапад.
	— Макар че татко беше… добър… — Трикс замълча и извърна погледа си.
	Повървяха известно време, без да разговарят, после вълшебникът сложи ръка на рамото му:
	— Не се срамувай от сълзите си, ученико. Хубаво е, че обичаш родителите си. Но рано или късно… всички ние сме смъртни…
	— С изключение на витамантите — мрачно каза Трикс, срамувайки се от своята слабост.
	— Ти би ли искал да видиш баща си такъв като рицаря Арадан? — попита Лапад. — А това дори не е възкръснал мъртвец, а лич… Няма как да излъжеш смъртта!
	— Какво има след смъртта? — попита Трикс.
	— Мненията са различни — с ентусиазъм продължи разговора Лапад. — Някои учени твърдят, че смъртта е пълно небитие. Друг път! Скалдите пък казват, че след смъртта си, воините получават замъци, тълпа прекрасни девойки и куп слуги, а също така, собствено поле за битки и неограничен брой врагове… това, според мен е доста еднообразно и скучно, нали? Самаршанските мистици вярват, че след смъртта, Висшето божество събира всички грехове на човека и ги закача за краката му, от добрите му дела прави въже, по което човекът трябва да се измъкне през Процепа на Страданието до Планината на Блаженството… като през това време, Висшето божество духа към него, не помня, в кои случаи от горе надолу, а в кои — от долу нагоре…
	Трикс, който беше слаб в теологията, така се заинтересува, че сълзите, от които се срамуваше, сами изсъхнаха върху лицето му.
	— Нашите жреци са склонни да смятат, че по-рано светът е бил управляван от седемнайсет богове и богини, но всичките те са били различни същности на Висшето божество — толкова разностранно и сложно било то. Един бог управлявал медицината, друг — военното дело, трети — времето и така нататък… Но по някое време на Висшето божество му омръзнало на парче да се меси в хорските работи. То решило да се превъплъти в човек, да изживее един цял живот, пълен с лишения и страдания и по този начин да промени към добро света и човечеството.
	— Това случило ли се е?
	— И тук няма единно мнение — въздъхна Лапад. — Правоверните смятат, че и сега, след смъртта си, хората попадат в един друг, нов, прекрасен свят. Агийските еретици твърдят, че Висшето божество, превъплътено в човек, известно време живяло сред хората, но така се разочаровало от тях, че напуснало този свят и се захванало със самопознание, а всички хора, след смъртта витаят около Божеството и чакат, докато то приключи със заниманията си. А пък планинските знахари смятат, че то изобщо не се е събуждало и, че нашият живот на този свят е неговият страшен сън. И, че след смъртта, хората се събуждат, без нищо да си спомнят за предишния живот. Добрите хора се раждат красиви, умни и богати, а лошите — уродливи, бедни и глупави. Затова, планинците убиват сакатите, продават бедните в робство и се гаврят с глупаците, защото тези хора са съгрешили страшно в предишния си живот.
	— И кой в крайна сметка е прав? — не се сдържа Трикс.
	— Знам ли — сви рамене Лапад. — Няколко пъти, великите вълшебници се опитваха да се свържат с Висшето божество с помощта на магия и да разберат какъв е смисълът на живота и какво се случва след смъртта. Първата асамблея на вълшебниците, например, се занимаваше само с това. Веднъж даже, с общи усилия успяха да създадат толкова мощно магическо заклинание, че получиха отговор.
	— Какъв?
	— Цветът на мушкатото, което стоеше на перваза на единия прозорец се запали и горя в продължение на три дни и три нощи. Върху масата, около която седяха магьосниците, от небето падна морков. А косите на тези вълшебници, които бяха женени, станаха зелени.
	— И какво означава това?
	— Петима вълшебници се побъркаха, опитвайки се да го разгадаят. Останалите плюха на всичко, угасиха мушкатото в кофа с вода, изядоха моркова, пребоядисаха си косите и престанаха да се занимават с глупости. Разбираш ли, Трикс, не е по силите на човек да улови ходовете на божествената мисъл… О, ето че пристигнахме!…
	Дворецът на Исмунд по нищо не приличаше на самаршанска постройка. Той представляваше строга сграда, с колони отпред и мощен фронтон над тях. Може би, така баронът подчертаваше своята преданост към краля, независимо от произхода си.
	Вратите на двореца бяха отворени, а стражите пуснаха вълшебника и неговия ученик без да задават въпроси. Затова пък, с влизането в двореца, един властен възрастен мъж, който седеше зад голямо бюро, веднага подхвана Лапад. Мъжът беше облечен по някаква необичайна мода — с лачени обувки, тъмни прави панталони, бяла риза и тъмен сюртук с неудобна кройка. Около врата му беше завързана яркочервена лента, която висеше почти до пъпа му. Той веднага отхвърли всички опити на Лапад, нещо да обясни.
	— Аз съм младшият церемониалмайстор на барона — каза той и връчи на Лапад някакъв пергамент. — Всички, които искат да бъдат приети, трябва да попълнят тази анкета.
	— Аз съм вълшебник!
	— Това е добре. Значи умеете да пишете почти без грешки.
	— А ако не можех нито да чета, нито да пиша — попита вълшебникът.
	— Щяхте да наемете писар. Ето там, на онази пейка седят писарите и чакат клиенти.
	— А ако нямам пари да си наема писар?
	— Как мислите — жлъчно попита младшият церемониалмайстор на барона — достоен ли е да отнема времето на барона един необразован и беден човек?
	— Ясно — поемайки пергамента, отвърна вълшебникът.
	— Дължите една сребърна монета за анкетата — добави церемониалмайсторът.
	Лапад изпъшка, но плати безропотно.
	— Чух за тия номера — поясни той на Трикс. — Това се нарича бюрокрация.
	— Бюрокрация ли?
	— Ами, да. Всички въпроси биват решавани, като се попълват разни хартийки, които се разглеждат от специална порода люде — чиновници. Това, разбира се е идиотия, аз бих му обяснил на този всичко с две думи, пет пъти по-бързо. Отдавна ми се искаше да видя как работи тази система… Така… охо… трийсет и четири въпроса. Добре тогава…
	Лапад приседна до една свободна маса, която стоеше малко по-встрани, огледа презрително старото неподострено перо, което лежеше до мастилницата, пълна със засъхнало мастило и извади един красив метален молив, пъхнат в елегантно кожено калъфче.
	— Така-така-така… Анкета за желаещите аудиенция… така. Име и прякор. Радион Лапад… Предишно име и прякор, ако е имало такива… хм. Същите са… Възраст… Да речем… Пол… Те подиграват ли се? Мъжки! Полът преди смяната, ако е имало такава…
	Лапад погледна изумено към Трикс:
	— Може в това да има някакъв смисъл, а? Така…
	Той продължи да попълва анкетата, като от време на време коментираше:
	— Име на майката… Име на бащата… Имате ли роднини в Самаршан или на Кристалните острови… Какъв е произходът ви — човешки или от друго същество… Замисляли ли сте нещо лошо срещу краля и кралството? Замисляли ли сте нещо лошо срещу барона… Ама че досадни хора! На колко години падна първият ви млечен зъб…
	Този въпрос накара Лапад да се вцепени.
	— Изглежда и това трябва за нещо… — каза той. — За какво обаче? И… аз изобщо не помня! Кога паднаха млечните ти зъби?
	— И аз не помня — каза Трикс. — Трябва да питаме Халанбери…
	— Нищо, ще напишем — на пет години — реши вълшебникът. — Мисля, че тогава горе-долу се случва това нещо… на колко години престанахте… не, те наистина се гаврят!
	По-нататък Лапад писа мълчаливо и само от време на време се сепваше, и поразен, препрочиташе въпросите. На последния въпрос — „цел на визитата“, той отговори с красивата дума „аудиенция“, след което се запъти към младшия церемониалмайстор.
	— Трябваше да го попълните с мастило — каза чиновникът, без да поглежда към пергамента.
	— Защо не казахте веднага? — слиса се Лапад. — Или поне когато видяхте, че пиша с молив?
	— Не съм длъжен да гледам с какво пишете! — избухна младшият церемониалмайстор. — И не съм длъжен всичко да ви обяснявам! Можехте да попитате, аз щях да ви отговоря!
	{img:neskoposkoto_i_028.png}
	— Хубаво. — Лапад тръсна пергамента. — Словото — това е работният инструмент на магьосника и не е важно, с какво е написано — с молив, с мастило или с кръв от сърцето! Словото носи в себе си смисъл, който не се променя от формата! Подчинявайки се на волята на могъщия магьосник, думите върху този пергамент промениха вида си — превърнаха се от щрихи, направени с молив в мастилени линии. Направени с най-скъпото мастило, което съществува на света — направено от дълбоководни сепии и най-висококачествена стипца!
	Чиновникът погледна пергамента с леко любопитство. Думите наистина изглеждаха, сякаш написани с мастило.
	— Вълшебник, значи… — измърмори той. — Наистина… Така. Цел на визитата — аудиенция. Това звучи някак странно!
	— Защо? — напористо попита Лапад.
	— Ами… В анкетата се пита каква е целта на вашата аудиенция, а вие отговаряте — аудиенция!
	— Излъгал ли съм?
	— Но това не е отговор!
	— Защо да не е отговор? Ако бях написал „аудиенция?“ с въпросителна, тогава нямаше да е отговор. Щеше да е въпрос. Ако бях написал „аудиенция…“ с многоточие, също нямаше да е отговор, а размишление за целта на визитата. Аз съм написал „аудиенция“. И съм поставил точка. Това е отговорът!
	В погледа на чиновника се появи нещо подобно на уважение.
	— Кажете, не бихте ли пожелали да постъпите на държавна служба? — попита той. — Баронът има намерение да внедри широко бюрократичната практика в живота на баронството, а след това и в цялото кралство. Мога да ви уверя — пред нас е бъдещето!
	— Бъдещето е пред магията! — твърдо отговори Лапад.
	Чиновникът се усмихна снизходително.
	— Да, да. Разбира се. И все пак, помислете. Имате всички качества за чиновник. Апропо, заплатата съвсем не е лоша, плащате за нощувка в хана половин цена, а след три години хазната ви осигурява жилище. От определен пост нагоре, получавате право на служебна карета със звънче…
	— Със звънче ли?
	— Да. Така всички ще ви правят път. Уверявам ви, няма да съжалявате!
	— Ще си помисля — кисело отвърна Лапад.
	— Помислете си, но не протакайте — кимна чиновникът. — Вървете нагоре по стълбите, ще покажете ето този пропуск на охраната и ще ви заведат в тронната зала. Аудиенцията започва след десет минути.
	Анкетата, която Радион беше попълнил, чиновникът пъхна в чекмеджето на бюрото си.
	— И защо трябваше да пиша всичко това? — попита Лапад.
	— В съответното време всичко ще бъде проучено, не се тревожете — усмихна се младшият церемониалмайстор. — Побързайте за приема.
	Докато се качваше по стълбите, Лапад беше сериозен и умислен. Едва когато охраната ги заведе в тронната зала, той се поободри.
	Тронната зала беше наистина впечатляваща!
	Тя беше голяма и кръгла, с изящен трон, с размери точно като за барона и изящна скамейка срещу него, с пищен килим на пода и купол, изрисуван с ярки цветни картини. Бързи коне препускаха по арената, яростни бойни кучета се впиваха едно в друго, мъдри, белобради хора стояха склонени над някакви хитроумни игри, гладиатори със святкащи мечове се посичаха…
	— Потвърждение на общата посока на интересите — промърмори Лапад, гледайки към тавана. — Хазарт…
	— Това лошо ли е? — Трикс.
	— Какво? Не, не… не е лошо. Всички вълшебници са хазартни натури…
	Отвори се една от вратите, която водеше към кръглата зала и херолдът обяви тържествено:
	— Негово високоблагородие, благородният барон Исмунд, грижовен покровител на народа и верен слуга на Короната!
	Лапад и Трикс се поклониха. С лека обида, Трикс си помисли, че той — барон Исмунд трябваше да му се кланя, но потисна тази мисъл и се поклони дори по-ниско, отколкото етикетът изискваше.
	— Гости! Забележително! Колко се радвам, когато имам гости… още повече — пътешественици… още повече — вълшебници! — възкликна баронът. — Изправете се, моля ви, изправете се! Да оставим тези церемонии в миналото и да се държим като модерни хора!
	Баронът беше невисок, възпълничък, с гладко избръснато лице, добродушни и лукави очи и широка усмивка, която показваше великолепните му бели зъби. Беше облечен свободно, с лека самаршанска нотка в стила, изразяваща се в широки шалвари и свободна риза, спусната отгоре. А може би, просто обичаше да носи широки дрехи като всички пълни хора.
	— Радион Лапад — представи се вълшебникът. — Моят ученик, Трикс Соийе.
	— Соийе? — заинтригува се баронът. — Не е ли роднина на починалия съхерцог?
	— Синът му — кратко отвърна вълшебникът.
	— Какъв ужас! — възкликна баронът. — Наследникът на трона е принуден да се скита и да изкарва прехраната си с магия! Вълшебникът добре ли се държи с теб?
	Трикс кимна.
	— Ами, чудесно — зарадва се баронът. — На какво дължа удоволствието от вашата визита, господин Лапад?
	— Ние сме се запътили към негово величество краля — тържествено каза вълшебникът.
	— Очевидно, за да търсите справедливост? — попита баронът. — Много разумно, одобрявам!
	Той потри доволно ръце и приседна на крайчеца на трона. Помълча една секунда, после се поинтересува:
	— А на какво дължа визитата ви?
	— На прискърбни обстоятелства по пътя — каза Лапад. Баронът веднага помръкна. — Конят ми счупи крак.
	— Какъв кошмар! — възкликна баронът. — Много съжалявам, че конят ви е счупил крак!
	— Е, ако трябва да съм съвсем точен, не го е счупил. Удари го — уточни Лапад. — Но трябваше да го продам. А пътят до Столицата е дълъг…
	— Искате пари… — въздъхна баронът. — Пари… — Той стана и заснова напред-назад. — Не, няма проблем, пари има и то много. Даже, твърде много. И да помогна на знаменития вълшебник Лобо…
	— Лапад! — не издържа вълшебникът.
	— Ах, извинете ме! — Баронът махна с ръка. — Аз винаги съм бил слаб по ботаника. Дълг на всеки държавен мъж е да помага на вълшебниците. Вие винаги се отзовавате на нашите скромни молби с такова желание! Поддържате ни във всички тегоби на държавната ни служба, при това, съвсем безкористно…
	Лапад запристъпва притеснено от крак на крак.
	— Не казвайте нищо! — възкликна баронът. — Няма нужда взаимно да си правим комплименти. Това е суета… Ще ви кажа къде е проблемът, приятелю. Няма да е правилно, ако баронът започне да дава пари просто така. Във време, когато децата от гетото гладуват, когато чираците живеят толкова натясно, когато майсторките на шевици ме молят за нов родилен дом, какво ще кажат те за барона, който ей така раздава жълтиците?
	— Аз бих бил щастлив да предложа своите… нашите услуги на ваше високоблагородие — с огромно усилие изрече Лапад.
	— Злато? Безсмъртие? Прогноза за времето? — с интерес попита баронът.
	— Е, има и някои области на магията, които не са ни подвластни — измънка Лапад.
	— Да, да… Магьосниците предпочитат да мятат огнени кълбета, да изпепеляват градове, да призовават чудовища… — кимна баронът. — Защо не. Тогава… предлагам игра. Нека съдбата реши!
	— Шах? — с надежда попита Лапад. — Или карти?
	— О, не!
	Баронът махна с ръка и показа трите еднакви врати, които водеха извън залата.
	— Това е любимата ми игра — каза той. — Зад тези врати… хей, херолде, разпоредете се! Зад две от тях ще има по една коза, а зад третата — карета. Е, карета тук не може да влезе, затова там ще има колело от карета. Бързо донесете колелото! Вие ще посочите една от вратите. Ако там има коза — оставате една година при мен на служба. Ако е карета…
	— Тоест, колело — мрачно уточни Лапад.
	— Забележката е точна! — съгласи се баронът. — Ако е колело, аз ще ви дам личната си позлатена карета, охрана, готвач и запаси от храна… ех!… Даже вино от собствената изба! И ще ви откарат до Столицата.
	Лапад се намръщи и каза:
	— Страхувам се, господин барон, че при тези условия…
	— Поразени сте от добрината ми! — възкликна баронът. — И, разбира се, няма да рискувате да ми нанесете оскърбление като ми откажете!
	Лапад замълча. Баронът грейна.
	Трикс преглътна, защото гърлото му внезапно пресъхна и направи крачка напред:
	— Ваше високоблагородие!
	— Наричай ме просто, „мой бароне“! — каза Исмунд. — Двамата с теб сме благородни люде.
	— Мой бароне, поверете ми процедурата по избора — каза Трикс. — За господин Лапад това е прекалено лесно изпитание, няма да е честно, ако той направи избора.
	Лапад облещи очи, но не каза нищо.
	— Нямам нищо против — бързо каза баронът. — Но внимавай, младежо, само без магии! Моите магьосници ще следят хода на играта… и, честно казано, те отдавна следят какво става през отворите в тавана и стените.
	— Никакви магии — съгласи се Трикс. — Само бих предложил съвсем мъничко да променим условията.
	— Да? — поинтересува се баронът.
	— Нека сляпата случайност не попречи на играта. Ако искате, аз ще позная десет пъти поред, за да няма равен брой познати и непознати резултати. Ако повече пъти излезе коза — ще ви служим цяла година. Ако позная повече пъти колелото — ще заминем.
	— Да направиш девет опита? — Баронът се разсмя. — С най-голямо удоволствие, момчето ми!
	Лапад се обърна рязко към Трикс, прегърна го и изсъска в ухото му:
	— Да не би да се побърка! Имаме един шанс на три да победим! Ако направим девет опита, със сигурност ще загубим! Това е елементарна математика!
	— Недейте да ми благодарите, учителю! — високо отговори Трикс, освобождавайки се от яката прегръдка на учителя си. — И още едно уточнение, господин Исмунд. Когато посоча вратата, ще останат още две, нали така?
	— Да.
	— След като си избера една от вратите, вие бихте ли могли да отворите една от двете? Тази, зад която със сигурност има коза. След това аз ще си помисля и може би ще сменя избора си с третата, която още не е отворена.
	— Това какво ще промени — попита Исмунд.
	Трикс не отговори.
	— Така… — Баронът се замисли. — Така… тук има някаква хитрост… Ако се замисля… Ти не си глупав! Не си… Когато избираш между три врати, шансът ти е три към едно. Ако аз отворя една от вратите — тази, зад която има коза, шансът ти вече ще е две към едно. Тоест, нашите шансове ще се изравнят. Ти можеш да смяташ! Можеш! — засмя се той.
	Трикс скромно премълча.
	— Добре, кимна баронът. — Затова, че добре владееш аритметиката, съм готов да приема предложението ти. Какво ще кажеш, да не усложняваме нещата? Да играем с две врати? Коза и колело. Така е по-честно.
	— По-добре да е по-сложно — каза Трикс.
	— Уважавам такива решения — кимна баронът. — Това ми харесва. Истинският играч не бърза да приключи играта! В играта, както и в любовта, скоростта не е най-важна!
	Към барона се приближи херолдът и нещо му пошепна.
	— Свалили са колелото и са го донесли — баронът потри ръце. — Е? Да започваме!
	— Ти наистина си откачил — тихо каза Лапад. — Както и да е… Едно към две… По-добре да си ходим пеша!
	— Господин вълшебник, доверете ми се! — пошепна Трикс.
	Лапад въздъхна.
	— Край-край-край! Всички условия са приети! — весело каза Исмунд. — Всичко е абсолютно честно! Няма измама! Сега или никога — коза или колело! Обичам такива игри! Избирай!
	— Тази — Трикс посочи напосоки лявата врата.
	— Прекрасно, кимна баронът. — И така-а…
	После отиде при вратите и надникна зад всяка една. Отвори средната и попита:
	— Оставяш ли същата врата или я сменяш?
	Лицето на барона беше абсолютно непроницаемо.
	— Сменям я — каза Трикс. — Отворете дясната.
	Баронът повдигна рамене отвори дясната врата. Зад нея лежеше на земята колело от карета.
	— Провървя ти — каза той. — Не трябваше да предизвикваш съдбата, трябваше да изиграем само една игра… Хей, сменете местата!
	Зад затворените врати се чу суматоха.
	— Коя врата си избираш?
	— Отново лявата — каза Трикс.
	Баронът отново надникна и отвори дясната врата.
	— Сменям я с тази по средата! — каза Трикс.
	Колелото се оказа зад средната врата.
	— Върви ти — каза баронът.
	След като Трикс позна за трети път, баронът се позамисли.
	— Ти познаваш по лицето ми — каза той. — Чувал съм за такива тънки физиономисти!
	— Нека завържат очите ми, мой бароне! — предложи Трикс.
	Баронът лично завърза очите на Трикс, след което играта беше подновена.
	— Сменяме — след всеки опит отвръщаше Трикс. — Сменяме. И пак сменяме. И пак сменяме вратата!
	След като резултатът стана 6:3 в полза на Трикс (сладката бяла козичка се появи зад вратата само три пъти, а шест пъти Трикс позна за колелото), баронът повика херолда.
	— Донеси вино — разпореди той. — Предстои ни дълъг и труден бас.
	— Ама нали вече станаха девет… — опита се да каже Трикс.
	— Аз как се съгласих на твоите условия! — възмути се баронът. — И ти ще отстъпиш! Предстои ни серия от сто опита.
	Зад вратата някой тежко въздъхна.
	— Да — трева за козите, а за слугите — камшик! — кресна баронът. — Не, изобщо сменете тези слуги! И ги сменяйте на всеки десет тура!
	— Както кажете, мой бароне — каза Трикс.
	След още двадесет опита, Исмунд извика всичките си вълшебници и им нареди да следят по-внимателно Лапад и Трикс. Впрочем, изумлението върху лицето на Лапад беше съвсем неподправено.
	— И пак я сменям! — провъзгласи Трикс за стотен път.
	— Шейсет и седем колела и трийсет и три кози — сметна Радион Лапад. — Ние спечелихме, ваше високоблагородие.
	Исмунд потъна в размисъл. После заговори:
	— Това не може да бъде, но се случи… И така — започнахме с това, че аз предложих играта, и имах един шанс срещу три. Това разбирам. Момче…
	— Можете да ми казвате „млади подавачо“ — скромно каза Трикс.
	— Младият подавач — без да спори се съгласи Исмунд — предложи друга подредба. След като той си избере врата, аз отварям една от останалите врати, непременно тази, зад която има коза. А той получава възможност да смени избора си. Така младият подавач изравни шансовете ни. Остават само вратата с козата и вратата с колелото! Нали?
	Трикс повдигна рамене.
	— Но тогава, колелото от каретата трябваше да се падне петдесет пъти! — извика баронът. — Козата и тя, петдесет пъти! Нали шансовете са едно към едно! А се получава, две към едно, в твоя полза!
	Трикс сведе поглед.
	— Без магии ли игра? — попита с надежда баронът. — Ако си направил магия, аз ще ти простя! И карета ще ви дам. И ще ви пусна. Дори ще прибавя сто жълтици!
	— Кажи, че си направил магия — посъветва го Лапад.
	— Не е хубаво да се лъже — въздъхна Трикс. — Нямаше никаква магия.
	— Но това противоречи на аритметиката! — Баронът вдигна ръце към небето, по-точно към тавана.
	— Ме-е… ме-е… — изблея уморената коза.
	Исмунд изведнъж се облещи и се плесна по челото:
	— Ама как не се досетих веднага?! Разкарайте козата. Пригответе каретата. Готвачът да вземе нужните продукти и да се приготви за отпътуване към Столицата.
	— За кое не се досетихте веднага? — учуди се Трикс.
	— Ами, че ти си просто едно момче-късметлийче! — Баронът сияеше. — Ти си роден под щастлива звезда! Или когато при пълнолуние, през пълния диск на луната е минала опашката на комета. Ами, разбира се! Аз съм чувал за такива като теб. Дето им върви във всичко и винаги… не е случайно това, че се спаси по време на преврата и сега не копаеш въглища в някоя мина, а изучаваш вълшебство… всичко е ясно! Ти си роден щастливец! На такива като теб им викат късметлии!
	Трикс разпери ръце.
	— Ти ме наказа хубаво заради моята самоувереност — каза баронът, след като настроението му се оправи. — Ах, хитрец такъв! Само че аз не си пожелавам да съм като теб. Така не можеш да получиш никакво удоволствие от хазарта! Ето… лично за теб, лично от мен, не ги пилей…
	Щедрата ръка на барона сложи в ръката на Трикс пет жълтици.
	— Но отсега нататък на теб ти е забранено да играеш в моето баронство! — Исмунд се закани с пръст. — Никакви карти, никакъв шах, въобще — нищо! Елате привечер, каретата ще ви чака.
	Тъкмо бяха излезли от двореца на барона и вълшебникът здраво хвана рамото на Трикс, и го помъкна в една глуха уличка.
	— Ето, вземете ги — послушно бръкна в джоба си Трикс.
	— Твои са, спечели си ги честно — дръпна се вълшебникът. — Пази си ги. Но ти щеше за малко да ме вкараш в гроба! Аз не вярвам в щастливците и късметлиите, така че… Признавай какви мошеничества използва?
	— Никакви мошеничества! — Трикс дори малко се обиди. — Аритметика.
	— За твое сведение, аз също умея да броя — каза лапад. — Зад едната врата има коза, а зад другата — колело. Шансовете са едно към едно.
	— Ами не е така! — възкликна Трикс. — И вие, и баронът забравяте за третата врата. За тази, която той отваряше!
	— Какво общо има тази врата? — учуди се Лапад. — Нея няма защо да я броим. Избираме между двете.
	— Не, между трите! — упорстваше Трикс. — Избираме между две врати, едната от които е отворена, а зад другата не се знае какво има и една, която съм избрал в началото, но и там не знаем какво има. Тоест, ако сменим избора си и изберем две врати, тогава шансовете ни са два срещу един! Така и стана!
	— Не ме баламосвай! — ядоса се Лапад. — Аз да не съм идиот! Какво общо има отворената врата, зад нея така или иначе им коза! Остават две врати! Зад едната има коза, а зад другата — колело. Нали избираш между тях?! Шансовете са едно към едно!
	— Не, трябва да се брои и отворената врата — запъна се Трикс. — На мен ми го разказа един слуга на баща ми. Не точно за врати, разбира се. Той играеше така на „тука има — тука няма“. Три чашки и едно топче под едната.
	— Да, това е една стара и не особено уважавана самаршанска игра — кимна Лапад. — Зависи само от ловкостта на ръцете.
	— Не е вярно! От математиката! Когато я играеш, посочваш една чашка. Този, който води играта вдига другата — ако топчето е там, той вече е спечелил. А ако е празно, пита — ще смениш ли? Никой не сменя, защото всички си мислят, че няма значение. Обаче има!
	— Няма как да има! Две врати…
	— Не две, а три! — Трикс така се увлече, че започна да вика срещу Лапад. За щастие и Лапад, разгорещен от спора, не обръщаше внимание. — Три, под едната е топчето!
	— Кое топче?
	— Малкото! Не, не може да бъде. Топчето е под чашката, а зад вратата има каруца!
	— Карета!
	— Добре, карета!
	— И не е карета, а колело! Недей да ме объркваш! — кресна Лапад.
	— Къде е разликата?
	— Наистина, къде е? Ти защо печелеше?
	— Защото избирах от три врати — две, а глупавият барон — от една! Аз имах повече шансове!
	— Ама защо да са повече? — изви Лапад. — Ти избираш между две врати, а третата е отворена. Зад едната врата има колело, а зад другата — коза. От твоя избор, местата им не се сменят. Ти не знаеш кое къде е. Шансовете ти са един към един! Но ти печелеше в два от трите случая. Защо?
	— Защото това е аритметика!
	Лапад се обърна и с твърда крачка пое към хана. Трикс ситнеше виновно след него. Той честно се беше опитал да обясни всичко, но Лапад не можа да го разбере. Това се случва често — хората, които се справят с буквите, не се разбират с цифрите.
	Когато се върнаха в хана, Лапад мълчаливо взе от стойката три глинени чаши за пиво, а след това, усмихвайки се хитро, купи от кръчмаря две шишета пиво и една — със силна настойка. В стаята той напълни и трите чаши, затвори очи, и го разбърка. След това, с хитра усмивка, посочи едната.
	— Смятам, че в тази чаша е настойката! — заяви той. — Трикс, махни една от чашите с пиво!
	Трикс подуши чашите и отмести една.
	— Това е прост нагледен експеримент — поясни Лапад. — Искаш да кажеш, че ако сменя избора си, ще пия настойка ли?
	— Да, шансовете това да се случи стават повече от два пъти по-големи — печално каза Трикс.
	Лапад отпи. Намръщи се, избърса уста с ръкава си и нареди, експериментът да бъде повторен. Той се спря едва след десетото отпиване.
	— Да се смесват силни напитки с пиво е вредно за здравето — призна той. — Да, ти си прав! Но все пак не разбирам защо е така… защо? Събуди ме след два часа — ставайки и запътвайки се към леглото си, заповяда вълшебникът. — Или дори след три… Тук със сигурност е скрита някаква ужасна, разкъсваща разума тайна…
	— Аритметика — упорито повтори Трикс.
	Но Лапад вече не го слушаше. Седем яки глътки от настойката и три глътки пиво свършиха работата си — умореният и пренапрегнат вълшебник дълбоко заспа.
	Трикс взе едната от недопитите чаши и седна до прозореца.
	{img:neskoposkoto_i_029.png}


>>	5

	Може барон Исмунд и да не беше най-добрият човек, но той държеше на думата си. Същата вечер огромната карета на барона с четири впрегнати коня пое към Столицата. Придружаваха я четирима стражари със суров вид, на капрата седяха двама кочияши, готвачът също не беше забравен. Разделена на две части — за господарите и за слугите, каретата се движеше не много бързо, но много меко. Лапад и Трикс се бяха разположили в господарското отделение на каретата, където имаше две диванчета и маса. Зад стената, в по-скромното помещение пътуваха готвачът, Йен и Халанбери, и Аннет, която се присъедини към тях. Имаше и малка вратичка, която позволяваше да се преминава от едната, в другата част на каретата.
	В каретата имаше и малка печка, която отопляваше двете и части (кюнците минаваха под капрата, топлейки кочияшите). Лапад огледа придирчиво каретата и остана доволен.
	— Това е къде-къде по-добре, отколкото да ходим пеша. Добре, че успя да преметнеш барона…
	— Ама аз…
	Лапад се намръщи.
	— Знам, знам… Аритметика. Убеди ме. Но така и не разбрах какъв е номерът.
	— Всичко е много просто — каза Трикс. — Представете си, че не баронът отваряше втората врата. Представете си, че съм избрал и посочил тази врата, която със сигурност съм решил да не отварям, а след това отварям другите две. Ето ви шанс две към едно!
	— А… — каза Лапад. — А! А!!!
	Вълшебникът се плесна по челото.
	— Как веднага…
	Трикс, който най-накрая се отърва от неприятното обвинение в мошеничество, въздъхна облекчено и се усмихна.
	— Ти си юнак момче — каза Лапад. — Майсторски го преметна. Ти, ученико, направи следващата си стъпка към усвояването на професията на вълшебника.
	— Коя? — учуди се Трикс.
	— Когато ти прояви интерес и склонност към магията, аз те произведох в хвалач. Когато се справи самостоятелно с нелеката задача и майсторски използва магията — стана подавач. А сега, когато разбра, че не всичко е подвластно на магията, че понякога вълшебникът трябва да използва главата си и да победи без никакво вълшебство, минаваш в третата, най-висока степен на учението. От този момент ти ставаш помощник!
	Потресен от неочаквано бързото си кариерно развитие, Трикс чак подскочи и едва не удари главата си в ниския таван на каретата.
	— Сега твоят Айпод ще стане още по-голям, а жезълът ти ще стане почти колкото моя. Ще получиш и правото да заговаряш хората преди мен и да изискваш своя дял от наградите, които получаваме. Малка част, разбира се. В разумни граници — Лапад се прокашля. — Засега аз ще бъда твоя разум.
	— Господин учител… а как помощникът става истински вълшебник? — попита Трикс.
	— Това ще ти кажа едва когато станеш вълшебник. — Лапад помисли малко и подчерта: — Ако станеш.
	Трикс седна и погали Айпода. Каза замислено:
	— Всъщност, аз за втори път свърших работата си като вълшебник, но без помощта на магия! Първия път беше с мелничаря и тримата му сина.
	— Помня — каза Лапад. — Но тогава още не беше станал подавач. А е малко прекалено хвалачът да прескача званията и веднага да стане помощник. И изобщо — каза той, лягайки на дивана — никога не пречи първо да се убедиш, че ученикът ти наистина е научил нещо. Когато се случи само веднъж, може да е просто случайност…
	Той се прозина и задряма.
	Трикс седеше на диванчето и размишляваше. Лапад бързо започна да похърква и беше ясно, че въпреки ямите по пътя, от които не можеха да ги спасят даже хубавите ресори, вълшебникът имаше намерение да спи чак до сутринта. На Трикс изобщо не му се спеше. Зад тънката стена, която отделяше помещението за слугите се чуваха веселите гласове на Йен и готвача — младо момче, което много се радваше на пътуването до Столицата, още повече — в такава необикновена компания. После затропаха някакви съдове и съвсем скоро замириса вкусно на печена кокошка. Единият кочияш тихо подхвана песен за пътя, за прахоляка, за мъглите, за студовете, за тревогите, за степните треви, за враните в небето и за убитите другари-разбойници, за майката, която чака вкъщи сина си… песента беше толкова протяжна и тъжна, че на Трикс му се доплака.
	Ех, ако можеше сега да отвори вратата и да остави вълшебникът да си похърква самичък, да отиде при слугите, да излапа една кокоша кълка, да си поприказва с Йен… Но дали такова поведение прилягаше на един помощник — без пет минути вълшебник, на един сериозен и важен човек?
	Вратата изскърца и в процепа се показа главата на Халанбери.
	— Аха, ти не спиш — удовлетворено каза той. — Ела да ядем кокошка. Много е вкусна!
	Заради етикета, Трикс се замисли за две секунди. Може и една да беше. След което скочи, духна пламъка на фенера, така че да е сигурно, че Лапад няма да се събуди и се вмъкна в кабинката на прислугата.
	— Нашите почитания за господин ученика на вълшебника! — протягайки към него опечена кокоша кълка, по която се стичаше ухаещ сок, каза готвачът. Той беше съвсем млад, явно наскоро беше преминал от групата на чираците към истинските готвачи.
	Трикс взе кокошата кълка и с удоволствие я захапа. Пробуча:
	— Много вкусно… Казвам се Трикс.
	— Аз се казвам Дакс. Тази чаша с вино от избите на барона, е за господин Трикс. — Готвачът му връчи чашата. — Баронът не пие, но вината му са отлични. Някои твърдят, че към птичите меса се поднася бяло вино. Пълна глупост! Към птица, печена върху въглени, най-добро е червеното!
	Трикс с удоволствие отпи от виното. Йен също държеше чаша с вино и парче кокошка, а на Халанбери като на малолетен, вино не му се полагаше.
	— Добре ли сте тук? — стараейки се да говори солидно (на което пречеше сокът, който се стичаше по ръката му и пълната уста с чудесно месо), попита Трикс. — Не ви ли е тясно?
	Халанбери, на когото много му се говореше, с огромна радост се зае да демонстрира как е устроено помещението за прислугата — три тесни койки, една над друга, снабдени с ремъци, за да не изхвърчи някой, шкаф с провизии, малка плоча върху печката. През това време, готвачът се зае да пече следващата порция от кокошката. Димът излизаше през едно хитро направено прозорче.
	— Аз не исках да ставам готвач — продължавайки започнатия разговор, каза Дмак, когато Халанбери се умори и утихна. — Бях в гилдията на майсторите на колела. Баща ми прави колела за карети, на тази колелата, впрочем, той ги е правил. И зъбчатите колела на часовника, който е на кулата на княжеския дворец в Дилон, той ги е майсторил. И малките колелца на ключалките са негова работа. Всичко, което е кръгло и се върти, е наше дело. Беше време, когато нашата гилдия отговаряше и за копчетата! Само че шивачите откупиха патента, защото доказаха в княжеския съд, че копчетата, макар и да са кръгли, не се въртят, а стоят зашити. И започнаха сами да ги правят. Такива ги натвориха — техните копчета станаха и триъгълни, и квадратни, и изпъкнали… Пу, това не са копчета, а истински срам!
	— Каква интересна работа! — възкликна Трикс. В тяхното съхерцогство имаше, разбира се, представителство на гилдията на майсторите на колела, но той самият никога не беше вниквал в тънкостите на техния занаят.
	— Много интересна — потвърди готвачът. — Тя, между другото е и много философска. Колелото е кръг, а кръгът е символ на вечността, а вечността — това е всемирът. Така че, когато изработваш колело, работиш за вечността!
	Той размаха ръце толкова енергично, че изпусна кокошето крилце върху жарта и припряно започна да го вади.
	— Никога не бих се замислил — призна си Трикс. — Гледай ти… А защо стана готвач?
	— Изгониха ме — наведе глава Дмак. — За проекти, които уронват престижа на гилдията.
	— Какви? Квадратно колело ли? — пошегува се Трикс.
	— Не, какво говориш?! — възмути се Дмак. — Аз обичам да си похапвам. Особено кокошка върху жарава.
	Трикс изгледа със съмнение високото и слабо момче, но нищо не каза.
	— А какво е важно за кокошката върху жарава? — попита Дмак. — Да се пече равномерно, от всички страни, за да не изгори. И аз измислих едно такова нещо — две колела на една ос, с шишове. На шишовете нанизваш кокошките, слагаш цялата джаджа на две подпорки над жарта, въртиш ръчката на оста и месото се пече. Бързо и равномерно!
	— И какво, не проработи ли? — попита Трикс.
	— Работи, как да не работи — огорчено каза Дмак. — Но нашите хора се възмутиха и казаха, че това е недостойно приложение на великата идея на колелото. Отпратиха ме в гилдията на готвачите. Те пък в началото се зарадваха, но после се… уплашиха. Защото така излиза, че всеки глупак може вкусно да приготви печена кокошка! Колко готвачи ще се разорят! И… казаха, че ще се готви постарому…
	Той подаде на Трикс още едно парче месо — поизгоряло, но вкусно.
	— Правилно са ти казали, млади човече — през вратичката се промъкна Лапад. — Абсолютно правилно.
	Вълшебникът огледа внимателно помещението, повдигна полите на мантията си и влезе вътре. Седна на табуретката, която Халанбери мигновено беше освободил и продължи:
	— Не исках да преча на младежта да се забавлява, но ухаеше прекалено вкусно…
	Дмак бързо му протегна парче кокошка и чаша вино.
	— Аха — каза Лапад. — И как ухаеше кокошката, приготвена с помощта на колело?
	— Незле — въздъхна Дмак. — Но можеше да се приготвя много бързо и в големи количества.
	— И защо? — възмути се Лапад. — Ех, младост… иска ви се всичко да е колкото може по-бързо. Ти само си представи — из целия град наредени сергии, до тях малки печки, а над печките — твоето колело. И всички си купуват печена кокошка.
	— И кое му е лошото? — изуми се Дмак. — Защо хората да не се нахранят бързо?
	— Яденето е обстоятелствен процес и не търпи бързане — глозгайки кокала, каза Лапад. — Това предполага, че хората сядат на маса, общуват, хранят се, пият вино или пиво. След дълга и вкусна трапеза, след интересна беседа човек става от масата просветлен и умиротворен. А какво ще стане, ако се внедри твоето изобретение? Ти през цялото време повтаряш думата „бързо“. Това е една много опасна дума! Ти сигурно си изобретил и други подобни неща?
	Дмак се смути.
	— Ами… дреболии. Вълнова фурна, например.
	— Какво е това?
	— Това е желязна кутия с вратичка. В нея се вкарва с мехове горещ въздух от печката. Този въздух на вълни минава през кутията и много бързо нагрява храната. Така може да се приготви набързо нещо вкусно. Вземате една питка, слагате вътре едно кюфте, парче сирене… Когато ви се дояде, нагрявате я за една минута във вълновата фурна!
	— Ужасно! — възкликна Лапад. — Разбира се, че питката с кюфтето трябва да се претопли. Никой не обича студени кюфтета… Но когато не са пресни и са претоплени, не са вкусни и са вредни за стомаха.
	— Не е особено вкусно — призна Дмак. — Но ако намажеш питката с горчица или със салца, може да се яде.
	— Друго какво си измислил? — продължи разпита си Лапад.
	— Измислих една чаша, от която можеш да пиеш, докато вървиш. Има си капак, а през една дупка вътре се пъха сламка… Вървиш и си пиеш. И не се разплисква.
	— Това може да свърши работа, когато пътуваш — малко омекна Лапад и изтръска от ръкава на мантията си виното, което се беше разляло. За щастие мантията, с която вълшебникът пътуваше, беше толкова зацапана, че виното дори нямаше намерение да попива и стоеше на капки върху плата. — Или за симпозиуми. Разхождаш се из залата, пиеш си виното през сламка… Хм, любопитно. Какво още?
	— Бързи картофи…
	— Това какво е?
	— Картофите се режат на тънки филийки. И се слагат във вряща мазнина. Само една минута и могат да се ядат!
	— Кошмар! Кошмар! Кошмар! — възкликна Лапад. — Ти представяш ли си какво може да се случи с тази страна, където се хранят така? Хората ще започнат да се хранят на крак и това ще повреди стомасите им. Заради лошото храносмилане, телата им ще станат дебели и тромави, характерът им ще се изпорти, зъбите им ще се развалят, моралът им ще отслабне. Навикът да се храниш на крак ще доведе до това, че всеки постоянно ще бърза. Това ще бъде общество, в което хората няма да имат време за мъдри размишления, а бързите и некомпетентни решения ще минават за велики. Младежо! Приеми един съвет от стария вълшебник — забрави за тези опасни начинания. Твоите наставници с пълно основание не са пожелали да ги приемат!
	— Все едно, това рано или късно ще се случи — упорито настоя Дмак. — Това е прогресът, той не може да бъде спрян!
	— Тогава по-добре да се случи по-късно! — възкликна Лапад. — Ако може, нека не е докато ние сме живи!
	— Аз исках, когато събера пари да отворя такава лавка — призна Дмак. — „Хапни набързо!“ А когато забогатея — още една. После още една. Бързи картофки, питка с кюфте, сладък сок в чашка… слагаш повечко мед и от дечурлигата няма отърване!
	— Аха, на мен ми харесва — изписка Халанбери.
	Аннет, която се беше разположила върху рамото му, тихичко захихика — с което си заслужи строгия поглед на магьосника.
	— Емблемата на тази лавка трябва да бъде задник — язвително подметна Лапад. — Защото от такава храна неизбежно настъпва хранително разстройство!
	— Уха! Задник! — развесели се Халанбери. — Аха! Харесва ми!
	— За децата ще има подаръци — добави Дмак. — Играчки. „Десетте най-велики магьосници“ например.
	— Какъв е смисълът на това нещо? — порази се Лапад.
	— Децата ще поискат да съберат всичките. А аз ще направя така, че в един град да има фигурките на деветте магьосника, та всички да търсят десетия, а фигурките на десетия магьосник да са много, много малко. В друг град да е пълно с тази фигурка, но другите да ги няма. И всички деца да ги търсят в „Хапни набързо“. Да идват отново и отново. С родителите си.
	— Да! — с възторг каза Халанбери. — Да, да, да!
	— Ти си чудовище! — възкликна Лапад. — Това… това е ужасно!
	— Защо да съм чудовище? — обиди се Дмак. — На Халанбери аз бих подарил и десетте фигурки. И бих дал пари на приюта за сираци. Аз съм добър!
	Лапад присви очи. И Трикс с ужас разбра, че изобретателният Дмак няма да стигне до Столицата. Или ще стигне, но във вида на някакъв полезен предмет или като малко забавно животинче.
	Изглежда Аннет си беше помислила същото, защото скри в шепи ужасеното си лице.
	— А на вълшебниците, чиито фигурки подарявам на децата, бих плащал част от печалбата — продължаваше нищо неподозиращият Дмак. — Не много голяма част, а оборотът ми ще е охо-хо!…
	— На колко си оценил съгласието на вълшебниците за тази работа? — презрително попита Лапад.
	— Предполагам, че от една лавка биха могли да са сто.
	— Сто какво?
	— Жълтици, разбира се! — обиди се Дмак.
	— На десетимата магьосници? — присви очи Лапад.
	— Не, не на десетимата. На всеки. Но си мисля, че петима от магьосниците биха могли да са от тези, които вече не са между живите. На тях няма нужда да им се плаща. А на останалите — по сто… — Дмак доля вино в чашата на смаяния вълшебник. — Между другото, господин Лапад… аз смятам, че вие задължително трябва да бъдете от тези, петимата. Бихте могли да ми изброите и останалите кандидатури. За консултацията вашата част може да бъде увеличена… малко.
	— Това звучи… — Лапад се изкашля. — Това звучи любопитно. Но аз категорично възразявам против кандидатурата на главата на Академията за вълшебници, господин Хомра. Неговата репутация е силно преувеличена.
	— Значи няма да е в списъка — твърдо каза Дмак.
	Лапад се разсмя, наведе се напред и потупа Дмак по рамото.
	— В твоята идея има рационално зърно…
	— Не, засега не мога да кажа как се готвят бързо зърнени храни — със съжаление призна Дмак.
	— Не, имам предвид тази… бързата питка…
	— Бързите картофки.
	— Добре, нека са картофки. И фигурките, да, непременно фигурките. Глинени. Ако наемеш бедните самаршанци, ще ти ги изрисуват на ръка…
	— А може ли да се направи така: — неочаквано се обади Халанбери — фигурката да е на части. Вълшебникът отделно и жезълът му — отделно. За да може човек да го мести където си поиска — ту в едната ръка, ту в другата… Или шапка…
	— Гениално — каза Лапад. — Вземи!
	Той връчи на Халанбери една малка монетка и той засия от гордост.
	— Може да се направи не просто магьосник, а магьосник-свирка — продължи Халанбери. — Хващаш го и свириш!
	Вълшебникът и готвачът се спогледаха.
	— Това е… някак… много смело — каза Дмак.
	— Ще го отложим за в бъдеще — кимна Лапад.
	На Трикс му беше безумно интересно да слуша този увлекателен разговор, но въпреки това усети, че заспива. Той се премести в другото помещение, легна на своето диванче и се завърза с ремъка.
	Каретата бързо се носеше по пустинния път. Кочияшът отново припяваше нещо за пътища и за това как ще разпрегне конете и ще ги напои. От време на време зад преградката се чуваха възгласи:
	— А ако някой много бърза, ще му го опаковам в кутия!
	— Питката може и с кюфте, може и с парче риба…
	— И банички! Непременно банички!…
	Трикс затвори очи и блажено заспа.


	Пътешествието до Столицата, благодарение на щедростта на барона, се оказа наистина бързо и приятно. Сменяйки конете по пътя, каретата със сигурната си охрана мина през земите на Исмунд, през земите на наследника-принц (но доколкото принц-наследник все още нямаше, тези земи се управляваха от кралски наместници и затова представляваха тъжна гледка). Лапад ту съчиняваше нови заклинания (в тези моменти Трикс отиваше при прислугата, защото вълшебникът заяви, че вдъхновението му идва само когато е сам), ту обсъждаше с Дмак бъдещето на закусвалните (решиха, че ще бъдат закусвални) „Хапни набързо“. Незабелязано стана така, че Лапад вече не беше в ролята на консултант по въпроса с вълшебниците, а в качеството си на пълноправен съдружник.
	Точно след пет дни, в една хладна дъждовна вечер, когато водните капки се чудеха дали не е време вече да се превърнат в снежинки, каретата наближи югозападните врати на Столицата (народът ги наричаше Прашните, защото през лятото югозападният вятър често довяваше до градските стени ехо от пясъчните бури — последното отмъщение на Самаршан за отнетите земи). Сега обаче нямаше никакъв прах, разбира се, само дъжд, локви и кал по калдъръмения път.
	Пред главните порти се беше подредила дълга върволица от талиги и карети. Тези, които бяха пеша, минаваха отделно през една малка вратичка, където кратко, но настоятелно ги разпитваха стражите. Поглеждаха и в каретите, оглеждаха багажа, затова опашката не се движеше бързо.
	— Сигурно проверяват за разбойници — предположи Трикс, поглеждайки през прозореца.
	— Доколкото ми е известно, проверката на всички гости е обичайна практика в Столицата — отвърна Лапад. Вълшебникът облече парадната си мантия, вчеса брадата си, почисти с парче кадифе дръжката на жезъла си и изобщо, така се накипри, сякаш не отиваше да пренощува в най-близкия хан, а отиваше направо на прием при Маркел. Освен това, Лапад дъвчеше, мръщеше се и плюеше през прозореца пръчици канела, за да затисне миризмата на свинското с чесън и тъмното пиво, които беше употребил на обяд. Можеше да си помисли човек, че не само отиваше веднага при краля, ами щеше да се целува с него по устата, както е самаршанският обичай.
	Трикс не продължи да разпитва, а също се зае да се оправя — издуха си носа, почовърка с нокът засъхналото петно от яйчен жълтък на ръкава си, взе парченце канела и също я сдъвка. Не беше вкусно.
	Най-сетне дойде и техният ред. Офицерът от стражата, едър мустакат мъж с белег върху лицето, с тежки стоманени доспехи и с меч на кръста, приближи каретата, присви очи и погледна герба. Гръмко произнесе:
	— Каретата на барон Исмунд… Така, така… Кой идва в Столицата?
	— Великият вълшебник Радион Лапад с ученика си — надменно отговори Лапад. — По важна работа.
	Името на вълшебника наистина произведе ефект, само че абсолютно неочакван. Офицерът вдигна ръка и до него на мига дотичаха десетина стражари. Без да обръщат внимание на останалите гости, те заобиколиха каретата и избутаха встрани стражите на Исмунд.
	— С вас, Радион Лапад, пътува ли ученикът ви, Трикс Соийе? — осведоми се офицерът.
	Кой знае защо, Трикс изобщо не се зарадва на факта, че офицерът знае името му.
	— Да — кратко и вече без грам високомерие отвърна Лапад. — Какво всъщност…
	— В името на крал Маркел — кресна офицерът. — Вълшебнико на име Радион Лапад, вие и вашият ученик, който нарича себе си Трикс Соийе, вие сте задържани по специално кралско разпореждане! Мълчете и не произнасяйте нито дума, без разрешение! Оставете магическите книги в каретата! Стойте и не мърдайте!
	Няколко стражари вдигнаха арбалетите си и се прицелиха в каретата. Кочияшът на капрата изруга силно и възхитено — явно не виждаше опасност за себе си, но щеше да има какво да разказва. Стражите на Исмунд, объркани от това, което се случваше, бяха отстъпили встрани. На тях не можеха да се надяват.
	— Специалната стража, насам! — командваше през това време офицерът. — Бързо!
	Паникьосан, Трикс се хвана за гърдите и напипа книгата, която висеше там. Аннет усети опасността и се шмугна в джоба му. Халанбери беше лапнал палеца си.
	Йен обаче…
	Един миг той стоя с отворена уста, а след това хвана Трикс за ръкава и засъска:
	— Сваляй мантията! Бързо сваляй мантията!
	— Какво ти става?! — смая се Трикс.
	— Глупак! Ще те затворят в тъмница!
	Без излишни приказки, Трикс смъкна мантията и намъкна куртката на Йен.
	— Жезъла и книгата!
	— Айпода няма да ти дам! — възмути се Трикс. — Жезъла можеш да вземеш…
	Лапад явно чуваше суетенето и шепота зад себе си, но стоеше без да помръдне като каменно изваяние.
	Трикс закопчаваше куртката, за да скрие Айпода и погледна към Дмак, който гледаше това спешно преобличане през отворената вратичка.
	— Аз съм Йен — слугата! — обясни той. — Разбра ли?
	— Че аз никога не съм ви виждал и не ви познавам, изобщо не ми е работа! — възмути се Дмак и затвори вратата.
	Докато чакаше специалната стража, офицерът видимо нервничеше. Но ето, че се чу конски тропот и пляскане от локвите. Дотичаха още петима войници. Всички бяха като след специален подбор — с тъпи лица на селяни от най-затънтените краища, където беше позволено да се женят за сестрите си, със странни шлемове, които скриваха ушите им. Ако се съдеше по шума, който вдигаха, тези стражари не чуваха нищичко. А ако се съдеше по изцъклените им погледи — нищо не разбираха.
	Офицерът направи заповеднически жест към каретата и нареди:
	— Лапад и Соийе, веднага излезте от каретата! Жезлите дръжте високо и не ги пускайте на земята! Не говорете!
	Вълшебникът отвори вратата на каретата и излезе тежко под дъжда. След него се измъкна Йен, като хвърли към Трикс уплашен, но едновременно с това горд поглед.
	— Лапад? — офицерът насочи пръст към вълшебника.
	Лапад кимна.
	— Запушете устата му! — изкомандва офицерът. — Завържете ръцете му! Соийе?
	Йен кимна.
	— Запушете и неговата уста и завържете ръцете му!
	— Защо ще връзвате детето? — неочаквано надигна глас кочияшът. — Не е редно…
	— Това не е дете, а опасен държавен престъпник! — Лицето на офицера почервеня. — Няма защо да ме упреквате!
	Храбрият кочияш предпочете да си замълчи и да не влиза в пререкания.
	— Кой още е там? — Офицерът погледна в каретата.
	— Ние сме от прислугата — жално каза Халанбери. — Аха. Аз помагам в кухнята, а това е Йен, той се грижи за дрехите на господа вълшебниците и прислугва на масата…
	— Ама че господарски навици имат тези провинциални заклинатели — изсумтя офицерът. — За вас нищо не са ни казали… — Той се поколеба, но изглежда реши, че за днес е арестувал достатъчно деца. — Разкарайте се, докато не ви се е случило нещо. И друг път си подбирайте господарите!
	Трикс взе с една ръка торбата с нещата, хвана с другата Халанбери и двамата изскочиха от каретата. Под ярката светлина от фенерите те видяха как на Лапад, който беше изпънал гордо снага и беше вдигнал високо главата си, му напъхват в устата огромен парцал. Йен покорно чакаше реда си.
	— Може ли да се влиза в града? — обади се Трикс. — Че тук няма как да си намерим нови господари…
	— Пуснете дребосъците да минат — каза офицерът. Погледна към Трикс с подозрение, но в същия момент Йен кихна силно и цялото внимание на стражаря се насочи към него. — Нито дума! Нито думичка!
	{img:neskoposkoto_i_030.png}
	Йен отново кихна.
	— Наздраве — неочаквано изтърси офицерът.
	— Благодаря — отвърна Йен.
	— Нито дума на глас! — отново зарева офицерът. Изглежда той беше виждал как само от една дума на магьосника падат мъртви враговете и пламват градските стени. — Бързо! Бързо му запушете устата!
	Трикс стисна здраво ръката на Халанбери и те забързаха към градските порти. Никой не ги спря.


	Петте жълтици от Исмунд, които Лапад щедро му остави, Трикс реши да не пипа. Те с Халанбери спряха в една тъмна уличка, която миришеше лошо. Тя се намираше веднага след градските порти, малко вдясно, след като се мине под арката, ако влизате в Столицата през югозападните порти. Никога не ходете там, когато е тъмно — може да настъпите нещо гадно. Затворената лавка на кожаря, край която се оказаха двамата, беше покрита с позеленели от времето ламарини и това напълно устройваше Трикс.
	— За богаташа, една медна монетка е като песъчинка в морето — каза Трикс и протегна напред ръка. — А за бедняка тя е цяло богатство. С нея той ще се нахрани и ще преспи на топло. Ако не само една, а цяла шепа, сътворени с магия, досущ като истинските, се изсипят в ръката ти — ти си богаташ!
	След една секунда, в шепата на Трикс се изсипаха купчина монети, а медният покрив на лавката стана на дупки. Една част от монетите се разпиля и Халанбери клекна да ги търси в калта.
	— Недей да ровиш в тази мръсотия! — изхока го Трикс. — Ако трябва — още ще направя…
	— А ти все пак внимавай с тези заклинания — посъветва го Аннет от джоба му. — За вълшебника правенето на медни монети е по-страшно престъпление от държавната измяна!
	— Повече няма — неубедително обеща Трикс. — Да вървим, Аха!
	След пет минути (Трикс се постара да минат не по най-оживените, но и не по най-мръсните улички), те откриха първия хан. Той обаче изглеждаше подозрително, отвътре се чуваха такива вопли и звуци от удари, а пред вратата му се мотаеха такива мрачни и страшни хора, че Трикс стисна по-здраво ръката на Халанбери и те подминаха хана под лошите погледи на хората пред него.
	Следващият хан беше разположен на по-широка и по-светла улица, хората около него не криеха лицата си и наоколо изглеждаше доста по-безопасно. Затова пък, около него се въртяха групички от силно нарисувани жени, които разговаряха с кресливи гласове. Трикс веднага беше хванат и в ухото му някой започна да шепне нещо много горещо. В джоба му се разшава Аннет и Трикс разбра, че и оттук трябва да си вървят, докато търпението на феята не е свършило.
	По-нататък излязоха на една съвсем широка улица, настлана с калдъръм и почти без локви. Тук навсякъде светеха фенери и се разхождаха добре облечени граждани. Ханът, който Трикс забеляза, изглеждаше дори прекалено приличен — пред входа му имаше една олющена, но чиста карета, шарена табела гласеше „Трите весели гарвана“ и беше украсена с позлатена корона — тук понякога отсядаха благородници. Трикс реши, че това е доста прекалено. Но да се влачат повече под дъжда, не им бяха останали сили. Той приглади косата си, придаде на лицето си по-сериозно изражение и влезе вътре.
	Това заведение наистина беше достойно за табелата си. Масите бяха постлани с покривки на квадратчета, много от посетителите се хранеха с вилици, а когато ругаеха, правеха го културно — под сурдинка.
	— Какво ще обичате… — келнерът — рядко занятие за мъж, но казват, че в Столицата това е прието — внимателно огледа Трикс. Една след друга, от устата му изчезнаха думите „момче“, „хлапе“ и „младежо“ и прозвуча напълно достойното: — … млади господине?
	— Стая — каза Трикс. — С брат ми и баща ми — той притисна към себе си Халанбери, който изплашено се криеше отзад — пристигнахме в Столицата. Той е търговец на риба от баронството на Галан. Но татко веднага замина… — Тук Трикс направи пауза и в гласа му прозвуча нотка на неодобрение — по работа. Нареди на мен и на брат ми да отседнем тук.
	— Разбирам — кимна келнерът. — Да, наоколо е пълно с… работа. За един уважаван търговец. Вървете при Лоя.
	Лоя се оказа една не много млада жена, която помагаше зад бара. Трикс разказа историята за втори път и сега тя прозвуча доста по-стройно, а в очите на жената се появи леко съчувствие:
	— А имаш ли пари, сине на търговеца? Нашето заведение е прилично заведение.
	— Имам — въздъхна Трикс. — Колко струва стаята?
	— Десет монети на ден, парите предварително.
	Трикс извади от джоба си тежките медни монети и започна да брои.
	— Ще платя за три дни. Може ли?
	— Трябва! — Жената веднага се развесели. — Татко ви май не бърза да си свърши работата?
	— Три дни — със сигурност… — пошепна и поверително Трикс.
	— За тези пари имате и пансион — великодушно реши Лоя. — Закуска, вечеря и през деня — чай с банички. Както се полага.
	Монетите преминаха от стойката в ръката на Лоя, а от нейната ръка — към един навъсен мъж, който я смени зад бара. Лоя поведе Трикс и Халанбери нагоре по една скърцаща стълба към третия етаж. По дългия коридор имаше толкова много врати, че веднага се разбираше колко са големи стаите в „Трите весели гарвана“. Но беше светло — светеха две запалени свещи — чисто и даже тихо, само иззад една от вратите се носеше могъщо хъркане.
	— Рицарят Аграмор спи преди турнира — каза Лоя. — При нас идват всякакви хора, случва се и барони да отседнат… Ех, дечица… моят баща също обичаше да изчезва по работа, когато идваше в Столицата… а след това си го получаваше от майка ми… Ето я вашата стая.
	Тя връчи на Трикс ключа и го предупреди:
	— Ако го изгубиш, ти ще сменяш бравата. А тя струва десет монети. Така че недей да го губиш.
	— Няма — обеща Трикс.
	— Когато огладнеете, слезте долу, ще ви нахраня. — Тя връчи на Трикс една свещ, с майчинска загриженост потупа по главата Халанбери (той веднага направи умилена физиономия) и си тръгна.
	Трикс отвори вратата, двамата с Халанбери влетяха вътре и трескаво се заключиха — първо с ключа, след това и с резето, сякаш да се скрият от Столицата, която ги беше приела толкова враждебно. Веднага щом резето щракна, Халанбери захлупи с шепи лицето си и започна да хлипа.
	— Какво има? — учуди се Трикс.
	— Мъчно ми е за вълшебника-а-а!! За Лапа-а-ад!
	— И на мен ми е мъчно — кимна Трикс, оглеждайки стаята. Беше малка, но с прозорец, който гледаше към улицата, две легла, с чисти нощни гърнета и малка масичка, върху която имаше глинена вазичка с жълто цвете. От джоба на Трикс се показа Аннет, погледна съчувствено към Халанбери, подуши с нос, литна и кацна върху цветето. Събра прашеца от тичинките и промърмори:
	— Поне някаква вечеря…
	— Сега им изпълняват присъдите — продължаваше да хленчи Халанбери. — Ще ги обесят, ще им отрежат главите и ще ги пуснат във врящо олио!
	— Толкова сложно? Защо? — порази се Трикс.
	Халанбери се замисли и за миг престана да плаче. След това каза уверено:
	— За страх! Аха. За страх на останалите врагове!
	Трикс въздъхна, свали куртката на Йен, окачи я грижливо на гвоздея до вратата и каза:
	— Недей да приказваш глупости. Лапад е велик магьосник, той ще се измъкне. Обаче, колко съм подценявал Йен!
	— Какво ти става? — попита Аннет.
	— Та той влезе вместо мен в тъмница! — възкликна Трикс. — Какво благородство от страна на момче с нисък произход! Предана постъпка на верен оръженосец… както… както Атрей Кимиан смени…
	— Да бе, много благородна постъпка — фръцна се Аннет и засвети леко от възмущение. — Момчето просто си е мечтало да се окаже на мястото на истински съхерцог. Дори и само за миг. Дори и в тъмница. Дори да му отрежат главата и да го сварят в олио.
	— Що за глупости? — учуди се Трикс. — Какво толкова има в това, да си съхерцог?
	Халанбери и Аннет весело се разсмяха.
	— Аха, и ти ли смяташ така? — попита Трикс.
	— Разбира се! — кимна момчето. — Йен… той е такъв. Той те обича, аха. И винаги е казвал, че ти е благодарен. Но винаги страшно му се е искало да бъде аристократ. Сега успя да прояви благородството си и да осъществи мечтата си!
	Трикс легна на леглото (дюшекът се оказа твърд и неравен, но след тръскането в каретата, това не го смути). Промърмори:
	— Много странно. Излиза, че човек може да постъпи благородно не само от високи подбуди, но и от лоши подбуди?
	— Аха — каза Халанбери. — Аз веднъж излъгах, че съм изял всички фурми, макар че сестра ми ги беше изяла. Много важно, че ме набиха! Затова пък, Тиана цял месец ми носи сладки… после спря…
	— А може да извършиш лоша постъпка от благородни подбуди — продължаваше да разсъждава на глас Трикс.
	— Аха — отново каза Халанбери. — Аз виждах, че и на Тиана й се яде сладко, но всичко изяждах. И защо, мислиш? Защото тя самата се оплакваше, че е надебеляла.
	— Щом като знаеш всичко — възмути се Трикс — можеш ли да ми кажеш защо арестуваха Лапад и Йен… тоест, Лапад и мен?
	На този въпрос не можеха да отговорят нито мъдрият за възрастта си Халанбери, нито похапващата цветен прашец Аннет. И самият Трикс, разбира се, не знаеше отговора.
	А отговорът беше съвсем наблизо. На една ръка разстояние. Достатъчно беше да се протегне и да разтвори книгата със заглавие „Тиана“.
	Но на изпълнения с благородство Трикс, дори в този тежък миг и през ум не му минаваше да постъпи по този начин.
	{img:neskoposkoto_i_003.png}


>	Четвърта част
>	Трикс търси себе си

	{img:neskoposkoto_i_031.png}


>>	1

	Цяла нощ Трикс сънува някакви глупости: ту злия витамант Гавар, който бродеше по дъното на океана, разгонваше с меча си акулите и заплашваше Трикс с юмрук, ту добрия вълшебник Лапад, когото бяха затворили на върха на висока кула и който седеше там сам-самичък. Ту верния оръженосец Йен, на когото отсичат главата, а след това варят тази глава във врящо олио, а главата крещи и ругае неприлично.
	А най-ужасното и вълнуващото му се присъни призори.
	Присъни му се княгиня Тиана. Изглежда и тя, като лейди Кадива беше без дрехи, защото се прикриваше с огромна книга със заглавие „Тиана“. Но от книгата стърчаха голи крака и ръце, което беше достатъчно Трикс да се изчерви дори в съня си.
	— Колко още ще бъда книга, тъпако! — крещеше Тиана. — Веднага да ме освободиш!
	При което тя размаха крака и ръце, книгата падна и от уплаха Трикс стисна очи толкова силно, че се събуди, но не можа веднага да отвори очи, а се наложи да ги разтвори с ръка.
	През прозореца вече влизаше сивата зимна утрин, а в стаята беше ужасно студено. На съседното легло, свит на кълбо спеше Халанбери, завит не само с одеяло, а и с куртката на Йен. От затворената чашка на цветето се подаваше босата пета на Аннет, което подсети Трикс за съня му и го накара за втори път да се изчерви.
	Трикс напипа книгата под възглавницата, отвори я предпазливо и погледна последната страница.
	Сърцето му подскочи, когато прочете големите букви:
C>
	„КОЛКО ОЩЕ ЩЕ БЪДА КНИГА, ТЪПАКО! ВЕДНАГА ДА МЕ ОСВОБОДИШ!“
C$
	— Ставай, Халанбери! — викна Трикс. — Аннет, събуждай се!
	След няколко минути, той успя да разбута Халанбери и да изтърси Аннет от цветето.
	— Тиана ме ругае! — оплака се Трикс. — Нарича ме „тъпак“ и иска да я освободя…
	— Време беше — прозина се Аннет. — На кое момиче няма да му писне да го разнасят върху нечии момчешки гърди в кадифена торбичка…
	— Така ли го разбираш! — възкликна засегнато Трикс. — Специално го направи, нали? Че Тиана да ми се разсърди?
	Аннет се смути.
	— Не, не, какво говориш… Аз изобщо бях забравила за нея…
	Трикс хвърли унищожителен поглед към феята, после погледна към Халанбери, който най-сетне беше заел седнало положение, макар че все още беше увит в одеялото.
	— Сега какво, да я пускаме ли? — попита той.
	— Аха — кимна Халанбери. — Може би. Но аз бих почакал…
	— Защо? — ужаси се Трикс. — Тя ще се разсърди още повече!
	— Аз четох една история за един джин… Него го затворили в стомна и го пуснали в морето. Джинът в началото казал, че ще изпълни желанието на този, който го освободи. След една година казал, че ще изпълни три желания. След това се ядосал и казал, че ще го убие. А след това казал, че ще убие освободителя си, всичките му роднини и ще разруши един цял град… А след сто години му станало толкова самотно, че се заклел вечно да служи на своя освободител!
	— Не мога да чакам сто години… — Трикс съвсем се обърка. — По-скоро ще дочакам Тиана да ме убие на място… А как свършва тази история?
	— Как, как… — Халанбери се почеса по крака, потрепери от студа и се зае да обува обувките си. — Едно момче отишло да се къпе, намерило стомната и пуснало джина.
	— И той започнал да му служи вечно?
	— Не, джинът убил момчето, убил и роднините му и разрушил града. Защото джиновете са коварни и не спазват обещанията си. Това е такава… поучителна история. За да не отварят децата всякакви бутилки и стомни без нужда!
	— Трябва да освободим Тиана — реши Трикс. — Нищо не може да се направи…
	Той постави книгата на земята и се намръщи, съчинявайки заклинание. И изведнъж отново се изчерви.
	— Нещо сякаш непрекъснато те втриса — забеляза Аннет. — Да не си се простудил, мили?
	— Тиана! — изстена Трикс. — Тя… тя, такова… тя… когато я превръщах в книга…
	— Да, да?… — настоя Аннет.
	— Ами… обувките и изхвърчаха… и останаха там… също и панделката и… и… ъ… роклята и…
	— Значи сега е гола? — без заобикалки каза Аннет и се разсмя, колкото и глас държеше. — Да, господарю мой, би било неразумно сега да я превръщаш обратно. Може да стане конфузно.
	— А какво да правя? — объркано попита Трикс.
	— Направи й дрехи — сядайки на края на табуретката и махайки с крачета, каза феята. — Рокля, бельо, това-онова…
	— Вълшебникът трябва точно да си представя това, което сътворява — смутено каза Трикс. — Е, добре… ще се опитам. И така… — Той се изкашля. — Както на скъпоценния диамант му трябва достоен обков, така и на прекрасната млада княгиня й трябва рокля. Тя се появи веднага, подчинявайки се на заповедта на магьосника. Роклята беше такава, от розово кадифе… като торба с дупки… отдолу имаше голяма дупка, за… за краката… отгоре — по-малка, за главата… освен това и ръкави, като тръби от кадифе, там се пъхат ръцете… накрая имат дантели… около дупката за главата също има дантели… и всичко това е богато избродирано…
	— Майчице! — изпищя Халанбери и се качи на леглото.
	— Голяма работа… — Аннет литна нагоре и увисна над появилата се рокля. — М-да… ти виждал ли си някога рокля?
	— Разбира се! — избухна Трикс. — Много пъти!
	— В общи линии мога да се съглася — продължи феята, след кратък размисъл. — Роклята представлява торба с дупки за краката, ръцете и главата… — Тя се закиска, но отново стана сериозна. — И дантели… че как, без дантели… Но това е… Това е кадифен чувал за картофи! При това, с дупки! И с дантели!
	— Е, аз не съм шивач — призна Трикс. — Трябва да знаеш как е направено това, което сътворяваш. Аз мислех… Да го направя ли по-малко? Или да стесня ръкавите?
	Феята огледа със съмнение купчината кадифе, която се търкаляше по пода.
	— Не, Трикс. Не мисля, че това ще помогне. А и като си помисля как си представяш нещата от дамския гардероб… Не, по-лесно е да купим рокля!
	— И как ще стане това? — Трикс ококори очи. — Ще отида при някой шивач и ще го помоля да ушие една рокля.
	— И бельо — изсумтя феята. — Да, особена поръчка… Знаеш ли какво! Защо не й купиш момчешки дрехи?
	— Обещах на Тиана да не я превръщам в момче! — уплаши се Трикс.
	— Няма! Просто ще облече момчешки дрехи. Тя вече го е правила, нали така? Когато избяга от двореца. Повярвай ми, в Столицата ще бъде по-безопасно за нея, ако прилича на момче.
	— Това е така — ободри се Трикс. — Ще отида да потърся шивач!


	Шивачът се намери неочаквано бързо — точно срещу хана. Голяма табела над вратата гласеше:
C>
	„ОЗЕФ ШМОЛ, майстор-шивач“.
C$
	Отдолу имаше още една табелка:
C>
	„Член на гилдията на шивачите, с право за шиене и кроене“.
C$
	Още по-надолу висеше и една съвсем малка табелка, с уточнението:
C>
	„Готови дрехи за господа и госпожи“.
C$
	Трикс влезе предпазливо — над главата му звънна звънче — и се огледа.
	Помещението не приличаше много на шивашко ателие. Покрай стените стояха многочислени закачалки, на които висеше огромно количество панталони, ризи, сака, кафтани, камизоли, куртки, палта, шалове, рокли, чорапи, кърпички. Тук-таме се виждаха шапки и чадъри.
	Трикс зяпаше с отворена уста тези планини от дрехи. Имаше чувството, че е попаднал в съблекалня на баня, където току-що са отишли да се къпят сто човека, без разлика на пол и възраст.
	— Какво ще обича младият господин?
	Шивачът се появи толкова неочаквано, че Трикс не успя първоначално да го различи сред купищата дрехи.
	— Озеф Шмол, на вашите услуги — любезно продължи шивачът. Той беше възнисък, пълничък, плешив, с голям нос и клепнали уши. Върху ревера на камизолата му, като знак на гилдията му, блестеше златна карфица.
	Кой знае защо Трикс се досети, че в началото гилдията използваше като емблема ножиците, но по-късно шивачите решиха, че златните карфици ще струват много по-малко от златните ножици.
	— Какво е това? — попита Трикс, сочейки с пръст планината от дрехи.
	— Това ли? — Шмол с любопитство проследи, накъде сочи пръста на момчето. — Това, млади господине е пардесю. Съвсем прилично пардесю, но на вас няма по никакъв начин да ви подхожда, млади господине.
	— Аз изобщо… — Трикс разпери ръце. — Толкова дрехи… Чии са?
	— Купете ги и ще са ваши. — Шмол се усмихна добродушно.
	— За кого сте ги шили?
	— А… — проточи Шмол. — Разбирам! Младият господин пристига от провинцията, нали?
	— Ами… да — изчерви се Трикс. Не, днес наистина не беше добрият му ден — през цялото време се червеше! — Може би, да.
	— Виждате ли, млади господине — Шмол се приближи към Трикс и приятелски го хвана за лакътя — в провинцията, където сте имали щастието да се родите, животът тече спокойно и без да бърза. Какво прави човек, когато му се прииска да обуе нови панталони? Купува си парче плат и отива при шивача. Шивачът му взема мярка, после крои и реже плата, оставя си толкова, колкото му се полага, шие панталоните и след няколко дни ги дава на щастливия клиент. И всички са доволни. Но тук, в Столицата, времето тече другояче. Никой не желае да чака, просто не е за вярване, млади господине! Всички искат да дойдат и веднага да си тръгнат с нови панталони. Затова са измислени готовите дрехи.
	— Как така? — учуди се Трикс.
	— В задните помещения — любезно поясни Шмол — денонощно, опитните ми помощници, а също така и самаршанските чираци, които съм наел за по няколко гроша, кроят, режат и шият. Сюртуци, ризи, панталони… След това, всичко се окачва тук. И хората идват и купуват.
	— Но нали хората са различни? — пак се учуди Трикс. — Някои са по-високи, други — по-ниски… някой има криви крака, някой — къса шия…
	— Какво от това? — повдигна рамене Шмол. — Ако се замислим, хората не се отличават чак толкова един от друг. Всички имат по две ръце и по два крака. Правим няколко размера панталони. Няколко размера ризи. Ако панталоните са възголеми — могат да се пристегнат с колан, ако са по-дълги, могат да се подрежат с ножица, трак-трак! — Той се усмихна победоносно и щракна с пръсти.
	— Тоест, хората си избират готови дрехи… — замисли се Трикс. — Но нали това е за бедните — да износват старите дрехи на богатите…
	— Така е в провинцията — с пренебрежение в гласа каза шивачът. — Тук почти никой не шие по поръчка.
	— Е, може така да е по-добре — реши Трикс. — Работата е там, че на мен… Тоест, не на мен. На един мой приятел… Да, на един приятел… Той е висок колкото мен и е на моите години. И е с моите размери, също така… Та така. На него му трябват спешно панталони, риза, камизола, чорапи, обувки… — Трикс замълча, като видя снизходителния и в същото време, любопитен поглед на шивача.
	— Да, млади господине… — каза Шмол, след пауза. — Аз имам роднина-аптекар… между другото, ако ви потрябва, препоръчвам ви го, господин Фарм от Люляковия булевард… При него честичко идват млади люде и го молят да им забърка хубава микстура за един техен приятел, който съвсем случайно се разболял от неприятна, макар и не смъртоносна болест… И при моя роднина, съдебния писар господин Шмок, току някой пристигне за консултация, във връзка с проблеми на близък приятел…
	Трикс усети, че пак се изчервява — нещо, което му идваше в повече.
	— Но да идва някой, който да купува панталони и риза, уж за приятеля си… — Шмол разпери ръце. — Млади господине! Моля ви да не се стеснявате без нужда. Повярвайте ми, в Столицата не е никак срамно да имате два чифта гащи… простете, два чифта панталони!
	Трикс въздъхна и реши да не спори.
	— Да — каза той — трябват ми панталони, риза, камизола, чорапи…
	— Въобще, пълен гардероб — кимна Шмол и го огледа внимателно. — Така… ширина на раменете… гръдна обиколка…
	— Нека е малко по-широко около гърдите — усети се Трикс. — Аз… аз ще имам много работа и мускулите ми ще наедреят… ето така!
	— Предвидливо — одобрително каза Шмол. — Смятате, че вашите мускули ще наедреят само в областта на гърдите ли?
	— Да — каза Трикс и се зарадва, че няма повече накъде да се изчервява.
	— Ето какво ще ви предложа… — реши Шмол и се отправи към закачалките.
	След малко, пред Трикс лежаха:
	Светлобежови панталони, с колан от „естествена биволска кожа“…
	Риза — цвят „тъмно бордо“, от релефен плат, с два джоба на гърдите…
	Камизола — светлобежова, също като панталоните, но с детайли от кадифе с цвят бордо, с външни джобове по последна мода…
	Чорапи. Просто чорапи…
	Кожени обувки с каишки и катарами…
	— Панталоните не са ли прекалено светли? — угрижено попита Трикс.
	— Малко — призна Шмол. — Този цвят е много модерен!
	— Добре — кимна Трикс.
	— А тази чудна шапчица, ще ви я подаря — продължаваше Шмол. — Много добре ще се върже с всичко останало… А ще ви трябват ли долни гащи?
	— Какво?! — викна Трикс и успя още повече да почервенее. — Какви гащи?! Аз да не съм момиче?!
	— Няма нужда да сте груб, млади господине — обиди се Шмол. — В провинцията, разбира се, храбрите мъже обуват панталоните си на голо. Но тук, в Столицата, дори суровите ковачи обуват долни гащи под кожените си панталони! Ето, вижте!
	И той леко дръпна надолу колана си, за да покаже, че под панталоните си носи долни гащи.
	— Много е удобно, да знаете. Комфортно. Хигиенично. Разбира се, добре е да се перат веднъж седмично… Ние ги шием от най-добрата батиста, с шевовете навън.
	— И мъжете ги носят? — не можеше да повярва Трикс.
	— Дори самият крал Маркел! — тържествено каза шивачът. — Може да се каже дори, че тази мода тръгна от негово величество. И както можете да се досетите, една придворна дама каза на съпруга си, след това — друга на своя… след седмица вече целият град си шиеше долни гащи! Само колко пари спечелих от тях! — Шмол погледна замечтано към тавана. — Има къси — малко под коляното. Има и дълги — до глезените. Има бели… но това, разбира се, е глезотия. Има и цветни, има дори с шарки. Но аз бих ви посъветвал да вземете този практичен чифт от черен сатен…
	— Дайте ми два чифта — каза Трикс.
	Пет минути по-късно, след като се разплати с шивача (цената се стори на Трикс височка, но тъй като плащаше с пари, които беше сътворил с магия, не съществуваше причина да се пазари), Трикс, целият отрупан с пакети и пакетчета, излезе от шивашкото ателие. Главата му бучеше, смилайки новите неща от столичния живот.
	Хубава работа — мъжете да носят гащи!
	Така ще се стигне и дотам, жените да носят панталони! И то не защото се крият от преследване, а просто така, без причина!
	Да не повярваш!
	През това време навън се беше напълнило с народ. По калдъръмената улица гръмовно минаваха карети, препускаха нанякъде конници, разхождаха се хора. Струваше му се, че половината жители на Столицата си нямаха друга работа и само се разхождаха напред-назад из града, разглеждайки витрините на магазините и разменяйки поздрави помежду си…
	Когато се качи в стаята си (пътьом обещавайки на Лоя да слезе бързо за закуска), Трикс разопакова и разстла по пода всички дрехи.
	— Това вече е по-достоверно — меланхолично каза Аннет. — А тези долни гащи?
	— В Столицата даже мъжете ги носят — гордо отвърна Трикс. — Ти съвсем си като от провинцията.
	— Да, аз съм провинциална фея! — възмути се Аннет. — И се гордея с това! Дори не се опитвам да тичам след модата!
	— Разомагьосай сестричката ми! — завика Халанбери. — Стига сте се карали!
	— Добре, но ти излез за малко — заповяда Трикс.
	— Това пък защо?
	— Ще дежуриш пред вратата, за да не влезе някой! — строго нареди Трикс.
	Халанбери веднага схвана важността на мисията си и, изпълнен с гордост, излезе.
	— Така… ще седна с гръб към книгата — реши Трикс. — И ще разомагьосам Тиана.
	— Одобрявам — реши Аннет. — Давай!
	Трикс седна на леглото с гръб към книгата, пое си дълбоко въздух и каза:
	— Подчинявайки се на волята на вълшебника, омагьосаната княгиня, прие отново предишния си вид. Прекрасната девойка усети внезапно, че стои посред стаята, жива и здрава… без изобщо да се сърди на младия магьосник!
	— Как го извъртя! — възхити се феята.
	— Ох… — сконфузено произнесе някой.
	— Той не те гледа, не те гледа — успокоително произнесе Аннет. — Обличай се! Ние решихме, че ще е добре заради маскировката да облечеш мъжки дрехи.
	Трикс седеше като вкаменен и без да иска слушаше шумоленето на дрехите зад гърба си.
	— Каишката — насам — командваше феята. — Дай, аз ще я пристегна…
	— Благодаря…
	— Тук е възголемичко… Нищо, за резерва… обърни се. Дай да те закопчея…
	Трикс, ни жив, ни мъртъв, чакаше какво ще се случи. Фразата, че Тиана не му е сърдита, той прибави в последния момент и сега се чудеше дали е постъпил правилно.
	— Никак не е зле! — обобщи феята. — Симпатичен младеж от добро семейство. Разбира се, трябваше дрешките да са малко по-по мярка, но сега всички ходят като разпасани…
	— Обувките са ми големи…
	— Няма нищо. Нали не са ти малки… Ето, откъсни дантелите от тази кадифена торба и ги попълни отпред.
	— Какво е това ужасно нещо? — учудено попита Тиана. — Прилича на костюм на тролка. На откачена тролка!
	— Това е местният вариант на чувал за картофи — ехидно каза Аннет. — Такива са тукашните — загубеняци. Дори един чувал за картофи не могат да ушият като хората…
	— Трикс! — повика го Тиана.
	Трикс се обърна страхливо.
	Пред него стоеше Тиана, облечена в момчешки дрехи и сякаш не гледаше много строго…
	— Можеше да не наричаш да не ти се сърдя! — каза Тиана.
	Трикс помисли секунда и реши да си премълчи, свел виновно очи.
	— Аз изобщо не съм ти се сърдила! — каза Тиана. — А сега мога…
	— Извинявай, никога повече няма да правя така! — произнесе Трикс онази вълшебна фраза, която спасява малките мъже от гнева на мама, а големите — от гнева на жените им. Разбира се, от прекалено честата употреба, тя се беше поизносила, но действаше все пак.
	Тиана го погледна изпитателно, после попита:
	— Как изглеждам?
	— Чудесно — възкликна Трикс. — Разбира се, без панталони щеше да е по-добре… исках да кажа, че с рокля щеше да е по-добре! Но и така си екстра!
	Тиана премести поглед към Аннет.
	— Нормално, нормално — потвърди феята.
	В този момент вратата се открехна и Халанбери попита:
	— Много ли още… Тиана!
	Той се втурна да прегръща сестра си, а Трикс усети лека ревност. Не беше ясно от какво ревнуваше — дали от възможността Халанбери да прегръща и целува сестра си на воля или защото копелето и княгинята бяха брат и сестра и толкова се обичаха.
	Макар че… той самият дали би поискал Тиана да се окаже негова сестра?
	По-скоро не! Не му трябваше точно такава радост!
	— Ами къде е твоят оръженосец? — попита Тиана, галейки доволния Халанбери по главата. — И всички хора, които ме спасиха от витамантите?
	— Значи ти не знаеш нищо? — порази се Трикс. — Нали беше с мен през цялото време!
	— Аз бях книга! — възмути се Тиана.
	— Ти беше княгиня — прихна Халанбери и получи за това един по тила.
	— Аз бях книга! — повтори Тиана. — А книгите живеят само когато ги четат.
	— Нали сама каза, че не искаш да те чета по-нататък… — смути се Трикс.
	— Много неща съм казвала — сви рамене Тиана. — Ти трябваше да проверяваш дали не съм размислила… Та, къде са останалите? И къде се намираме?
	Тя отиде при малкото прозорче и погледна към улицата. Изрече възхитено:
	— О-о!… Това търговски квартал ли е? А защо не виждам планините?
	— Тиана, ние не сме в Дилон — отговори Трикс. — И сме сами тук, няма ги приятелите ни… Седни, ще ти разкажа всичко…


	По обяд над Столицата зазвъняха камбаните и забиха часовниците на кулите. В началото, както се полага, дванайсет удара отбиха главните часовници на кралството от най-високата Часовникова кула на двореца. Шестте им циферблата гледаха към шестте посоки на света. Става дума за това, че едно време Маркел Неочаквания беше решил, че четири посоки не са достатъчни за такова голямо кралство и въведе още две — Юсток (тя трябваше да се намира между юг и изток) и Засев (както всички се досещат — между запад и север). Защо в главата на предприемчивия крал не бяха се родили още две — Севис и Юзап — никой не знаеше. Никой също така не знаеше какво не беше се харесало на краля в старите, добри северозапад и югоизток, които от край време се използваха и от моряците, и от пътешествениците. И си остана пълна загадка защо кралят изведнъж охладня към своята идея, която по неговите думи обещаваше дивен прогрес на мореплаването, а единственото материално наследство от топографската реформа останаха часовниците с по шест циферблата на кулата на двореца…
	Когато часовниците, които упорито гледаха към шестте посоки на света отброиха дванайсет, започнаха да бият всички останали часовници в Столицата. Това не беше много точно, но за сметка на това — много верноподаническо.
	Под този многогласен звън и тропот (БАМ! БАМ! БАМ! — от кулата на ковачите, ДЗЪН! ДЗЪН! ДЗЪН! — от малката куличка на майсторите на изящни бижута, ЧУК! ЧУК! ЧУК! — от сивото здание на Стражите и още много други звуци), от Югозападните порти, към кралския дворец се приближиха три момчета. Две по-големи и едно по-малко. Бяха хубаво облечени, веднага си личеше, че не бяха някакви просяци. Изглеждаха прилично, бяха, може би, от някой дребен дворянски род. Стражарят, който дежуреше на ъгъла на площада и улицата на Кралските Лекари им хвърли един мимолетен, но изпитателен поглед и се обърна настрана. Това бяха съвсем прилични деца и можеше да ги пусне.
	Добре, че стражарят не чуваше разговора им.
	— Но ние не можем да щурмуваме двореца на Маркел — каза едно от момчетата — много хубаво момче, което даже малко приличаше на момиче.
	— Защо — учуди се неговият връстник. Той не беше толкова фин, чертите му бяха малко по-грубички и не след много време на него му предстоеше среща със сапуна и бръснача.
	— Защото това е кралският дворец! — отсече първото момче.
	— И какво от това? — възмути се второто (впрочем, по-досетливите читатели, вече сигурно са се досетили, че в действителност, първото момче беше момиче — княгиня Тиана, а второто — съхерцог Трикс и ние оттук нататък така и ще ги наричаме) — Ние нямаме нищо против краля, само ще спасим Лапад и Йен!
	— Защото това е кралският дворец и го охраняват като кралски дворец! — отсече Тиана. — Да не би да си мислиш, че някакъв си вълшебник, току-така може сам да проникне вътре?! Тук всичко е запечатано със заклинания и магии!
	— Мога нещо да измисля — инатеше се Трикс. — Поне някаква невидимост. Ще се промъкнем…
	— Аха! — каза малкото момче. — Тогава със сигурност ще ни екзекутират не като разбойници, ами като шпиони!
	Да не измъчваме повече читателя — третото момче беше Халанбери.
	— Те може изобщо да не са в двореца — неохотно отстъпи Трикс. — Може да са в подземията на стражите. Разправят, че под главното здание на стражите има поне двайсет етажа надолу! И че там държат опасните престъпници срещу кралството, оковани с вериги към стените. Държат ги с железни маски на лицата, за да не ги вижда никой и с железни ръкавици, за да не ги разпознае някой по линиите на дланите.
	— Аха — шепнешком призна Халанбери. — И аз съм чувал за това. Разправят също, че когато има бунтове, там разстрелват бунтовниците. Подреждат ги до стената и цял взвод стрелци стреля по тях! А през нощта извозват труповете им с талиги и ги хвърлят в реката!
	— Закопават ги в гората — поправи го Трикс.
	— Хвърлят ги в реката! — запъна се Халанбери.
	— Я престанете! — не издържа Тиана. — Всички арестувани вълшебници ги държат в кралските подземия — чувала съм го от Хасс. Първо, защото там е най-сигурно. Второ, току-така, никой не екзекутира вълшебници, защото може да потрябват във всеки момент и да се наложи да ги пуснат. Там са.
	Тримата загледаха мълчаливо кралския дворец, сякаш беше възможно да проникнат през високите стени, калдъръмената улица и каменните сводове на подземията и да видят Лапад и Йен.
	— Трябва да разберем защо изобщо са ги арестували — продължаваше Тиана. — Хасс не знаеше, че сте ме спасили, нали така? Значи витамантите са успели да донесат.
	— Всички витаманти спяха — мрачно каза Трикс. — Само Гавар… може рано или късно да се добере до Кристалните острови. Но той ще върви още дълго!
	— Значи не са витамантите — реши Тиана. — Кой тогава е донесъл? Защо заслужилият вълшебник, ветеранът от битката при Черния Брод е арестуван като някакъв разбойник пред вратите на Столицата?
	Трикс вдигна рамене. А Халанбери си призна:
	— Не знам.
	— Аз имам нещо на ум — каза Тиана. — Само че е много странно. Нека помисля още малко… трябва да разбера едно нещо.
	Известно време тримата просто се разхождаха по площада пред двореца. Оттук нямаше нещо Бог знае какво за гледане — може би само високата стена, по която се разхождаха сурови стражи, постланата с калдъръм улица, Часовниковата кула и върховете на дворцовите куполи.
	Площадът винаги беше пълен с народ. Някои идваха да се полюбуват на стената около двореца, някои — за да се поклонят на монументите на героите и кралете, които се извисяваха по цялото протежение на стената, някои се надяваха да видят кортежа на краля, а ако имат късмет — и него самия, изпитващо оглеждащ столичните жители.
	В тълпата сновяха продавачи на сувенири и търгуваха с изрисувани гравюри на двореца и краля, акварелни рисунки на Столицата, дървени фигурки, които изобразяваха знаменитите кралски стражи в парадна униформа, с торбички и чанти, изработени от работилницата, която снабдяваше кралския двор с чанти и с торби, с миниатюрни чинийки, на които беше изрисувана Часовниковата кула (на дънцето имаше парченце смола, с което чинийката можеше да бъде залепена за бюфета в кухнята), с меки играчки, изобразяващи придворните птици — гълъбите, придворните животни — енотите и придворните насекоми — пчелите. На специални места бяха събрани заедно специално подбрани просяци, които имаха право да посещават кралския площад — старци, изгубили в боевете краката или ръцете си; превити на две старици, захвърлени от жестоките си деца, самотни майки, които просеха пари за незаконородените си деца; малки дечица със затрогващо големи очи, които се нуждаеха от храна и обич. Дори Трикс, който знаеше как работят придворните просяци и какви данъци плащат, хвърли няколко медни гроша на едно младо момиче, което събираше пари, за да си купи целебен самаршански еликсир — толкова жално девойката изброяваше безчислените си болежки.
	Но малчуганите, които сновяха по площада, и които зяпачите току привикваха, изслушваха и им даваха по някоя монета, Трикс изобщо не можа да разпознае. В началото, той ги взе за джебчии, но момчетата не се криеха, подвикваха някакви думи и носеха ярки жълти шапчици с пискюли на върха, които изпъкваха в тълпата. По едно време, едно от тези момчета се оказа съвсем близо до Трикс и той чу:
	— Клюки! Клюките на деня! Всички пресни клюки! Най-интересните, чуйте ги! Клюки!
	{img:neskoposkoto_i_032.png}
	Тиана мигом се оживи и замаха с ръка на момчето. То изгледа децата с известна доза съмнение, но все пак се приближи до тях и обясни снизходително:
	— Кралска клюкарска служба. Един грош — една минута. Всички истории от кралския дворец, тайни, интриги, сензации. Всичко, което бихте искали да знаете, но за което дори не смеете да попитате. Къде отиват нашите данъци? От какво е болен военният министър? Вярно ли е, че кралицата има самаршански корени? Колко му излиза на народа издръжката на каретния парк на негово величество?
	— Чакай, да не би да искаш да кажеш, че кралят си има специална служба, която да измисля клюки за него?
	— Ами да — потвърди момчето и подсмръкна. — К’во? Дори да нямаше такава служба, пак щеше да има клюки. А сега короната печели от тях — това първо. Клюките може да се подбират — това второ. А и всички виждат, че в нашето кралство, кралят не се страхува от клюките — това трето! Какво, ще слушате ли? Парите предварително!
	— Всякакви клюки ли има? — попита Тиана.
	— Можете да си поръчате. Само че имайте предвид, че на вас, като на непълнолетни, нямам право да ви разказвам някои от клюките. Ъ… нали разбирате… за придворната дама на нейно величество и министъра на алхимията или за началника на стражата и…
	— Че ти си по-малък от мен! — възмути се Трикс, въпреки че нямаше намерение да се интересува от пикантните тайни на двора.
	— И к’во от това? Аз, може да се каже, не съм човек, а лице на служба при негово величество, аз нямам възраст.
	— Издухай си носа, лице на негово величество — каза насмешливо Тиана. — Ето, вземи.
	Трикс не се досети веднага, че въпреки думите „ето, вземи“, именно той трябваше да даде на клюкаря монета — княгинята, както подобаваше на всяка висока особа, нямаше пари в себе си.
	— На. — Трикс подаде на момчето една монета. — Разказвай.
	— Какво да ви разкажа? — попита момчето и моментално скри монетата. — Моите разкази стигат и за десет златни монети.
	Трикс и Тиана се спогледаха.
	Да говорят за това какво точно ги интересува, и то с професионален клюкар, би било непредпазливо. Да говорят общи неща и за всичко щеше да им излезе много скъпо.
	— Аз бих искала… Тиана се изчерви, после продължи бойко: — Ами аз бих искала да чуя нещо за вълшебници!
	— А аз — за разбойници! — подхвана Трикс. И смигна на Халанбери.
	Момченцето го погледна учудено и рече:
	— Това са глупости на търкалета! По-добре да разкаже за ареста на магистър Лапад и неговия ученик!
	— О, мога да обединя три истории в една! — зарадва се младият клюкар. — И така… снощи, някъде към осем, край Прашните порти, нашите доблестни стражи задържаха опасен престъпник — магистърът по магия Радион Лапад! Заедно с него беше арестуван и съмишленикът му, подавачът Трикс Соийе!
	— Помощникът… — обидено каза Трикс.
	Но за късмет клюкарят не го чу и продължи да дрънка по-нататък:
	— Съгласно кралската заповед, младият Соийе и наетият от него второкласен вълшебник Радион Лапад се обвиняват в подготовка за покушение върху живота на нашия любим крал Маркел Веселия, а също така и върху живота на неговия верен васал — херцог Сатор Гриз!
	На Трикс челюстта му увисна. Тиана се оказа по-подготвена за такъв обрат на нещата:
	— Кажи, на какво основание кралят… откъде кралят е научил, че му се готви покушение?
	Клюкарят хвърли поглед към Часовниковата кула и отрапортува:
	— Преди три дни, като преодоля геройски несгодите по пътя и тези, свързани с лошото време, в Столицата, начело на обоза, който караше данъците за две години, пристигна Сатор Гриз със своя наследник, благородния Дерик Гриз!
	— И сега, какво ще стане с Лапад и… и Соийе? — изстреля Трикс.
	Без да откъсва поглед от часовника на кулата, момчето съобщи:
	— По сведения от информирани източници, съдът над негодниците ще се състои утре, веднага след като бъде приета делегацията на гилдията на алхимиците, които ще подадат прошение за изготвянето на новогодишни петарди с повишена яркост и сила на звука, което, разбира се, ще бъде отхвърлено от нашия мъдър крал, но едва ли тази забрана ще бъде приета от упоритите алхимици. В резултат на това, съдът…
	Минутната стрелка на часовника трепна и се премести с едно деление.
	— Вашето време свърши — радостно каза клюкарят. — Давай още една…
	И в този момент, той видя под носа си малкото юмруче на Тиана и доста якия юмрук на Трикс.
	— Ще ти отпоря ушите — каза Трикс. Защо точно „ще ти отпоря“ и той самият не можеше да си обясни, но заплахата подейства.
	— В резултат на съдебното заседание, Лапад ще бъде затворен в тъмницата за провинили се вълшебници до живот или до следващата война. А подлият Трикс Соийе, който, освен за всичко останало, е виновен и за отвличането и убийството на малолетната и неспособна да се съпротивлява княгиня Тиана Дилон, ще бъде сварен жив във вряло олио. Като ще бъде зачетен неговият благороден произход и вместо олио, ще бъде използван зехтин, от първото пресоване.
	Когато свърши, момчето се наду и погледна обидено към Трикс и Тиана:
	— Значи така, с юмруци ще ме заплашвате, а уж изглеждате като прилични хора! И да знаете, че от два гроша аз получавам само един!
	Трикс не продължи разправията, а извади и подаде на момчето още една монета. Когато то се отдалечи, доволно от резултата, Трикс и Тиана впериха очи един в друг.
	— Похищение и убийство ли? — възмутен, възкликна Трикс.
	— Малолетната и неспособна да се съпротивлява? — засвятка с очи Тиана.
	— А защо за мен нищо не се споменава в клюките? — обиди се Халанбери.

	* * *

	Близо до кралския дворец децата откриха чайна — беше модно за Столицата заведение и никак не беше евтино. Затова пък там можеше да се поседи и поговори на спокойствие на чаша горещ чай.
	У дома Трикс не пиеше често чай — неговите родители го смятаха за нещо като лекарство. Лапад редовно го пиеше и по неволя Трикс също се научи. Според вълшебника, чаят трябваше да бъде черен, много силен и много сладък.
	Чайните имаха друго виждане. Чаят, който им донесоха в голям порцеланов чайник, беше бледожълт и миришеше, кой знае защо, на роза и на мента — даже Аннет се показа от джоба на Трикс и взе да души. На вкус, този чай също беше като гореща вода с роза и мента, а не като ободряваща напитка.
	Но беше горещ и това беше напълно достатъчно.
	— Не знам защо, но аз веднага си помислих — каза Тиана като държеше с две ръце чашката си, — че цялата суматоха не е заради мен, а заради теб.
	— Да бе, не е заради теб… — промърмори Трикс. — „Обвинен в отвличане и убийство…“
	— Това са го добавили за по-голяма тежест — намръщи се Тиана. — Нищо не знаят, засега. Може и витамантите все още да не са разбрали нищо — къде съм изчезнала от кораба, кой го е нападнал…
	Кой знае защо на Трикс му се струваше, че Тиана се старае да убеди повече себе си, отколкото него. Може би защото и не й се искаше да си мисли, че за спасението й всички знаят всичко. Но Трикс не пожела да спори.
	— Само не разбирам защо Гриз е пристигнал в Столицата и ме е наклеветил — каза той. — Най-напред ме пусна. Каза, че това ще бъде добър урок за Дерик… за да се страхува от мен и да не се отпуска. А сега ме клевети.
	— Ха — възкликна Тиана. — Че той е бил напълно уверен, че ще изчезнеш някъде! Че ще попаднеш, например в някоя каменоломна като малолетен скитник. Или че ще се хванеш да работиш при някой земевладелец. Или че някой дребен барон ще те остави при себе си, за всеки случай. А ти изведнъж се оказваш вълшебник! Това е съвсем друга работа. Опасността в този случай няма да дойде след много години, а е тук и сега… току-виж си сътворил армия и си се отправил към херцогството! Или се пренесеш в спалните им покои и ги заколиш, заедно с Дерик и всички останали предатели. Или…
	— Да изсипя върху двореца им огнен дъжд… — мечтателно каза Трикс. — Да… може би. Но кралят няма да тръгне току-така да ме екзекутира. Ще ме изслуша. А аз ще му обясня, че не съм виновен за нищо, че за всичко е виновен Сатор… тогава Маркел ще затвори него в тъмница, а на мен ще ми върне херцогството…
	Тиана и Халанбери се спогледаха.
	— Той е такъв — гордо изрече Халанбери. — Много смел и благороден!
	— Трикс, помисли си, за какво му е на Маркел да хвърля Гриз в тъмница? — попита Тиана. — На краля какво му трябва? Херцогството да е добре и да му плаща хубави данъци. Да може да му изпрати добра армия, ако стане война. Кажи ми кой може да управлява по-добре — ти или Сатор?
	— Сатор — призна си Трикс.
	— А кой е по-добър пълководец?
	— Сатор… макар че моите предци са били воини, а неговите — търговци…
	— За какво му е тогава да се кара с Гриз? Сатор е дошъл, лично му се е заклел във вярност, платил е данъците си за две години… Какво още му трябва на краля?
	— Справедливост! — с жар отвърна Трикс.
	— Ти наистина ли си съхерцог? — попита Тиана с любопитство. — Защото аристократите казват на справедливостта „целесъобразност“.
	— В летописите не е така — упорито каза Трикс.
	— Летописите се пишат по-късно. И тези, които ги пишат, непременно намират начин да нарекат целесъобразността справедливост.
	— Тогава какво да направим? — отчаяно възкликна Трикс. — Измисли нещо, щом си толкова умна!
	— Не е трудно — отговори Тиана. — Тяхното оръжие е лъжата, следователно, нашето…
	— Ще бъде истината! — зарадва се Трикс.
	— Не, разбира се! Нашето оръжие ще бъде още по-голямата лъжа!
	Халанбери погледна Тиана възторжено и тихо каза:
	— Аха…
	— И каква лъжа ще ни е нужна? — попита Трикс със съмнение.
	— Ама как не можеш да разбереш?! Например че съхерцог Гриз се е сдушил с витамантите и иска да им предостави плацдарм за нахлуване на територията на съхерцогството, заради което е направил преврата, а е пристигнал в Столицата, за да срази краля и да обезглави кралството!
	— А… — успя само да каже Халанбери, след което си наля от чая и го изпи на един дъх.
	— И как ще убедим краля? — попита Трикс. Колкото и да е странно, идеята, която Тиана предложи, не предизвика у него неприязън. В нея имаше нещо… примамливо. Не беше много почтена, но това я правеше още по-примамлива…
	— Това ще трябва ти да го измислиш — отвърна Тиана. — Аз съм княгиня, не умея да измислям подробностите. Трябва да съчиним улики срещу Гриз, после да се вмъкнем при Маркел и убедително да му представим тези улики. Тогава ще освободят Лапад и Йен, ще хвърлят твоя злодей в тъмница, ще ти върнат обратно херцогството, а мен няма да ме върнат при витамантите… и ще управляваме по съседски…
	Известно време Трикс и Тиана се гледаха.
	След което, неясно защо, се изчервиха.
	— Аха — дъвчейки курабийка, каза Халанбери. — А когато се ожените, ще направите едно голямо княжество…
	— Халанбери! — в хор възкликнаха Трикс и Тиана.
	— Какво? Нищо лошо не съм казал — обиди се Халанбери. — Все някой трябваше да го каже, не е ли така?
	{img:neskoposkoto_i_011.png}


>>	2

	Много е трудно за човек, който добре… хайде, нека не е добре, ами поне малко разбира от магия да обясни нещо на тези, които са много далече от нея.
	— Не съществува шапка-невидимка — каза Трикс. — И наметало-невидимка не съществува. И рубашка-невидимка. И панталони…
	— Защо? — попита Тиана. — Нали в летописите пише за тях…
	— В летописите! — въздъхна Трикс. — Всеки вълшебник се замисля рано или късно: дали да не създам нещо такова, което да облечеш и да станеш невидим. Примерно, вълшебна шапчица. Създава я един, после друг, после трети… Но заклинанието се износва и престава да върши работа. След това се създават вълшебни наметала. След това — вълшебни панталони. Но вече сто години никой не може да създаде нищо невидимо. Всичко е изпробвано.
	— Ами вълшебен пръстен? — предложи Тиана.
	— Имало е. И пръстени, и брошки, и обици… Лапад ми е разказвал. Той също искаше да направи нещо невидимо, но не стана.
	Тиана въздъхна. Те се върнаха в хана, за да обсъдят как да действат по-нататък. И веднага се сблъскаха с главния проблем — как незабелязано да проникнат, първо при Сатор Гриз, а след това и при краля.
	— Да се намажем с вълшебно мазило… — изброяваше Тиана.
	— Това е правено — каза Трикс. — Но е много студено да тичаш гол на това време. Освен това, мазилото се измива от дъжда. Да си невидим, докато вали, е много трудно. А когато вали сняг, той се залепва по теб и ставаш видим.
	Тиана въздъхна и разпери ръце.
	— Не, трябва да се промъкнем така, както сме си — реши Трикс. — Най-напред при Гриз. Да му подхвърлим улики…
	— Трябва да разберем къде е отседнал!
	— Това е най-просто — успокои я Трикс. — Ние… Съхерцогството, де, имаме представителство при кралския двор. На улицата на Всички Верни Васали. Голяма къща на три етажа, с мансарда. Там отсядат и търговци, и съхерцози… когато пристигат тук.
	— А как ще се промъкнеш вътре?
	Трикс вдигна рамене.
	— Това може да го направи само килър… — размишляваше на глас Тиана. — Слушай! Нали си вълшебник! Направи заклинание, все едно, че си килър!
	Трикс се замисли. След това каза неуверено:
	— Аз веднъж направих заклинание, че мога да се бия с прът. Още преди да срещна Лапад. И се получи. Халанбери видя. Но нали разбираш, аз можех криво-ляво да се бия, обучавали са ме за това, но просто бях мързелив. Заклинанието ме накара да си спомня всичко. А килърите ги учат на всякакви хитри неща — как да се качват по стени, как да се крият в сенките… Не знам дали ще ми се получи.
	— Тоест, заклинанието работи, само ако човек умее нещо, така ли? — учуди се Тиана.
	— Да — призна си Трикс. — Ако изобщо не можеш да рисуваш, заклинанието няма да те направи художник. Ако искаш да станеш силен, трябва да имаш поне малко мускули…
	— Но нали си играл на криеница! — неочаквано каза Халанбери. Той седеше на леглото и тихичко си приказваше с Аннет, но не изпускаше нищо от разговора. — И по дърветата си се катерил! Опитай! Аз вярвам в теб!
	Трикс погледна неговите големи, невинни, наивни, доверчиви, широко отворени, трогателни… въобще, неговите детски очи и кимна:
	— Добре. Ще опитам.
	Известно време, той се разхожда из стаята, от вратата до прозореца — пет крачки насам, пет крачки натам. После пое дълбоко въздух и започна:
	— Далеч оттук, в горещите самаршански пустини, сред черните скали, брулени от вятъра и изпепелени от слънцето, се издига известната по целия свят школа за килъри „Дебнещата змия“. Управлява я древен старец — учител Абв — казват за него, че на света няма човек, който може да го победи в безчестен двубой. Безпомощните младенци, които постъпват тук, биват обучавани в тайните изкуства на килърите. Люлеят ги в люлки, които се удрят в стените, за да ги научат да се предпазват от ударите. Разтягат с въжета ръцете и краката им, извиват и обтягат ставите им, за да станат по-гъвкави и подвижни. Карат ги да пренасят на гръб пясък, от една до друга дюна и обратно, за да станат издръжливи. Измъчват ги с жажда и глад, за да ги направят търпеливи.
	Халанбери изхлипа и покри с длани лицето си. Ободрен, Трикс продължи:
	— Тях ги учат да вдишват веднъж в минута, за да не ги издава дишането им. Учат ги да боравят с всякакви оръжия — от отровен кинжал до прът от каруца. Когато навършат пет години ги пускат в стая, в която има възрастен войник. Те трябва или да го убият, или да умрат. На десет ги разделят на две групи и едната група трябва да унищожи другата. На дванайсет, малкото, които са успели да доживеят до тази възраст, напускат школата като завършени убийци и шпиони — срещу огромни пари ги наемат безжалостни тирани, кръвожадни разбойници и бирници. На осемнайсет, тези, които са оживели, се връщат в школата, за да учат новите нещастни деца…
	Халанбери се разхлипа и се опита да запуши ушите си, но Аннет го хвана за пръстите и с всичка сила издърпа ръката му.
	— И ето, че — тържествено изрече Трикс — могъщото вълшебство научи младия вълшебник Трикс Соийе на всичко, което знаеха и умееха килърите… — Той се замисли за секунда и бързо добави: — Без да променя ни най-малко благородния му характер!
	— Ето това беше много предвидливо! — похвали го Аннет, след като прелетя до Тиана, взе носната и кърпичка и се върна при Халанбери. Той вече ридаеше на глас.
	— Защо плачеш? — попита го Трикс.
	— Мъчно ми е за децата! — призна Халанбери. — Всички ли умират наистина?
	— Не знам — призна си Трикс, след като поразмисли. — Казах го, за да звучи по-страшно. Иначе не виждам защо да се убиват децата, които не са успели да станат килъри? Децата също са хора. По-добре е учителят им Абв да ги изпраща да работят на плантациите с хашиш, в солните мини или в каменоломните. Да печелят пари…
	— Аха, така е много по-добре — зарадва се Халанбери и изтри сълзите си. — Благодаря ти… А ти сега стана ли убиец?
	Трикс повдигна рамене.
	— Трябва да се провери — делово каза Аннет. — Може би трябва да убиеш някого?
	— Не искам! — уплаши се Трикс.
	— Защо трябва веднага да убива? — застъпи се Тиана. — Трикс, ако вече си станал убиец, трябва да успееш да се скриеш в тази стая. Така, че никой от нас да не може да те види!
	Трикс огледа със съмнение стаичката.
	— Под леглото! — с радост предложи Халанбери. — Аз, когато баща ми ме заплашваше да ме напердаши, винаги се криех под леглото! — Веднага се натъжи и добави: — Е, невинаги помагаше, аха…
	— А аз се криех в шкафа — призна си Тиана. — Когато ми ставаше мъчно… Но ние в двореца имаме много шкафове…
	През това време Трикс, без да се замисля, отстъпи към вратата. Опря гръб в стената. Тихо пристъпи покрай нея, плъзгайки се безшумно по рендосаните дъски. Обърна глава и загледа Тиана и Халанбери с ъгъла на очите си.
	Трикс не разбираше защо прави това. Но усещаше, че така трябва.
	— Олеле! — изведнъж възкликна Тиана. — Къде е Трикс?
	Халанбери подскочи на леглото толкова пъргаво, че разкъса с крак стария дюшек и сламата му се разлетя във всички посоки.
	— Трикс — развика се той. — Трикс, къде си се скрил?!
	Без да дочака отговор, той се наведе и надникна под леглото. След това се хвърли на пода и пъргаво се вмъкна под леглото, на което седеше Тиана. Извика:
	— Няма го тук!
	— Измъквай се тогава! — отвърна Тиана, оглеждайки се уплашено.
	— Няма, страх ме е! Ами ако са го изяли чудовищата?
	— Какви чудовища? — изплашено попита Тиана.
	— Не знам. Гладни! Невидими!
	Тиана вдигна краката си от пода и каза възмутено:
	— Защо сте наели стая без шкаф?! Трикс, къде си? Излизай!
	Трикс, който изобщо не очакваше такъв ефект, не се обади веднага. Към него обаче се приближи, без да бърза Аннет, и пошепна в ухото му:
	— Давай, давай! Аз те виждам.
	Трикс се отлепи от стената и погледна към Тиана.
	— Ох! — само успя да каже тя. — Аз… гледах право към теб! Към теб! И не те видях!
	— Вълшебните същества обаче виждат! — каза Аннет. — Килърите може и да могат да замазват очите на хората, но срещу магията не пеят…
	Халанбери погледна изпод леглото, видя, че Трикс е цял и невредим и бързо се заизмъква оттам.
	— В представителството мисля, че нямаше вълшебни същества — каза Трикс. — Така си мисля… не знам!
	— Аз ще дойда с теб, мили — каза Аннет. — Можеш да ми вярваш — едно вълшебно същество винаги ще намери общ език с друго такова!
	— Само че най-напред — напомни им Тиана — трябва да решим какво точно да подхвърли Трикс на Сатор. Трябват ни доказателства за предателството!
	— Какви доказателства? — с любопитство попита Халанбери.
	— Ами… — замисли се Тиана. — Злато, например. Реали от Кристалните острови. Ако у Гриз намерят сандък със златни реали, това вече си е явно свидетелство за измяна! Можеш ли да ги направиш?
	— Не. — Трикс поклати глава. — Злато мога да направя само от друго злато.
	— Много добре! — засия Тиана. — Гриз е донесъл пари, нали така? Ти трябва да ги намериш и да превърнеш кралските талери във витамантски реали! Знаеш ли как изглеждат витамантските реали?
	Трикс се почеса по носа.
	— Виждал съм един път. Такива, малки и кръгли…
	Тиана въздъхна.
	— Да слезем долу и да попитаме кръчмарката дали не й се намират витамантски реали. Хората плащат с какво ли не, намират им се и варварски марки, и планински крони… Ще ги разгледаш хубавичко. Важното е да открием хазната на Гриз… Но трябва и още нещо.
	— Писмото от Евикейт — предположи Трикс.
	— Писмото няма как да подправим, печатите му са вълшебни — въздъхна Тиана. — Пък и заговорниците не си пишат писма, а общуват чрез пратеници. Виж, ако се намери някакъв предмет…
	— Пръстен, да речем — предложи Трикс. — Пръстен с тайния знак на Евикейт, за да се подчиняват всички на неговия приносител!
	— Ти знаеш ли как изглежда този пръстен? — попита Тиана.
	— Не, не знам — усмихна се Трикс. — И никой не знае. Важното е да изглежда така, сякаш принадлежи на витамантите!
	В погледа на Тиана се появи неподправено уважение.
	— Браво на теб! — каза тя. — Значи сега ни трябва пръстен…
	Трикс извади кесийката, която преди време му беше дал Гриз и я изтърси на масата. В нея имаше обикновено златно пръстенче с две рубинчета и леко изкривена и поизгризана сребърна лъжичка с почти изтъркания герб на Соийе.
	— Става — реши той. — Какви са символите на витамантите?
	— Бял гълъб — символ на мира, яйце — символ на възраждането, отворена книга — символ на мъдростта, кръг — символ на вечността — взе да изброява Тиана — пясъчен часовник…
	— Стига, стига! — прекъсна я Трикс. — Нямам залежи от злато, че да направя всичко…
	Той стисна здраво семейните ценности на Соийе в шепата си, въздъхна и произнесе:
	— От златото и среброто, от скъпоценните рубини, в шепата на вълшебника изникна ужасен витамантски пръстен. Върху кръглата сребърна халка беше поставена златна подложка, във вид на разтворена книга, а там беше изкусно гравиран гълъб със зловещи червени рубинени очи, седнал върху яйца…
	— Стана ли — полюбопитства Тиана.
	Трикс разтвори шепата си и двамата се заеха да изучават пръстена.
	— Гълъбът е много настръхнал — отбеляза Тиана. — А очите му са изцъклени…
	— Ами нали мъти яйцата — опита се да се оправдае Трикс.
	— И какво от това?
	— Грее ги. — Трикс повдигна рамене. — С всички сили.
	— И е някак тъжен… — продължи неуверено княгинята.
	— Това е самец — каза Трикс. — Гълъбицата му е отишла на гости при някоя приятелка. А него го е оставила да мъти яйцата. Той ги топли и тъгува…
	— А защо са му червени очите?
	— Не се е наспал нощес — каза Трикс, след кратък размисъл. — Мислил е за живота, за гълъбицата си, за яйцата…
	— Подиграваш ли ми се? — попита Тиана.
	— Аз ли?! — Трикс погледна момичето с толкова честни и чисти очи, че тя се смути от въпроса му. — Не! Точно така си го представях този гълъб.
	— Добре — неуверено каза Тиана. — Може и да свърши работа… Ще ни трябва и още нещо. Нещо страшно и зловещо.
	— Нещо, с което искат да убият Маркел! — предложи Халанбери. — Кинжал.
	— Отрова — опъна се Тиана.
	— Въже! — реши да даде лептата си Аннет.
	Трикс замаха с ръце:
	— Не, не! Това са глупости! Кинжалът, отровата или въжето на витамантите по нищо не се отличават от обикновения кинжал и обикновеното въже, които съхерцогът би носил със себе си. Трябва ни нещо специално и необикновено!
	— Нещо гадно и отвратително! — добави възторжено Халанбери.
	— Нещо такова, че Маркел веднага да реши да скъса отношенията си с витамантите — добави Тиана.
	— И да екзекутира Сатор Гриз — кимна Трикс.
	— Нека да е магическа кукла като при диваците — предложи Аннет.
	— Кукла ли? — не схвана Трикс.
	— Диваците, които живеят на южните острови, са правели кукли, в които слагали коса от човека, на когото искали да навредят. След това баели на куклата най-различни ужасии и на човека, чиито коси били натъпкани там, му ставало лошо.
	— Ако се сдобием с нечии коси, на тях и така може да им се бае — отбеляза Трикс. — „Нека на този, на когото са косите, му изсъхнат пръстите на ръцете и краката!“, например. За какво ни е кукла?
	— За нагледност. Диваците са слаби магьосници, нямат особено въображение. Куклата им помага да се съсредоточат. Ако у Сатор намерят кукла, която изобразява краля…
	— И ножици, за да отрежем кичур коса! — предложи Тиана.
	— Ами, да опитаме — реши Трикс. — Кралят, разбира се, е защитен от магии. Но въпреки това няма да му стане приятно, че се опитват да го омагьосат.
	След дълги спорове решиха куклата да бъде порцеланова — все пак, щеше да изобразява краля. Изпратиха Халанбери до салона за хранене, откъдето той отмъкна успешно чашка и чинийка от порцелан. Твърдеше, че чинийката е била празна, но кой знае защо, се облизваше, докато говореше.
	След това Трикс се усети, че няма никаква представа как изглежда Маркел. Може би само в профил, но върху талерите кралят беше изобразен на млади години, освен това в монетния двор го бяха разкрасили, както подобава. Затова се наложи да отиде до двореца и да купи една натруфена гравюра с лика на краля и на всичкото отгоре да плати на клюкарчето, за да разбере от него до каква степен гравьорът е разкрасил Маркел. Оказа се, че става дума за дреболии — малко му е смалил шкембето, направил го е малко по-висок и е прикрил плешивината му, като му е сложил гъста грива.
	Едва привечер, след много опити, Трикс успя да сътвори порцеланова кукла, която наистина да наподобява краля. На върха на главата й бяха оставени дупчици, където трябваше да бъдат пъхнати косите от краля.
	Облеклото на краля така и не се получи — и с панталоните, и с блузата, и с мантията се случваше същото, което стана при опита да направи дрехите за Тиана. Наложи се отново да обикаля лавките, да купува игли, конци и ножици, след което Тиана, с помощта на Аннет, скалъпи от остатъка от магическите дрехи същия „кадифен чувал за картофи“.
	— Когато бях малка, много обичах да обличам куклите си — съобщи Тиана, ловко дошивайки гащите на краля. — Всички момичета ги учат на това, за да развиват художествения вкус и въображението им… освен това на кулинария, на танци… а момчетата на какво ги учат?
	— Ние играем… играехме — поправи се Трикс — на войници. — За да се учим на майсторството на пълководците. Разбира се и на танци… на карти — също…
	— Защо на карти?
	— За да имаме подобаващи обноски във висшето общество. Можеш да биеш тези, които са с по-долен произход от теб. От тези, които са по-високо от теб — губиш, но така, че да не се забелязва. А с тези, с които сте равни по положение играете просто така…
	Тиана скъса и последния конец и нахлузи гащите на куклата Маркел. След това наметна мантията върху раменете на краля. И се залюбува на резултата.
	— Прилича — призна Трикс.
	Известно време мълчаха и гледаха куклата. Маркел изглеждаше весел и едновременно с това — много зловещ. И колкото по-весел беше, толкова по-зловещо изглеждаше…
	— Сега ще отида до резиденцията на Гриз — каза Трикс. — Как обаче да проникна при краля? Утре има прием на алхимиците, след това — съд…
	— Значи трябва да се вмъкнеш с алхимиците — кимна Тиана. — Не се притеснявай за това. Аз ще се заема.
	— Ти ли?! — възкликна Трикс.
	— Ти? — изуми се Аннет.
	— Аха, ти значи! — радостно каза Халанбери. — А как ще го направиш?
	— Ще издам тайната на Дилонското княжество — вдигна рамене Тиана. — Тайната на фойерверка „Гърмящ облак“. Него могат да го правят само нашите алхимици.
	— Мислиш ли, че столичната гилдия ще се заинтересува чак толкова? — със съмнение попита Трикс.
	— Сигурна съм. В Дилон в тъмница са затворени петима шпиони на столичните алхимици.
	— Гледай ти да не се окажеш в тъмницата на гилдията, след като им издадеш тайната — обезпокои се Трикс.
	— Всъщност нищо няма да им кажа — каза Тиана. — Откъде да знам как алхимиците правят „гърмящ облак“?!
	— А… — смути се Трикс.
	— Само ще им обещая. Ще им кажа, че аз и един мой приятел, тоест ти, притежаваме по една половина от рецептата на този фойерверк. И ще я дадем на столичната гилдия, ако ни приемат… и ни включат в делегацията, която ще ходи при Маркел, за да докажат сериозните си намерения.
	— Ами когато разберат измамата? — ужаси се Трикс. — Алхимиците са едни… след това ще ни отровят живота!
	— Ако не успеем да убедим Маркел в правотата ни — спокойно отвърна Тиана — животът ни така и така ще бъде отровен. А ако го убедим, аз ще заповядам на нашите алхимици да споделят рецептата си. Това е.
	— Да, звучи логично — призна Трикс.
	И се загледа тъжно през прозореца, където вече беше започнало да се мръква…


	Тази вечер в Столицата заваля първият сняг — неочаквано ранен и лек, той се топеше още преди да докосне уличната кал. Лелките, които се връщаха от пазар ругаеха времето и опяваха, че за всичко са виновни вълшебниците, които с безотговорните си заклинания са успели да объркат дори годишните времена. Децата, зарадвани от неочакваното развлечение се опитваха да правят снежни топки, които впрочем приличаха по-скоро на топки от кал. Кочияшите, за всеки случай, вдигнаха цените, обяснявайки го с повишения риск на конския травматизъм и поскъпналия заради лошото време овес. Като цяло, мъжете бяха доволни — имаха добър повод по пътя към вкъщи да се отбият в кръчмата и да се сгреят с едно-две силни питиета или с чаша горещо вино, подправено с билки.
	Ако тази вечер близо до улицата на Всички верни васали се окажеше някой много наблюдателен човек, който при това да гледа само надолу, уж за да си намери някоя изпусната монетка, то той щеше да забележи едно странно явление — върху снега изникваха като че ли отникъде следи от подметки с неголям размер. Този човек би могъл да си помисли, че по улицата броди покрита с наметало-невидимка, останало по чудо от древни времена, вълшебница или някой не много висок мъж. А ако на улицата имаше някакво вълшебно същество, то щеше да забележи един юноша, когото редките минувачи не забелязваха, а той трябваше да си отваря очите, за да не се блъсне в човека насреща си.
	Но на улицата нямаше нито наблюдателни хора, нито вълшебни същества. Така че Трикс се добра до резиденцията на съхерцозите Гриз и Соийе без каквито и да било проблеми. Той подмина и резиденцията на князете Дилонски, и множеството баронски резиденции, които в по-голямата си част бяха празни, ако не броим тези, в които тук-таме, около бумтящите печки се грееше по някой задрямал пазач. Подмина и представителството на Самаршан, което, разбира се, не се водеше на улицата на Верните васали и макар че беше разположено на тази улица, се водеше на съседната. И ето че накрая, пред Трикс изникна познатото му (изключително от регистрите на съхерцогското имущество) триетажно здание с мансарда. Табелата над вратата беше със сменен надпис. Бяха заличени и гербът на Соийе, и името. Засега никой не беше посмял да дорисува втората част на герба на Гриз — Разполовения Трон — за това се изискваше кралско разпореждане, така че той си беше останал същият — половин трон и кесия със злато. На заличената част на Соийе беше втората половина на трона и меч… Соийе бяха преди всичко велики воини, а Гриз — най-обикновени богати търговци…
	Трикс стисна упорито устни. Та той е вълшебник! А в момента е и нещо като килър. По-силен е от всеки воин и от всеки търговец! Ще отмъсти… ох, как жестоко ще отмъсти!
	Жестоко и подло.
	Като подхвърли на врага фалшиви улики…
	Но дали безчислените му прадеди биха одобрили такъв подход?…
	Трикс сбърчи чело и се помъчи да си спомни семейните предания. Най-вече онези фрагменти, за който хронистите говореха мъгляво и предпазливо…
	Да, нямаше съмнение.
	Многочислените прадеди го одобряваха. Ако в този миг те можеха да наблюдават Трикс от прекрасния свят след смъртта си или от новото си прераждане, то сигурно щяха да ръкопляскат и щяха да крещят: „Герой!“
	В летописите нямаше нито един барон, херцог или крал, който да не беше победил поне веднъж враговете си с помощта на хитрина и коварство.
	Намираха се и такива, които бяха загубили, тъй като не бяха успели да надхитрят или да излъжат врага си… но в хрониките за тях почти не се споменаваше.
	Трикс въздъхна. Не, той не може да загуби, в никакъв случай не може! Ако това се случи, неговите родители ще останат неотмъстени, Тиана — дадена за жена на стария некромант, Лапад ще изгние в тъмницата, Йен ще бъде обезглавен, Халанбери ще стане скитник, а Аннет ще умре от мъка…
	— Мъчи те мисълта за това, което предстои да направиш ли? — пошепна в ухото му Аннет, която беше кацнала на дясното му рамо.
	— Защо съм толкова нескопосан? — попита Трикс. — Защо ми е толкова противно да сторя това?
	— Изобщо не си нескопосан — меко каза Аннет. — А дори и да си, какво от това? Важното е, че си добро и съвестно момче, което не обича подлостите. Сега обаче си в такава ситуация.
	— Знам — мрачно каза Трикс. — Както и да е, пристигнахме. Ти усещаш ли дали тук има някакви вълшебни същества?
	— Аз да не съм хрътка! — изуми се Аннет. — Не знам. Засега не виждам такива. Ако се появят, ще му мислим.
	Трикс огледа още веднъж къщата. Снегът пред входа и беше изринат, навсякъде светеше и даже отнякъде се дочуваше музика от клавесин. Изглежда, вътре беше пълно с народ. Прием ли даваха Гриз? На такова приличаше…
	Впрочем така може би беше по-добре. Вместо да се спотайва в тъмното, ще пълзи като ужасна сянка покрай веселящите се врагове.
	И ще върши своето черно дело!
	— Ако едно зло трябва да бъде наказано с друго зло — аз съм готов! — твърдо каза Трикс. В следващия миг, той трябваше да отскочи и да се притисне към стената на сградата, за да избегне връхлитащата го карета. Явно нито кочияшът, нито конете го бяха видели.
	Трикс наблюдаваше мрачно отстрани как от каретата се изсипват гостите. От думите, които достигаха до него, можеше да разбере, че у Гриз е пристигнал главният кралски камериер. Той не беше последният в дворцовата йерархия, което означаваше, че Гриз е добре приет от Маркел…
	Слугата, който беше пристигнал заедно с гостите, почука с тежкото чукче, което висеше на вратата. Отвори му разпоредителят на приема — с пищна перука и празнична жълта ливрея.
	Камериерът — слаб мъж на средна възраст, жена му — също толкова слаба и не много висока, дъщеря му — пъпчива девица на около петнайсет, слязоха от каретата и се отправиха към къщата. Трикс тръгна мълчаливо след тях, като се беше навел леко и гледаше встрани.
	Колкото и голям опит да имаше един убиец, опитният слуга си оставаше почти вълшебно същество. Разпоредителят на приема започна да нервничи и да върти глава, сякаш се опитваше да различи нещо безплътно, но неуместно.
	— Ъ… ъ… това с вас ли е? — внезапно тръсна той.
	Сърцето на Трикс заби бясно, но той продължи да върви напред.
	— Кое — това? — гнусливо попита камериерът.
	— А… — Разпоредителят се огледа. — Вие четирима ли сте?
	— Трима! — отсече камериерът. — Слугата остава при каретата.
	Разпоредителят погледна още веднъж през Трикс и се примири.
	— Да, разбира се. Моля, господине, минете…
	Кралският камериер, въртейки съкрушено глава, влезе заедно със семейството си в къщата, Трикс се промъкна след него и веднага се долепи до стената.
	Широкото фоайе, през което се влизаше в къщата беше ярко осветено. Слугите поемаха връхните дрехи на гостите и ги отнасяха в гардероба. До широката стълба, която водеше към втория етаж, седеше арфистка, лекичко пощипваше струните на арфата и свиреше нещо в тон с клавесина, чиито звуци се чуваха отгоре. Тъкмо камериерът беше свалил наметката си и към него се приближи един слуга с поднос, върху който имаше най-разнообразни чаши.
	— Лялик! — подвикна строго жена му.
	— Чашата за приветствения тост — задължителна е! — отвърна и камериерът и грабна една по-голяма чаша.
	— Лялик!
	Изобщо, ясно беше, че приемът у Гриз беше в своя разгар и че той беше решил да остави у гостите си възможно най-благоприятното впечатление за себе си.
	Трикс остави новопристигналите да се оправят сами и се прилепи зад слугата, който излезе от кухнята с поднос, пълен с хапки и тръгна нагоре, по стълбите. Доколкото Трикс си спомняше, на първия етаж се намираха стаите на прислугата, кухните, килерите и други помещения, които не го интересуваха. На втория етаж бяха залите за приеми, а на третия — личните покои на съхерцога и неговото домочадие. Трикс тръгна натам и само мимоходом забеляза, че слугата с подноса тръгна към голямата зала, пълна с непознати хора.
	При завоя на стълбата, която водеше към третия етаж го очакваше първото изпитание. Там стоеше дежурен охранител, когото Трикс добре познаваше…
	Сид Канг!
	Началникът на стражата на съхерцог Гриз!
	Заговорник, предател и клетвопрестъпник!
	Стараейки се да не гледа Канг в очите, Трикс бавно заизкачва стъпалата. Сид Канг, който скучаеше, подпрян на перилата и гледаше надолу към пълната зала, застана нащрек. Изправи се и сложи ръка върху ефеса на меча си.
	Трикс затаи дъх, но продължи нагоре.
	— Има ли някой? — тихо произнесе Канг. — А? Усещам те!
	На Трикс, от страх, ръцете му се изпотиха. Сид Канг беше стар и опитен воин и дори владееше някои прости заклинания. Ами, ако се окажеше, че притежава…
	— Орловият взор на опитния воин леко минава през завесите на тайните! — важно изрече Канг.
	Трикс едва не прихна от смях и веднага престана да се страхува.
	Това заклинание ли трябваше да бъде? Тази надута глупост ли щеше да му позволи да види невидимото? Е, да, ако тук стоеше някое уплашено момченце, което не разбира нищо от магии, можеше и нещо да се получи. Магията работи, когато някой вярва в нея… Но самият Трикс вече беше почти вълшебник! Той призоваваше бури, беше се сражавал с витамантите, беше превръщал живо момиче в книга и обратно!
	За него не бяха нищо любителските заклинания на Канг, дето му ги беше подарил някой неопитен селски вълшебник или които сам си беше измислил…
	Известно време Канг се оглежда, след което се успокои и отново се облегна върху перилата. Трикс беше толкова близо, че можеше да го докосне… или да го изрита малко под кръста, та предателят, дрънчейки с тежката си броня да се изтъркаля по стълбите…
	— Не се отвличай! — прошепна му Аннет.
	Трикс със съжаление се обърна и продължи нагоре. Той не беше сигурен дали ако на третия етаж вратата се отвореше от само себе си, това нямаше да заинтригува бдителния страж, но му провървя. Вратата беше открехната. Трикс се шмугна вътре и се огледа.
	Третият етаж беше разделен на две еднакви части, за всеки от съхерцозите. Надясно бяха владенията на Гриз, а наляво — бившите владения на Соийе.
	Колкото и да беше странно, входът към половината на Соийе се охраняваше. И не от стражи — на олющен стол, преметнал крак върху крак, седеше минотавър!
	Щом зърна Трикс, минотавърът опули бичите си очи и скочи. На височина беше малко по-висок от Трикс. Честно казано, това беше някакъв странен минотавър — нисък и слаб, несъразмерен, с рогца, които едва се подаваха, рядка козинка и алебарда в ръцете, която явно не му беше по мярка.
	{img:neskoposkoto_i_033.png}
	— Ти… ти… кой си? — много тихо попита минотавърът. — К’о пра’йш тука? А? Оле… олеле! — Минотавърът заотстъпва и се опита да се скрие зад стола.
	От рамото на Трикс излетя феята и хвръкна към минотавъра. Огледа го внимателно и го попита:
	— На колко си години?
	— Пет… Пет… пет… — изсумтя минотавърът и разпери дланта си.
	Трикс разбра. Някой вълшебник — или неопитен, или страхлив, не беше призовал възрастен минотавър — воин, а подрастващ. Разбира се, в битка с човек и обикновен минотавър би излязъл победител, да не говорим за това, че обикновеният воин или крадецът биха побягнали ужасени само при вида на чудовището. Но този минотавър още не притежаваше истинска свирепост.
	— Познаваш ли този, който е пред теб? — попита Аннет през това време.
	Минотавърът изгледа уплашено Трикс. И закима с глава.
	Да, и дума да не става, победата над минотаврите в битката между Паклус и Лапад, беше създала на Трикс определена репутация пред тези свирепи твари!
	— Аз стои и никого не пуска — жално каза минотавърът. — Не бийте мене! Аз просто стои!
	— Аннет, ние нямаме работа натам — тихо каза Трикс. — Там са бившите покои на Соийе. Наляво сме…
	— Добре — отвърна феята. — И замаха с юмруче към минотавъра: — Внимавай! Никого не си видял, нищо не си чул, разбра ли, рогати?
	Минотавърът закима.
	— Ако не — ще станеш на пържоли — заплаши го феята.
	Минотавърът с целия си вид показваше, че не желае да го сполети такава участ.
	Аннет се върна при Трикс и доволно произнесе:
	— Да вървим. Този няма да посмее и гък да каже, може да плаши само кравите…
	Трикс кимна и те влязоха в половината, която принадлежеше на Гриз. Тук, все още беше влажно и прашно, като във всяка къща, в която дълго време никой не е живял, но навсякъде имаше сандъци, денкове и кутии със съкровищата, които бяха донесени. Трикс бързо откри спалнята на Гриз и се опита да отвори ключалката със заклинание. Уви, нито първото, нито второто, нито третото заклинание, които той измисли, сработиха.
	— Чакай — каза Аннет и увисна над ключалката. Влезе в нея до кръста, така че отвън останаха само стройните й крачета (Трикс целомъдрено отвърна поглед) и взе да човърка нещо. Нещо дрънчеше и скърцаше, феята дори изруга тихо и обясни: — Щеше да ми прищипе ръката…
	Накрая, бравата изтрака неохотно и вратата се отвори.
	— Какво щеше да правиш без мен, мили… — гордо каза Аннет, измъквайки се от дупката на ключалката.
	Леглото не беше оправено, в отворения гардероб висяха в безпорядък дрехи. Изглежда всички слуги се бяха занимавали с подготовката на приема и никой не беше подреждал стаите на господарите. Трикс претърси набързо стаята, погледна и под леглото, и в гардероба, дори почука по стената там, където му се стори съмнително.
	Нямаше никакви следи от сандък със съкровище или тайник, където да се намира.
	— Може би трябва да измислиш заклинание за намиране на злато? — попита Аннет.
	Трикс само се разсмя. Всички възможни заклинания за намиране на злато, сребро и скъпоценни камъни, бяха измислени и използвани преди много години. Също като заклинанията за невидимост и заклинанията за отваряне на чужди ключалки…
	При желание от това можеха да се направят печални изводи за човешката природа.
	— Да потърсим в спалнята на съхерцогинята… — предложи Трикс.
	И в този момент той чу как хлопва врата — някой влизаше в половината на Гриз.
	Да не би да бяха сбъркали и минотавърът, преборвайки страха си, беше вдигнал тревога?
	Или все пак Сид Канг беше заподозрял нещо?
	Трикс долепи ухо до ключалката и внимателно се заслуша.
	— Колко пъти трябва да ти повтарям — недей да щипеш прислужничките пред хората! — раздаде се ядосан глас. — Това е неприлично!
	Сатор Гриз!
	— Тате, ти постоянно ги щипеш! — отвърна на Сатор един противен кукуригащ глас.
	Дерик Гриз!
	Братовчедът!
	Трикс стисна юмруци.
	— Аз, сине, правя това кулоарно и куртоазно — наставнически каза Сатор. — А ти го правиш вулгарно и просташки. Такова поведение подхожда на някой ситен баронет, а не на бъдещ… хм.
	— Херцог — каза Дерик.
	— Да. Херцог. Как ти се струват тези глупаци?
	Дерик се разсмя.
	— И на мен… — каза Сатор. — „Не бихте ли могли да ми заемете стотина жълтици за неопределено време…“ Позор! Кралството е потънало в корупция! При това в дребна… Да вървим, сине. Да си наемем камериер с честни кралски талери…
	Дерик захихика глупаво.
	Трикс чу как тропна съседна врата. След това се чу звънтене. Трикс и Аннет се спогледаха. Вече беше ясно — Сатор Гриз криеше парите си в стаята на сина си.
	След няколко минути, бащата и сина напуснаха стаята на Дерик. Трикс изчака да утихнат стъпките им, след което се върна при гардероба.
	— Какво правиш? — попита Аннет. — Нали парите не са тук!
	— А пръстена с гълъба? Ами куклата на краля? — попита Трикс.
	Той помисли и скри пръстена в един таен вътрешен джоб на камизолата, с която пътуваше Сатор Гриз. Съхерцогът едва ли щеше да облече това, отивайки на прием при краля, а детективите щяха без усилие да намерят пръстена.
	Трикс се усмихна ехидно и скри куклата в тоалетната до спалнята, на дъното на кошчето, в което бяха поставени старателно нарязани, меки парцали. Когато я намерят, Маркел ще освирепее двойно.
	И едва след това Трикс отиде в съседната стая. Аннет отново му помогна да отключи вратата, а сандъка те намериха лесно — беше под кревата на Дерик. Трикс опря крака в леглото и, макар и трудно, измъкна тежкия сандък.
	Затруднението дойде след това. Ключалката, с която беше заключен сандъка се оказа много по-малка от тази на вратата и Аннет не можеше да се вмъкне в дупката й.
	— Какво ще правим? — объркано попита Трикс.
	— Непременно ли трябва да го отваряш? — попита феята. — Ето ти сандъка. Вътре са монетите. Работи!
	— Вярно! — Трикс се поуспокои. — Старият дъбов сандък, вече дълги години служеше за походна каса на съхерцозите Гриз. Якото дърво и изкусната ключалка надеждно пазеха златото и среброто. Но никой не можеше да спре магията — магията, която проникваше през капака на сандъка и превръщаше кралските талери в гнусни витамантски реали, превръщайки гордия профил на крал Маркел в злобното лице на магьосника Евикейт!
	Нещо иззвъня тънко и сандъкът засия с жълто-розова светлина.
	— Оха! — Аннет чак настръхна. — Стана ли?
	— Трябва да е станало — каза Трикс, с усилие връщайки сандъка на мястото му. — Важното е Сатор да не идва днес за втори път за пари…
	— Едва ли — успокои го Аннет. — Вече всички гости са се събрали долу.
	След като се измъкнаха от спалнята на Дерик, Трикс се замисли: дали да не остави на стената някакъв заплашителен загадъчен знак? Или да направи още някаква дребна гадост… например, да отреже всички копчета от официалните им дрехи?
	Но от небето (или от другаде) гледаха строго поколения предци на младия Соийе, който вече беше взел да поумнява. Тук нямаше място за дребни пакости — залогът беше много голям!
	— Да вървим, Аннет… — каза Трикс.
	Минотавърът седеше пред половината на Соийе и се правеше, че не вижда Трикс. Сид Канг отново се развълнува, но Трикс мина бързо покрай него, не се удържа и погледна в залата за приеми.
	Веселбата беше в разгара си. Гостите обикаляха залата с чаши вино в ръка и чинийки с храна, събираха се на групички и весело бърбореха, пушеха с наргилетата, в които бълбукаше розово вино и тлееше ароматен тютюн. На малката сцена имаше фокусник и жонгльор, малък оркестър от клавесин, цигулка и флейта, звучеше тиха музика, а от долния етаж, пригласяше арфата. В полилеите и канделабрите горяха свещи; децата, които бяха доведени, за да бъдат приобщени към висшето общество седяха чинно пред една голяма камина, печаха нанизани на шишове наденички и ябълки и слушаха една възрастна жена с добро лице — Трикс дори я позна — това беше една стара разказвачка на приказки, чиито разкази и той беше слушал като дете.
	Ако нещата не се бяха развили така, Трикс също можеше да присъства тук, но в съвсем различна роля. Можеха всички заедно да дойдат тук — и семейство Соийе, и семейство Гриз. Да получат аудиенция при краля, да отидат на Големия есенен бал, а след това да се върнат в съхерцогството като задружна и весела компания.
	Трикс вдигна поглед и загледа право в очите своя братовчед Дерик, който се разхождаше важно между гостите с чаша червено вино в ръката си.
	Очите на Дерик се разшириха, той пребледня и изпусна чашата.
	Трикс бързо премести погледа си и отстъпи встрани.
	Една дама с пищна розова рокля, която Дерик заля с виното го загледа с негодувание. Отнякъде се появи Сатор и се извини на дамата, с мека усмивка прегърна Дерик през раменете и го отведе настрана, тъкмо при Трикс.
	— Вече дори чашата си ли не можеш да държиш — зловещо попита Гриз. — Какво ти става?
	— Аз… аз… — Дерик се огледа, след това погледна жално към Гриз. — Аз видях… стори ми се…
	— Е?
	— Стори ми се, че точно тук, на това място стои братовчед ми…
	— Какъв братовчед?
	— Трикс. Стои и ме гледа тъжно!
	— Какви ги дрънкаш?! — Сатор се огледа. — Откъде ще се вземе тук, нали го хванаха и сега е в тъмницата, а утре ще го екзекутират! Тук навсякъде е пълно с охрана!
	— А на рамото му седеше едно мъничко прекрасно момиченце с прозрачни дрехи, риташе с крачета и ме гледаше закачливо… — убито довърши Дерик.
	— Така… — каза Сатор след като помълча. — Очевидно е, че още ти е рано да посещаваш балове с такова изобилие на млади момичета. Марш в стаята! Полей се с кофа студена вода и лягай да спиш — но на твърда дъска, не на матрак. И ръцете ти да са над одеялото, разбра ли?
	Унизен, оглеждайки се уплашено, Дерик се запъти нагоре. Сатор въздъхна и изведнъж промърмори нещо, от което Трикс едновременно се смути и възгордя.
	— Защо, защо на мен ми се падна този глупак, а на Соийе — умното и смело момче? Защо е това наказание…
	Сатор се върна при гостите, а Трикс, с поглед, забит в пода, се промъкна покрай стените до стълбата към първия етаж и след като изчака разпоредителя на приема да влезе в кухнята, я за парче месо, я за чаша вино, излезе на улицата и затвори вратата след себе си.
	— Бъди малко по-внимателен — упрекна го феята. — Ти все пак не си невидим. А килърските умения изчезват, ако гледаш хората в очите.
	— Бях се замислил — каза Трикс. — Извинявай. Мислех си за мама… за татко… За това, че можехме да бъдем тук заедно…
	Феята въздъхна и погали Трикс по ухото.
	— Разбирам те. Да си ходим, мили, трябва да се наспиш.
	— Феите имат ли си майки и татковци? — попита Трикс.
	— Имат си, разбира се — отвърна феята. — Те поставят… поставят малката фея в цветната пъпка и след три дни тя излиза оттам, превърнала се в прекрасна голяма фея.
	— Значи ти не си ги виждала — учуди се Трикс.
	— Не… — призна феята. — При нас е така.
	— Недей да тъгуваш — каза Трикс.
	— Аз не тъгувам. Гномите дават децата си под наем да ги използват в съседните рудници, докато станат пълнолетни… Драконите изгонват малките от гнездото в момента, в който се научат да летят. Минотаврите обаче са много грижовни родители…
	— При нас — хората — сякаш всичко е омесено — въздъхна Трикс. — Всякак става…
	— Затова сте хора — каза феята. — С всяко вълшебно същество можеш да намериш общ език, защото знаеш предварително, в каква ситуация как ще постъпи. Хората са непредсказуеми… — Тя помълча, ритайки с крачката си, след това се засмя и добави: — Затова и ви харесвам.
	Трикс се усмихна и каза:
	— Искаш ли на връщане към къщи да минем през лавката за цветя и да купим един букет на Тиана?…
	— Пу за мен всичкия прашец! — радостно се съгласи феята.
	{img:neskoposkoto_i_034.png}


>>	3

	Когато Трикс стигна до хана, Тиана вече спеше. Верният Халанбери, борейки се с прозявката пред догарящата свещ, отвори вратата и промърмори:
	— Тиана се уговори, аха, утре ще ни вземат с делегацията на алхимиците… Това е, умирам за сън…
	— Няма ли да ме попиташ успях ли? — обиди се Трикс.
	— Как може ти да не успееш? — учуди се Халанбери и пое към леглото на Тиана. — Нали си вълшебник…
	Той духна свещта и вече се канеше да се качи при сестра си, когато Трикс му викна:
	— Ей, недей да я притесняваш… нека се наспи. Легни при мен.
	— Нали няма да риташ? — попита Халанбери.
	— Няма — поставяйки букетчето с орхидеи в чаша с вода, каза Трикс.
	— А аз ще ритам, аха — доволно каза Халанбери. — Ако не се изтърся…
	Трикс беше толкова уморен, че дори Халанбери да беше ритал в съня си, нищо не беше усетил. Още повече че през нощта момчето успя все пак да падне от тясното легло и остана да спи на пода. Трикс смътно чу в съня си как добричката Аннет, ругаейки колкото сили има, летеше из стаята и завиваше спящия Халанбери с някакви дрехи и подпъхваше под главата му една куртка. След това някак много бързо съмна, Халанбери се събуди, взе да се оплаква, че му е студено, че Трикс го е съборил и че по ръката му пълзи хлебарка. Тиана се събуди и започна да го утешава…
	Изобщо, трябваше да става.
	Не му се закусваше. Трикс накратко разказа на Тиана за вчерашните приключения. Тиана пък разказа своите. Според нея, дежурният алхимик, когато чул за рецептата на „гърмящия облак“, променил физиономията си и след минута я завел при шефа на гилдията. Тиана съобразително съобщила, че е избягала заедно с един приятел от гилдията на дилонските алхимици и че притежава само половината от рецептата. След кратък спор съгласие било постигнато — те щели да бъдат взети с делегацията, която отивала на прием при крал Маркел, а веднага след приема трябвало да предоставят рецептата на столичните алхимици.
	— Те не се ли усъмниха, че си момиче? — попита Трикс.
	— Алхимиците ли? — засмя се Тиана. — Ти не ги познаваш. Дори да бях отишла облечена с рокля, с дълга коса и ветрило в ръка, чувайки за „гърмящия облак“, повече нищо нямаше да ги интересува.
	— Това е добре — каза Трикс. — Къде трябва да се срещнем с тях?
	— На площада пред двореца. Те предлагаха да отидем при тях, в зданието на гилдията. Там обаче има дълбоки подземия, имат и свои собствени дознатели… реших да не ги изкушавам.
	Трикс сериозно кимна. Всички по-големи гилдии имаха собствени стражи, тъмници и палачи. В Дилон, например, най-страшна беше стражата на гилдията на сладкарите. Говореше се, че в подземията на гилдията гаснат немалко шпиони, които са разузнавали тайната на мармалада, който не лепи или на кедровите ядки с шоколадова глазура.
	В Столицата най-влиятелни бяха гилдиите, свързани с развлеченията — гилдията на шивачите, гилдията на фризьорите, гилдията на певците и танцьорите, гилдията на артистите и гилдията на цирковите артисти. Най-вероятно, гилдията на алхимиците, които отговаряха за направата на фойерверките, за ярките бои, за производството на серпантини (производството на конфети традиционно си оставаше в здравите ръце на майсторите на колела, тъй като конфетите са кръгли и се въртят когато падат), също не беше с най-малкото влияние.
	— Правилно — каза Трикс. — Ще вървим ли?
	— Да вървим, аха! — радостно възкликна Халанбери.
	Трикс и Тиана изумено го изгледаха.
	— Какво? — Халанбери застина на място. — Искате да кажете, че не идвам с вас?
	— Аха — каза Тиана.
	— Не се подигравайте с мен! — Халанбери беше готов да заплаче. — Не можете да постъпите така!
	— Можем, каза Трикс. — Първо, твърде опасно е. И второ — не можеш да минеш за ученик на алхимик, защото те не вземат толкова малки момчета за чираци.
	Лицето на Халанбери стана не по детски сериозно.
	— Разбрах — каза той. — Всичко разбрах… Вие никога не сте ме вземали на сериозно. Аз съм бил всичко на всичко забавният спътник на главните герои, малкото момче със смешния навик, където му хрумне да казва „аха“. Но сега започвам да преча на вашите приключения и вие просто ме избутвате встрани. Интересно, как не ви хрумна да ме дадете за ученик на артистите или на Паклус за оръженосец! Аз усещах, усещах, аха, че в този миг съдбата ми виси на косъм!
	Трикс и Тиана се спогледаха смутено.
	— Халанбери — ласкаво каза тя и прегърна момчето. — Ти си единственият ми роднина, ти си по-малкото ми братче и не ме интересува, че си доведен! Ти ми помогна да избягам от двореца и се би с витамантите! Но сега, честна дума, изобщо не е възможно да те вземем със себе си! Разбираш ли… — Тя въздъхна и разпери ръце. — … има сила, която е над нас. Това, което става, има своята логика! И в тази логика няма как да бъдеш вкаран! Това ще е съчинено, съшито с бели конци и ще предизвика всеобщ присмех!
	— Разбирам… — печално каза Халанбери и наведе очи.
	— Така че ти ще трябва да останеш в хана. На теб ще ти бъде възложено да пазиш… ъ… една вещ. Ние ще ти я оставим. Да речем, че това ще са остатъците от този чувал… Ти ще ни послушаш и ще ни чакаш, съгласен си, нали?
	— А ще се върже ли с логиката на това, което става, аз да почакам мъничко, после да изляза от хана и тайно да тръгна след вас? — попита Халанбери.
	— Ще се върже — кимна Тиана. — Но така или иначе, в двореца няма да можеш да влезеш. И ще стоиш като глупак на дъжда, докато ни чакаш…
	— Това ще бъде много трогателно — каза Трикс. — Малчуганът стои под проливния дъжд, пред огромния кралски дворец и чака сестра си и по-големия си приятел. А те все не идват и не идват, вече се смрачава, народът се разотива и само малката, тъжна фигурка…
	— В никакъв случай! — каза Тиана. — Виж, че обувките му се разпадат! Ще се простуди и ще умре! Такава логика не ни трябва… — Тя поклати глава и завърши сурово: — Ние ще те заключим. А през прозореца няма да излезеш, защото те е страх от високото и изобщо — ти не си чак толкова глупав!
	Така спорът беше приключен. Халанбери наведе глава, седна до прозореца и дори не се сбогува със сестра си и с Трикс.
	С него остана Аннет. Да вземат със себе си феята, нямаше никаква възможност — вълшебното същество щеше да бъде разкрито още с влизането в двореца…
	— Няма нищо — каза Тиана, когато заслизаха по стълбите. — Ще се сърди известно време, после ще ни прости.
	— А ако ни убият — добави Трикс — поне той ще оцелее.
	— Точно така! — възкликна Тиана. — За това не бях се досетила!


	Трикс и Тиана стигнаха до площада по-рано. Трябва да се отбележи, че не валеше никакъв дъжд, а и вчерашният сняг се беше разтопил. Беше мразовито, над града надвиснаха сиви облаци, но времето беше сякаш по-пролетно.
	— Ако всичко свърши благополучно — каза Трикс — ще трябва да дойдем до Столицата през пролетта. Казват, че тогава тук е много красиво.
	Тиана обаче нямаше намерение да поддържа разговора. Може би беше разбрала най-сетне какво тежко изпитание им предстоеше. Известно време те се помотаха около вратите, след това си купиха от една лавка по чаша горещо вино с подправки, после позяпаха картините на един търговец на гравюри (сякаш напук днес пред очите им попадаха все мрачни сюжети: „Смъртта на заговорниците“, „Маркел хвърля в тъмница барона-предател“, „Централният затвор в дъждовна вечер“). Накрая, когато часовникът удари единайсет без четвърт, на площада се появи делегацията на гилдията на алхимиците.
	Както беше по протокол, алхимиците вървяха пеша, без шапки на главите и от време на време вдигаха ръце към небето и славеха краля. Най-отпред тримата най-старши алхимици носеха символите на професията — чувал с гърмяща смес (на него беше изписано с големи букви „ИМИТАЦИЯ. НЕ ГЪРМИ“), ракета върху пръчка и колба с пурпурна боя. Момчетата-чираци (на някои им липсваха по няколко пръста на ръцете, други имаха превръзки на едното си око) хвърляха около процесията пиратки.
	Но още по-добре от пиратките, появяването на алхимиците оповестяваше миризмата — противната миризма на химикали, с които те работеха в лабораториите си. В този смисъл с алхимиците можеха да се състезават само фекалчиците, чиято гилдия имаше уникалното право да се среща с краля не в тронната зала, а пред двореца, на чист въздух.
	Тиана хвана Трикс за ръката и го помъкна към алхимиците. Един възрастен алхимик, който мъкнеше чувал с гърмяща смес, изгледа изпод вежди първо Тиана, после Трикс и кимна към по-младия алхимик, който вървеше след него. Той, от своя страна, ръгна в хълбока един съвсем млад, но вече абсолютно оплешивял алхимик, с невероятни цветни петна по главата — сини, червени, зелени. Пъстроцветния алхимик повика Тиана и Трикс, след което посочи зад гърба си — там вървяха останалите чираци. Те бяха съвсем малко по-възрастни от Трикс и Тиана.
	Тиана веднага застана зад разноцветния алхимик, а Трикс застана вдясно от нея. На главите им поставиха шапки с емблемата на гилдията — кръстосани четка и ракета. В ръцете на Трикс някой пъхна буркан със сребрист прах. На Тиана й връчиха пръчка, на върха на която имаше закрепено кречетало и й казаха да го върти. Трикс така и не разбра каква беше връзката между кречеталото и алхимиците.
	Колкото повече наближаваха портите на двореца, толкова по-шумни ставаха алхимиците. Гърмяха пиратки, припламваха и хвърляха искри бенгалски огньове, подскачаха клоуни, излитаха нагоре огнени пеперуди. Чираците подаряваха на жените, които тичаха до процесията ярки бои, на мъжете — шишета с мастило, а на децата — цветни моливи. Изобщо, алхимиците правеха всичко възможно да спечелят доброто разположение на гражданите.
	Когато стигна до главните порти, делегацията спря. За да я посрещне, тържествено излезе кралският церемониалмайстор. В съгласие с древната традиция, той гледаше само в краката си и се преструваше, че никого не забелязва. Беше облечен със старомодна ливрея с блестящи копчета, на главата му имаше пищна шапка, в дясната си ръка държеше гравиран жезъл от блестящо черно дърво.
	— Поданиците идват при краля! — със скърцащ глас произнесе най-възрастния алхимик, който държеше ракета на пръчка.
	Церемониалмайсторът се разхождаше напред-назад и се правеше, че нищо не чува.
	— Поданиците идват при краля! — този път думите бяха произнесени от цялата делегация.
	Церемониалмайсторът отново не реагира.
	Старши алхимиците вдигнаха ръце и този път гръмнаха и делегацията, и цялата тълпа от зяпачи на площада:
	— Поданиците идват при краля!
	Смяташе се, че ако зяпачите не поддържат делегацията на гилдията, то няма никаква необходимост тя да бъде пусната вътре и да се отнема от времето на краля. Тълпата, разбира се, винаги поддържаше делегациите. В края на краищата, това бяха жени, деца и роднини на членовете на гилдията.
	На третия призив, церемониалмайсторът реагира — вдигна глава, с неестествено учудване огледа алхимиците и произнесе:
	— Един, двама…
	— Трима, четирима! — в хор отвърнаха алхимиците.
	Церемониалмайсторът, се престори, че е объркал броенето, поклати глава и започна отново:
	— Един, двама…
	— Трима, четирима! — отново отговориха алхимиците.
	— Кой е дошъл? — строго попита церемониалмайсторът.
	— Най-умните! — каза първият водач на алхимиците.
	— Най-смелите! — подхвана вторият.
	— Най-можещите! — довърши третият.
	— Един, двама… — започна отново да брои церемониалмайсторът.
	— Нямаме брой! — отвърнаха алхимиците.
	— Три, четири! — продължи церемониалмайсторът.
	— Но ти ни брой и не се бой! — насърчиха го алхимиците.
	Церемониалмайсторът махна ритуално с ръка и изрече:
	— Леви, леви! Раз, два, три! В стегнат строй напред тръгни!
	Алхимиците започнаха да маршируват на място, отмервайки:
	— Раз-два! Три-четири!
	Три-четири! Раз-два!
	Трикс усети как го завладява общият ритъм. Портите се отвориха бавно и тържествено и колоната от алхимици, следвайки церемониалмайстора започна малко по малко да изчезва зад дворцовата стена.
	— Раз-два, три-четири! — колкото им глас държи, ревяха алхимиците. Делегацията изчезна зад портите и те се затвориха след нея. Озоваха се на малък площад пред главния корпус на двореца.
	Церемониалмайсторът се обърна кръгом, приближи се до старшите алхимици и се здрависа с тях. Започнаха непринудено да разговарят. Церемониалмайсторът се усмихваше и питаше нещо. Останалите му отговаряха. Алхимиците с по-нисък ранг търпеливо изчакваха. Разноцветният алхимик чешеше петната по плешивата си глава. Синьото петно сякаш най-много го безпокоеше. Най-младите чираци се умориха да стоят и започнаха да се удрят с юмруци, докато не изядоха по един плесник от по-възрастните чираци.
	Най-накрая церемониалмайсторът приключи разговора си със старейшините и се обърна към всички алхимици:
	— Моля за минута внимание, уважаеми майстори… Негово величество днес се събуди в добро душевно разположение. Снощи, той спечели от министъра на финансите две жълтици, а нощес му се присъни хубав сън. Утрото също беше прекрасно. Негово величество пожела да обуе червени плисирани панталони, бяла ленена риза и барета с перо от сокол. Заповяда да му дадат лилава мантия, къса и обточена с лисича кожа. Всички признаци сочат, че той е настроен позитивно и дружелюбно. Имате всички шансове да постигнете това, което желаете!
	Алхимиците зашумяха възбудено.
	— Освен това, след вашия прием негово величество смята да осъди сурово коварните заговорници — добави церемониалмайсторът — а това винаги помага да бъдат бързо и положително решени рутинните прошения… А сега ще ви помоля да ме последвате! В двореца не бива да вдигате шум, не пипайте нищо, не сядайте по столовете и по диваните, не плюйте по пода и не се секнете. На входа на всички ще бъдат дадени плъстени терлици, обуйте ги върху обувките си, за да не цапате и да не издраскате паркета. Предупреждавам младежите специално — залите на двореца се охраняват от скрити стражи и ако се опитате да отмъкнете нещо, ще бъдете жестоко наказани!
	Чираците утихнаха на секундата. Алхимиците тръгнаха към вратите на двореца, където няколко слуги вадеха и раздаваха от един голям сандък огромни, възмръсни плъстени терлици. Както обикновено, на входа стана малко стълпотворение, но след пет минути всички се бяха обули и успокоили и поеха по коридора след церемониалмайстора.
	Ако по-рано през деня Трикс се чувстваше достатъчно спокоен, то сега, с всяка измината крачка, вълнението му нарастваше все повече.
	Разбира се, крал Маркел е справедлив.
	Но крал Маркел е истински крал. Което значи, че добруването на държавата за него е по-важно от справедливостта.
	Ако добруването на държавата изисква вместо Соийе и Гриз да управлява само Гриз — Маркел щеше да се съгласи. Ако заради благото на държавата Тиана трябваше да се омъжи за главния витамант — Меркел щеше да я даде. Ако заради интереса на държавата трябваше да бъдат екзекутирани Лапад, Йен и Трикс, то Маркел нямаше и секунда да се поколебае.
	Навремето, когато четеше летописите за делата на великите крале (разбира се, на първо място — за Маркел Разумния), Трикс се възхищаваше, когато в името на държавните интереси Маркел пращаше на заточение свои дългогодишни приятели, късаше договорите за вечна дружба, вдигаше данъците в родния си град, прощаваше на престъпниците и извършваше ред други деяния, които нямаха нищо общо със справедливостта, но направиха държавата велика и процъфтяваща. „Покрай сухото гори и суровото“, „Държавата няма приятели, приятели има кралят“, „Помни се не това, което си разтурил, а това, което си съградил“ — тези крилати изречения на Маркел Разумния, не предизвикваха у Трикс никакви възражения.
	Но ето че сега, докато вървеше в редиците на алхимиците, за които днес най-неприятното нещо, което можеше да се случи беше забраната на шумните фойерверки, Трикс изведнъж осъзна, че всички тези мъдри и сурови думи, които със сигурност Маркел Веселия също знае, с пълна сила се отнасят и за него, и за Тиана.
	И това изобщо не му харесваше.
	— Всичко ще е наред — прошепна Тиана в ухото му. Но ако се съдеше по гласа й, нея я вълнуваха същите мисли.
	Трикс въздъхна и кимна и за да се отърве от тежките мисли, започна да разглежда картините, които украсяваха стаите, през които минаваха.
	Тук имаше и весели битови сценки като в двореца в Дилон — пиршества, празненства и балове. Имаше и натюрморти, и батални платна.
	Но, кой знае защо, преобладаваха пейзажите. Искрящите планини на Кристалните острови, горещите пустини на Самаршан, пропастите и долините на Сивите планини, заобиколените с прозрачна синя вода бели пясъци на южните острови, зелени пасбища и гори, които не беше известно къде се намираха…
	Щеше да е прекрасно, ако можеше да отиде до там! Да побеседва с лукавите самаршански мъдреци, да се окъпе в топлото море, да се качи до върха на планината…
	И за това се искаше единствено да убеди Маркел в предателството на Гриз!
	Алхимиците, най-сетне стигнаха до тронната зала — много дълга, с висок таван като арка, поддържан от бели мраморни колони. Спряха. Церемониалмайсторът бързо и ловко разположи делегацията в залата така, че да не се смесва с придворните, които очакваха краля, показа как точно трябва да се поклонят (главите на гилдиите, които бяха приравнени в това отношение с аристократите, подвиваха едното си коляно, а останалите — и двете), как да станат, как да гледат краля, ако изведнъж зададе някому въпрос (трябваше да го гледат с любящ и предан поглед, но не и сервилно).
	След това церемониалмайсторът се отдалечи към вратите, които водеха към вътрешните покои на краля — и чакането започна.
	Трикс, който умираше от нетърпение и заедно с това мечтаеше Маркел никога да не се появи, започна да разглежда придворните. Някои от лицата му се струваха смътно познати. Но дори и някога да беше срещнал някого от тях, помощ не можеше да очаква…
	Най-накрая, церемониалмайсторът удари три пъти с жезъла по пода и настъпи тишина. След няколко секунди, вратите се отвориха и крал Маркел Веселия влезе в тронната зала.
	Придворните се наведоха, покланяйки се, след което коленичиха, в зависимост от ранга си и от подарените им привилегии. Някои гордо продължиха да стоят прави, но само за секунда, само колкото останалите да оценят привилегиите им, след което се поклониха. Свободата също трябва да се използва с мярка и ум…
	Трикс коленичи, както се полагаше — с двете си колена (бидейки съхерцог, можеше да подвие само едното си коляно, а можеше и само ниско да се поклони), обаче изпод вежди гледаше към Маркел.
	Честно казано, кралят правеше много добро впечатление.
	Той беше все още млад, едър и представителен; косата му, прихваната от делничната корона, се спускаше до раменете на благородни вълни; лицето му беше сериозно, но криеше тази усмивка, която беше готова да се покаже във всеки момент и заради която кралят носеше славния прякор — Веселия. Той вървеше спокойно и уверено към трона и пътьом, с царствен жест заповяда на един от придворните да се изправи и пошепна нещо в ухото му. Изобщо, Маркел беше един достоен крал от славния род на Маркелите.
	— Негово величество крал Маркел! — тържествено обяви херолдът, който стоеше отляво на трона.
	Кралят седна с достойнство на скромния и твърде обикновен трон от полирано бяло дърво (това, което правеше така, че тронът да не изглежда съвършено прост, бяха няколкото десетки едри черни диаманта, които искряха на фона на бялото дърво с тайнствен тъмен блясък). Сякаш от нищото до трона на секундата изникнаха охранителите — млади мъже с непроницаеми лица, облечени с леки кожени доспехи, които не пречеха на бързите им движения. Кралят огледа всички, които се бяха събрали в тронната зала и каза:
	— Добро утро, скъпи мои!
	Придворните шумно се изправиха.
	— И вие, мои не по-малко скъпи… но доста по-ухаещи — добави кралят.
	Алхимиците започнаха да се изправят, а придворните захихикаха.
	— Тази година колко платихме на гилдията за фойерверки, бои, парфюми, прах против дървеници, лекарства срещу простуда, отрова за тайните служби? — поинтересува се кралят.
	— Седем хиляди триста и шест златни талера! — веднага се отзова церемониалмайсторът.
	— Скъпи мои… — повтори саркастично кралят. — Да чуя уважаемите глави на гилдията.
	— Ваше величество! — напред пристъпи един старец с колба в ръка. — Наближава любимият празник на народа — Нова година!
	— Да, чух подобно нещо — потвърди кралят.
	— Вашият народ, сир — продължи алхимикът — има веселия обичай да отбелязва този празник като пуска фойерверки и ракети. Но вече девет години действат временните ограничения…
	— Разбрах, разбрах. — Кралят се прозина. — Ето моето решение. Забраните за много силните и много ярки фойерверки ще бъдат отменени…
	— Какво? — Алхимикът така се обърка, че чак прекъсна краля. Но Маркел, който очакваше нещо подобно не се разсърди, а само се усмихна:
	— Забраните ще паднат. Нещо повече — аз имам намерение след четири месеца да организирам голямо тържество… за което вашата гилдия трябва добре да се подготви. Ще са нужни много фойерверки!
	Залата притихна.
	— Но на Нова година в Столицата няма да има никакви — добродушно каза кралят. — За да не се случи нещо с бременността на кралицата заради пукотевицата и взривовете!
	— О, сир! — произнесе алхимикът.
	Маркел се надигна и тържествено произнесе:
	— Радвайте се! Кралицата очаква наследник на престола!
	По всичко личеше, че това не е новина за придворните, но първото официално изявление на краля беше посрещнато с ликуване. Алхимиците няколко секунди смилаха чутото. Това, че на Нова година няма да има фойерверки, явно ги беше огорчило. Но че след това ги очаква голям празник…
	И алхимиците също се включиха в ликуването.
	— Сир, ние също с голяма радост… — невнимателно започна главният алхимик.
	— Ще организирате безплатни фойерверки като подарък за престолонаследника — подхвана Маркел. — Знам, знам. И разрешавам.
	Ликуването на алхимиците леко поутихна.
	— А сега — започна Маркел — след като приключихме с молбата на гилдията на алхимиците, да се заемем с правосъдните дела и да накажем…
	— Господарю мой! — внезапно възкликна Тиана и разбутвайки застиналите алхимици излезе напред. Трикс, с прималели колене, я последва.
	Ако след думите на краля за наследника в тронната зала се беше възцарило мълчание, то сега настъпи мъртва тишина. Сякаш от страх, хората бяха престанали да дишат. След това, нещо измляска и от зяпналата уста на алхимика падна и изтрака на пода изкуствената му челюст. Алхимикът бързо покри с ръка устата си.
	Известно време кралят разглежда с интерес Тиана. След това вдигна дясната си ръка — и охранителите му, които вече вървяха към децата, спряха и отстъпиха.
	— Може да се каже, че това е доста любопитно — произнесе кралят. — При всички случаи е неочаквано. Обясни ми, момче, какво те накара да мислиш, че можеш да прекъснеш краля си?
	— Ваше величество — свеждайки глава, каза Тиана. — Правото да прекъсвам краля беше дадено на моя род от вашите славни прадеди!
	— Така ли? — оживи се кралят. — Погледна към херолда — той направи крачка към краля и нещо много бързо му каза. — Имаше един такъв случай, но той беше само един — произнесе кралят, гледайки Тиана със съмнение. — Припомни ми къде, на кого и при какви обстоятелства е било дадено това право?
	— Великият крал Маркел Разумния е дал това право на първия княз на Дилон, след като е прекъснал краля, който вдигал в този миг тост с чаша отровно вино в ръката си. Маркел Разумния казал: „От сега нататък и завинаги ти и всички твои потомци, можете да прекъсвате краля, ако думите му са прибързани и неразумни!“
	— В рода на Дилоните няма останали наследници с мъжки пол — каза кралят.
	— Аз не съм с мъжки пол, господарю — смело отговори Тиана. — И ако трябва да го докажа…
	— Моля ти се, не е нужно тук да повтаряш самоотвержените подвизи на княгиня Кадива! — бързо каза Маркел. — Искаш да кажеш, че ти си… княгиня Тиана?
	Тиана направи реверанс, което беше доста нелепо, заради мъжките и дрехи.
	— Ти искаш да кажеш… княгиньо… че моите думи са прибързани и неразумни?
	— Да, господарю мой! — храбро отвърна Тиана.
	Погледът на краля се премести върху Трикс.
	— А ти, младежо… — кралят се запъна и с подозрение огледа Трикс. — Или ти не си момче?
	— Аз съм Трикс Соийе, наследникът на съхерцог Рат Соийе, който беше коварно убит от Сатор Гриз!… — възкликна Трикс. И добави — Сир…
	Колкото и странно да беше, крал Маркел явно се развесели.
	— Великолепно — каза той. — И през ум не ми е минавало, че днешният ден ще бъде богат на толкова изненади! И как вие се оказахте в гилдията на алхимиците?
	— С измама, сир — призна си Тиана — Тези добри люде не са виновни за нищо. Те не знаеха кои сме ние.
	— Хубаво, нека разчистим сцената — намествайки се по-удобно на трона си, заяви кралят. — Алхимиците… вън, придворните — също вън, а на мен ми донесете чаша сок от черно грозде! А, да… и семейство Гриз, незабавно тук! И Лапад и Трикс от тъмницата… Стоп! Кой е в тъмницата, щом ти си Трикс?
	— Моят верен оръженосец Йен — отвърна Трикс. — Той се нарече с моето име, за да ме спаси от клеветата и ареста… сир.
	— За ареста си прав, но за клеветата, тепърва ще видим — усмихна се Маркел. — Значи Лапад и фалшивият Трикс да се измият, нахранят, да бъдат държани на разположение, но засега не ги въвеждайте в залата!
	Алхимиците, които с ужас се бяха вторачили в Трикс и Тиана, вече биваха избутвани от залата. От ръцете им се сипеха колби и пиратки, от краката им се измъкваха плъстените терлици. Придворните, които мигновено усетиха, че сега ще започнат да излизат наяве страшни тайни и да се сриват амбициозни планове, нямаше нужда да бъдат уговаряни — те сами набързо тръгнаха да се оттеглят, излизайки от залата, кланяйки се и на заден ход.
	— Можете да свалите от краката си тези дивотии — небрежно отбеляза Маркел, когато му донесоха чашата със сока. — Като аристократи, вие имате право да драскате паркета.
	— Ваше величество, но засега не е доказано, че те са тези, за които се представят — предпазливо отбеляза церемониалмайсторът.
	— Какво от това? — повдигна рамене кралят. — Ако мамят — значи ще има още повече поводи да бъдат екзекутирани.
	— Ваше величество, позволете ми да ви разкажа всичко! — помоли Трикс.
	В този момент, в залата бяха останали само той, Тиана, кралят, церемониалмайсторът и херолдът. И охраната, естествено. Охраната беше станала значително по-многобройна — минимум двадесет човека. Между стражите се виждаха и няколко мрачни вълшебници, в бойна готовност, със заклинателни книги в ръце.
	Кралят поклати глава:
	— Почакай. Не е хубаво да обвиняваш в измама някого зад гърба му. Нека доведат Гриз — тогава ще кажеш всичко…
	Той премести поглед върху Тиана:
	— А ти какво ще кажеш, княгиньо? Нали по моя заповед ти беше изпратена с важна дипломатическа мисия на Кристалните острови? Защо си тук?
	— С важна дипломатическа мисия ли? — невинно попита Тиана. — Имате предвид брака ми с Евикейт?
	Нито един мускул не трепна на лицето на краля.
	— Да, мое дете. Ако трябва да съм откровен, това е точно така. Кралството ни е заплашено от безброй опасности и в тази ситуация на нас ни трябват стабилни мирни отношения с Кристалните острови. Витамантите пожелаха мирът между нас да бъде гарантиран с брак, както се прави от векове насам. Ти си единствената достатъчно високоблагородна девойка, която няма брачни задължения и вече е излязла от детската си възраст и която би могла да удовлетвори амбициите на Евикейт.
	— А също така и сираче, за което няма кой да се застъпи, сир… — дръзко каза Тиана.
	Маркел кимна.
	— Да, детето ми. И за това си права. Аз размишлявах няколко часа над списъците с благородни девици и не намерих друг изход. Има няколко девойки, които, ако бях изпратил на Евикейт, родителите им щяха да се надигнат срещу мен. Ти беше най-подходящата. И бях уверен, че княгиня Дилонска ще разбере… Та, защо си тук, а не на Кристалните острови?
	— Освободи ме този благороден младеж, Трикс Соийе! — каза Тиана.
	— Самичък ли? — поинтересува се Маркел.
	— Абсолютно, сир! — храбро излъга Трикс.
	— Гледай ти! — Маркел поклати глава. — Тогава, за какво ми е армия, щом едно момче е способно да завземе кораб с витаманти, с Гавар на борда му… Между другото, къде е Гавар?
	— Броди по дъното на океана, към Кристалните острови, предполагам — каза Трикс. — Ако не го е изяла някоя акула.
	В погледа на краля се появи смесица от съмнение и уважение.
	— Да го изяде акула? Че самият той може да изяде когото си поиска… Добре… да допуснем. И защо ти наруши волята ми и не позволи да отведат Тиана?
	— Ако започна да ви отговарям, ще наруша волята ви — каза Трикс. — Да не обвинявам човек зад гърба му… сир.
	Маркел разпери ръце.
	— Така да е. Е, аз не мисля, че ще ни се наложи дълго да чакаме любезното семейство Гриз…
	Няколко минути минаха в мълчание. Маркел пиеше сока си на малки глътки и разглеждаше Трикс и Тиана. Стражите, церемониалмайсторът и херолдът просто чакаха. Отзад се чуваше някакво влачене и търкане, но Трикс не смееше да се обърне, докато в един момент някой не го бутна не особено церемониално и той чу:
	— Поместете се, ваше благородие…
	Трикс се помести и видя зад себе си възрастна лелка с фигура, която приличаше на круша, прегъната на три да пълзи по паркета и да бърше калните следи. Когато размаза повече или по-малко равномерно калта, тя бутна парцала под краката на Трикс и заповяда:
	— Изтрийте си подметките, ваше благородие…
	Маркел погледна към церемониалмайстора и попита:
	— Това няма ли начин да се върши в по-друго време?
	— Традиции, сир — въздъхна церемониалмайсторът. — Прието е да се мие подът веднага, щом простолюдието се изнесе.
	— Но това е абсурд — меланхолично отбеляза Маркел. — Трябва ли да наблюдавам тази… внушителна…
	Лелката хвърли към краля мрачен поглед.
	— Тази внушителна… дама — измърмори кралят. — Нали и тя е от простолюдието…
	— О, не, тя е старшата придворна дама…
	— Това е абсурд — печално повтори кралят.
	Старшата придворна дама изцеди парцала в дървеното ведро и се отдалечи, мърморейки:
	— Влачат се разни…
	— О, не, господарю, това не е абсурд — печално каза церемониалмайсторът. — Това е нещо по-лошо. Традиция.
	Маркел погледна Трикс и каза:
	— Ти, младежо, сигурно си мислиш, че на кралете им е лесно?
	— Не, сир — призна Трикс.
	Маркел го изгледа със симпатия. И попита:
	— Хайде, бъди честен. Ти сам ли победи витамантите?
	— Простете, сир, но не мога честно да ви отговоря — призна Трикс.
	— Харесваш ми — кимна Маркел, след кратък размисъл. — Много ми е мъчно, че най-вероятно ще трябва да бъдеш екзекутиран. Знаеш ли — в пристъп на вдъхновение произнесе кралят — ще взема да не те екзекутирам! Не се бой! Дори да кажа, че ще бъдеш екзекутиран, в действителност ще те снабдя с препоръчително писмо, малка сума пари и ти ще можеш под чуждо име да се устроиш като помощник при някой богат търговец…
	На Трикс му се стори, че губи разсъдъка си. Струваше ли си старанието да изучи вълшебство, да се влюби в княгинята, за да се върне там, където беше започнал след изгнанието си?
	За щастие, в този момент в тронната зала влязоха, по-точно влетяха някакви запъхтени хора. Маркел им махна царствено с ръка — и ето, че до Тиана и Трикс вече стояха Сатор и Дерик Гриз.
	— Заповядали сте спешно да се явим, сир… — ниско се поклони Сатор. Той извърна глава, вторачи се в Трикс — и, губейки равновесие, се разпъна върху пода.
	— Не прекалявайте, Сатор — намръщи се Маркел. — Подът, разбира се беше току-що измит, но няма нужда чак от толкова раболепие, аз не обичам тези неща.
	— Сир! Сир, това е Трикс Соийе! — възкликна Гриз, ставайки.
	— Да — хладнокръвно каза кралят. — Благодаря ти, че потвърди самоличността му, защото ние имахме някои съмнения.
	— Но… той трябва да бъде арестуван… и окован във вериги, а устата му трябва да бъде запушена! Сир, той е опасен вълшебник!
	Маркел се начумери страшно и повиши тон:
	— Съвети ли искаш да даваш на своя крал или си дошъл да се разпореждаш в двореца му?!
	Сатор замълча. Дерик мълчаливо зяпаше Трикс.
	— Говори, Трикс Соийе — заповяда Маркел.
	— Господарю мой! — Трикс погледна краля право в очите. — Да, аз помогнах на княгиня Тиана да се спаси. Но го направих, само защото научих, че се готви чудовищно предателство и заговор срещу краля и короната.
	— Започна да става много интересно — каза Маркел. — За втори път ми се съобщава за заговор, този път от човека, когото обвиняват в измяна… Продължавай!
	— Ваше величество! — продължи Трикс. — Аз разбрах, че съхерцог Сатор Гриз е водил тайни преговори с витамантите. Той свали своя съвладетел, предания на краля Рат Соийе, за да предостави на витамантите безопасен плацдарм за нахлуване на западния бряг на съхерцогството. Приспивайки вашата бдителност с мирен договор и придавайки на действията си привидна легитимност, благодарение на морганатическия брак между Евикейт и Тиана, витамантите се готвеха да нахлуят коварно в кралството и вероломно да завземат властта.
	— Ти си разбрал?! — възкликна Сатор.
	— Приспивайки моята бдителност?! — изрева Маркел.
	{img:neskoposkoto_i_035.png}
	— Морганатически?!? — обиди се Тиана.
	— Ами да — тихичко и отговори Трикс. — В сравнение с теб, Евикейт е никой!
	Херолдът, който беше застанал зад трона, кимна одобрително на Трикс и вдигна нагоре палец.
	Маркел стана от трона. Лицето му почервеня от гняв, дланите му се свиха в юмруци:
	— Това е страшно обвинение, съхерцог Соийе! — каза кралят. — И ако е справедливо, то…
	— Това е чудовищна клевета! — простена Сатор. — Аз нямам никаква вина! Това е клевета, клевета е!
	— Как можеш да потвърдиш думите си? — попита Маркел.
	— Господарю, ако заповядате да се проведе разследване, да бъдат разпитани слугите и обискирани вещите на Гриз, истината сама ще застане пред вас! — каза Трикс.
	— Министърът на тайната канцелария, при мен! — кресна Маркел.
	Иззад трона, неочаквано и без да бърза, се показа един висок и сух придворен със скучно лице.
	— Вече са изпратени дознатели в резиденцията на Соийе и Гриз, сир — тихо каза той. — На вълшебниците на канцеларията е наредено да се телепортират в съхерцогството и да извършат разследване в двора.
	— Колко време ще е нужно за това?
	Министърът на тайната канцелария погледна замислено краля.
	— На дознателите — около час, ваше величество. А вълшебниците ще се върнат до довечера.
	— Прекрасно — реши кралят. — Значи… искам да обядвам. Донесете ми обяда тук. Не сваляйте очи от тези! От всички! — поколеба се за секунда и вече по-меко добави: — Обяд за двама и стол за княгиня Тиана. Останалите ще постоят прави!
	Сатор, който беше станал целия на бели и червени петна, гледаше с ненавист Трикс. Дерик беше готов да се разплаче всеки миг.
	Трикс също не се чувстваше най-добре.
	Да, целта беше постигната. Маркел Веселия явно се беше заинтересувал от заговора.
	Какво обаче щеше да стане, ако министърът на тайната канцелария открие измамата?
	За това дори не му се мислеше…
	{img:neskoposkoto_i_009.png}


>>	4

	Единият час, поискан от министъра на тайната канцелария се точеше непоносимо дълго. И Гриз баща и син, и Трикс стояха прави и пристъпваха от крак на крак върху отеклите си нозе под втренчените и недружелюбни погледи на охраната.
	На Тиана й провървя много повече. За нея донесоха тапициран стол и го поставиха до трона. Върху подлакътниците на трона закрепиха поднос (изглежда Маркел имаше навик да хапва на работното си място), постлаха покривка, поставиха два прибора, бутилка вино и започнаха да носят блюдата. Трикс усети съблазнителния аромат, който се носеше от тях. Негово величество Маркел Веселия и нейна светлост Тиана благоволиха да хапнат салата от изпържени в масло омари със сладък пипер и босилек, студена супа от тиква и запечени в тесто яребици. Тиана и Маркел разговаряха през цялото време и в един момент Трикс разбра, че става дума за него — Тиана молеше за нещо, Маркел внимателно я изслуша, но поклати глава.
	Изглежда, докато не се разрешеше напълно случаят, той не можеше да се надява да му донесат нещо за хапване или поне стол.
	— Защо ли не те убих… — изсъска му Сатор, когато се убеди, че кралят не ги гледа. — О, какъв глупак съм аз!
	— Казвах ти, татко… — подкрепи го Дерик.
	Трикс предпочете да не отговаря. Сатор продължи да ругае шепнешком още известно време, след това млъкна.
	На Тиана и на Маркел поднесоха за десерт сладолед, полят с горещ шоколад.
	От нямане какво да прави Трикс започна да оглежда стражите, но всички те си приличаха като две капки вода. Тогава се зае да изучава придворните вълшебници. Тук, разбира се не присъстваше главата на академията, магистър Хомра или великите бойни магьосници Зера и Мрина, но все пак това бяха истинските вълшебници на кралския двор.
	Единият от магьосниците не се хареса особено на Трикс. Той беше висок и плешив и някак твърде оживен — току прелистваше заклинателната си книга, усмихваше се на заклинанията, които намираше и хазартно потриваше ръце. Изглеждаше, че много му се иска да направи някоя магия.
	Вторият магьосник беше по-възрастен, по-пълен, румен и с побеляла коса и изглеждаше абсолютно миролюбив. Той стоеше, опрян с две ръце на жезъла си и положил глава върху ръцете си, гледаше с любопитство и без каквато и да било злоба към Трикс.
	А третият вълшебник беше съвсем млад, с много честно и простодушно лице, горящи от въодушевление очи и мека усмивка. Когато Трикс го погледна, младият вълшебник кимна, сякаш му казваше: „Познавам, познавам събрата си по професия. Не се страхувай, ако се наложи да те убия, ще го сторя много бързо и няма да те заболи“.
	Трикс въздъхна и се помъчи да мисли за нещо хубаво. Например, за това, че ако тяхната интрига се увенчае с успех, Маркел може да го назначи за придворен вълшебник…
	— Ваше величество — министърът на тайната канцелария се появи отново сякаш от никъде — обиските и разпитите в резиденцията на съхерцозите са приключени.
	— Е? — добродушно попита кралят, който беше явно в добро настроение след обяда и разговора с Тиана.
	— Имаме много различни и… — министърът се запъна — и противоречиви резултати. Позволете ми да внеса веществените доказателства, за да докладвам конкретно.
	— Давайте! — кимна кралят. — Ей… вдигнете масата. И оставете стола на княгинята!
	В залата внесоха сандъка с хазната на Гриз и куклата, изобразяваща краля. Разположиха тези неща между трона и заподозрените така, че всички да могат да ги виждат.
	— И така — започна министърът на тайната канцелария — след като успяхме да убедим капитана на стражата Сид Канг да ни пусне в резиденцията… трябва да кажа, че това не беше никак лесно, той владее майсторски меча и в някаква степен магията…
	— Колко верен човек — отбеляза кралят. — Той жив ли е?
	— О, да — кимна министърът. — Жив е и вече е разговорлив.
	Сатор Гриз изсъска нещо под носа си.
	— Ние огледахме щателно помещенията — продължаваше министърът. — На първо място обърнахме внимание на сандъка със златни монети, който беше скрит в стаята на Дерик Гриз. Сандъкът беше пълен до половината със златни реали от Кристалните острови.
	След тези думи, министърът отвори капака на сандъка.
	— Измама! — изви Сатор Гриз. — Ваше величество, това е измама и провокация! Златото е подменено!
	Кралят се намръщи и Гриз замълча.
	— На мен тази ситуация ми се стори нелепа — невъзмутимо продължи министърът. — За какво му е на предателя да мъкне със себе си в Столицата злато, което ще го издаде? Това злато дори не може да бъде използвано за подкупи! Затова беше наредено на дежурния вълшебник да произнесе над златото заклинанието за Отмяна. И аз изобщо не се учудих, когато реалите се превърнаха в честните талери на ваше величество.
	— Така значи… — сега погледът на краля се премести върху Трикс и сърцето на момчето отиде в петите.
	— Обаче — продължаваше министърът — за да ми е напълно чиста съвестта, аз наредих на вълшебника да произнесе още веднъж заклинанието за Отмяна. И талерите отново се превърнаха в реали! Третото заклинание не промени нищо — пред нас стояха парите в своя първоначален вид…
	— Какво значи това? — попита кралят.
	— Това значи ваше величество, че в сандъка има реали от Кристалните острови, които са превърнати с магия в кралски талери, а след това, отново са били омагьосани и превърнати в реали!
	— Защо? — попита кралят.
	— Това не мога да разбера — призна си министърът. — Може да се предположи, че някой наистина е платил на Сатор Гриз с пари на витамантите, като за по-безопасно им е придал честен вид. Но кой след това ги е превърнал в реали?
	— Недоброжелател? — предположи кралят.
	— Защо му е на недоброжелателя да им придава втори фалшив облик, като е по-лесно да развали магията, която вече е направена?
	— Ваше величество — убито произнесе Гриз.
	— Мълчи — прекъсна го кралят. — Ще ти бъде дадена думата, обещавам ти… Нещо друго?
	Министърът вдигна от пода куклата, която изобразяваше кралят плешив.
	— Ето това нещо, което притежава карикатурно сходство с ваше величество…
	Кралят взе куклата от ръцете на министъра и сякаш остана доволен.
	— Не е зле! Това не е подмазването на нашите придворни художници, което ми е омръзнало до смърт. Личи, че съм напълнял, но съм силен и мускулест. Не са ми заличени бръчките, заради което се чувствам като старец, когато сравнявам портретите си с отражението в огледалото. Лицето ми е весело, но прозират ума, хитростта и непреклонната ми воля — това е усмивката на могъщ владетел, а не на клоун от цирка. Определено ми харесва! Имам само един въпрос, любезни ми Слюм, нима слуховете за моята плешивост са се разнесли извън стените на двореца?
	— Ваше величество — отговори министърът — за вашия малък проблем с косата, никой не знае. И аз бих молил ваше величество коленопреклонно да не споменавате името ми пред публика, все пак съм министър на тайната канцелария…
	— Стига, Слюм! Тук присъстват само верни хора и гнусни предатели. Първите няма да проговорят, а вторите — още по-малко. — И кралят се разсмя с пълно гърло. — И така, какво ще кажеш за плешивостта?
	— Ще рискувам да изкажа мнението си — започна министърът — че тази кукла е създадена с цел да бъде повлияно на ваше величество, посредством магията на това подобие. В дупчиците, които са направени, заговорниците биха могли да напъхат кичури от косата ви…
	— О! Само че откъде щяха да ги откраднат… — въздъхна кралят.
	— Позволете ми да погледна, сир! — Един стар вълшебник с побеляла коса премести жезъла си в дясната си ръка, приближи се и внимателно погледна куклата. Поклати глава: — Ваше величество, тази кукла не може да бъде използвана с цел враждебна магия на подобието. Тя е сътворена с любов и уважение, което свежда на нула злите заклинания.
	— Чакайте, какво става тук?! — възмути се кралят. — Всичко се обърка окончателно!
	— Още не е — утеши го министърът на тайната канцелария. — Чуйте по-нататък. Тази кукла беше намерена в личната тоалетна на съхерцог Сатор Гриз, в кошчето с парцалите, които служат за…
	— Не в присъствието на дамата, моля! — възмути се кралят. — Край! Всичко е ясно! Да, до известна степен е… оскърбително.
	— Този факт ни застави да изследваме малко по-подробно клозета — продължи министърът. — И по-надолу, в септичната яма, един от нашите безстрашни сътрудници откри още три кукли. Аз не посмях да ги донеса в двореца… но мога да заявя, че това бяха груби и оскърбителни подобия на ваше величество, натъкмени с парчета плат, вероятно отрязани от батистовата кърпичка на ваше величество… смея да напомня…
	— Че преди три дни, аз великодушно подарих на бившия съхерцог Гриз, носна кърпичка от собствения си джоб! — изрева кралят и стана. — Помня много добре!
	Сатор залитна и падна на колене. Той отваряше и затваряше устата си, опитвайки се да каже нещо, но не успя да произнесе нито звук.
	— И последно — продължи министърът. — В дрехата, с която Гриз пътува, са намерени два пръстена.
	— Два? — възкликна Тиана, но за щастие никой не й обърна внимание.
	— Първият пръстен — министърът го извади от джоба си — представлява учудващо безвкусна смесица от широко известни витамантски символи. Както виждате, това е овален пръстен, върху който е закрепена отворена книга, а на нея е изобразена гълъбица, която мъти яйца…
	— Които? — попита кралят.
	— Които са под нея.
	Кралят взе пръстена и го огледа.
	— Той не притежава никаква магия — каза министърът. — Не мога да си представя как може да бъде използван. Освен да мине за витамантски символ… но само дете може да повярва в това.
	— И все пак, тук има нещо — замислено каза кралят. — Разбира се, като опознавателен знак, ценността му е нулева, но художествения талант на бижутера е несъмнен. Само погледнете тези горящи рубинови очи! А какви ясни и чисти линии, които оформят пълноценно облика на тази зла и глупава птица. И, между другото, това не е гълъбица, а гълъб! Не знам защо, но съм сигурен — това е самец!
	— Несъмнено, ваше величество — търпеливо каза министърът. — Не съм разглеждал този предмет от художествена гледна точка. Но вторият пръстен…
	Той извади от джоба си и показа на краля още един пръстен — от сребристосив метал.
	— Простете, че не ви го давам — каза министърът. — Но това е магически пръстен с личния знак на Евикейт — хоризонтална осмица, знакът на безкрайността. Печатът, направен от него, притежава магически свойства и е невъзможно да бъде подправен или заличен. Мълвата твърди, че такива пръстени Евикейт е подарявал на най-доверените си васали. Този е първият екземпляр, който попада при нас, свойствата му още не са изучени, така че аз препоръчвам на ваше величество да не рискува.
	Маркел кимна. Погледна към Трикс и го повика с пръст.
	Трикс, трудно местейки отеклите си крака, се приближи до краля.
	— Седни до трона, херцог Соийе — топло каза кралят. — Отсега нататък, ти получаваш правото да седиш в мое присъствие и… — той се замисли за миг — ей, херолде! Какво още ви се намира от уникалните привилегии?
	— Напиването, в присъствието на краля — започна да изброява херолдът. — Влизането на кон в тронната зала. Публичното пеене, дори когато нямате нито слух, нито глас.
	— За първото му е рано — реши кралят — второто е ненужно, а третото си го позволяват половината придворни музиканти… Знаеш ли какво, Трикс? Ти получаваш уникалното право, не само да седиш в мое присъствие, но и да седиш с гръб към мен!
	Трикс си спомни как се беше запознал с Йен и кимна:
	— Благодаря ви, сир…
	— А сега, Гриз, ти можеш да се опиташ да отговориш на обвиненията — произнесе кралят.
	Сатор мълчеше, навел глава. Трикс не знаеше къде да се дене от срам. Разбира се, Гриз беше подъл предател, но сега щяха да го обвинят в нещо, което не е извършил…
	— Нямаш ли какво да кажеш? — поинтересува се кралят.
	— Вината за всичко е само моя — глухо каза бившия съхерцог Гриз. — Нито моята жена, нито синът ми знаеха за предателството. Те смятаха, че това е обичаен преврат… че аз искам само да сваля съхерцог Соийе. Аз никога не бих замислил всичко това сам… воинът-магьосник Гавар… той ме изкуши с обещания за вечен живот, богатство и власт…
	На Трикс челюстта му увисна. А Сатор Гриз продължаваше все по-бързо и по-бързо, сякаш думите му носеха облекчение:
	— Войските на витамантите трябваше да пристигнат рано напролет. Аз трябваше да ги допусна до гробищата, за да вдигнат мъртъвците, а също така да убедя васалите си да минат на страната на Евикейт… витамантите се канеха да отровят ваше величество и бъдещия наследник, след което Тиана, вече омъжена за Евикейт, щеше да стане законна наследница на престола…
	— Стига толкова — каза кралят. — Това е напълно достатъчно за пет-шест смъртни присъди.
	Сатор Гриз замълча.
	— Аз много се съмнявам, че твоят син не е бил посветен в заговора — каза Маркел. — Близките ти съветници също така…
	— За всичко съм виновен само аз — мрачно каза Гриз.
	— Не мога да отрека, че имаш достатъчно мъжество — кимна кралят. И продължи със звучен глас: — Аз уважавам смелите си врагове. Ако ти не беше погубил моя верен васал, добрия човек Рат Соийе, съпругата му и слугите, които му бяха останали верни…
	Трикс усети, че очите му се пълнят със сълзи.
	Наистина, ако това не беше се случило! Ако хитрият Сатор Гриз не беше убил заради коварните си цели, ако не беше убил никого, ако просто ги беше хвърлил в тъмница… Ако всичко се беше случило така…
	От мъката и страданието, които го връхлетяха, на Трикс му се зави свят и той чуваше гласът на краля, сякаш много отдалеч.
	— … съхерцога Рат Соийе, неговата съпруга и верните му слуги…
	Трикс изтри с ръкав сълзите си и отново погледна към краля.
	— Ваше величество — тихо проговори министърът на тайната канцелария. Кралят махна с ръка и продължи:
	— … то със своята безкрайна милост, аз бих запазил нищожния ти живот. Бих те изпратил в самаршанските пустини, за да доизживееш дните си в нищета, тежък труд и мъка по изгубеното…
	— Ваше величество! — по-високо каза министърът.
	— Но аз ти прощавам само предателството, което си извършил спрямо мен! — тържествено каза кралят. — Няма да ти простя убийството на верните си поданици!
	Сатор Гриз бавно вдигна глава.
	— Това вашата кралска дума ли е, сир?
	— Ваше величество, моля ви да спрете — промълви министърът на тайната канцелария.
	— Да, това е моята кралска дума! — тържествено каза Маркел.
	— Тогава, не ми остава нищо друго, освен да се примиря с изгнанието в пустинята — смирено каза Гриз. На устните му се появи тържествуваща усмивка.
	— Какво значи това? — попита кралят и се обърна към министъра на тайната канцелария.
	— Аз се опитах да ви спра — сир — отвърна той. — Там е работата, че тази част от резиденцията, която принадлежеше на херцог Соийе, е била превърната в затвор. Ние арестувахме охраната и…
	Министърът се обърна към вратите на тронната зала и махна с ръка. Стражникът отвори вратите, каза нещо и в тронната зала неуверено влязоха…
	— Мамо! — извика Трикс, скачайки и събаряйки стола. — Татко!
	Той се втурна към тях, спря се и погледна краля. Маркел беше явно объркан, но кимна на Трикс.
	— Сине! — Съхерцогиня Соийе, присвивайки късогледо очи, тръгна насреща му — достатъчно бързо, за да покаже колко е силна майчината любов, но и не чак толкова бързо, за да не изглежда недостойно за знатна дама. — Какъв кошмар! На какво си заприличал!
	— Мамо, ти си жива! — Трикс от вълнение направи това, което се стесняваше да направи от две-три години насам — прегърна нейна светлост Реми Соийе и зарови глава в рамото и.
	— Колко си пораснал, колко си възмъжал, станал си истински мъж! — възкликна съхерцогинята. Дълбоко в душата си Трикс беше убеден, че майка му не говори точно това, което мисли, а каквото трябва да говори една благородна дама в подобна ситуация, но все пак му беше приятно.
	— Сине! — кратичко каза Рат Соийе и сложи тежката си ръка на рамото му. — И все пак…
	Херцогът не можа да каже нищо повече, но сърцето на Трикс се разтупа от Гордост. Рат Соийе се приближи до трона и коленичи.
	— Станете, херцоже — кимна Маркел. — Щастлив съм да ви видя жив.
	— Аз също, ваше величество — призна херцогът. И погледна към Гриз.
	— Тук, за съжаление, аз допуснах грешка — призна Маркел. — Бях уверен, че сте загинали и казах, че прощавам на изменника престъплението срещу трона. Но тъй като сте живи, излиза, че този негодник ще се отърве само с изгнание.
	— Вашата воля е закон, сир! — склони глава Соийе.
	— Може някой все пак да е загинал? — поинтересува се с надежда Маркел. — Дълг на краля е да накаже престъпника за смъртта дори на най-нищожния от поданиците му. Слугите как са?… Стана дума за тях…
	— Те бяха заточени заедно с нас — призна херцогът.
	— Значи никой не е загинал? — попита Маркел. — Съвсем никой?…
	Рат Соийе поклати печално глава.
	— Изведете бившия съхерцог Гриз и сина му! — заповяда Маркел. — Тепърва ще решавам какво да правя с тях.
	— Думата на краля! — напомни му Сатор, когато го извеждаха от залата. — Думата на краля е ненарушима!
	— Да живее кралят! — подхвана Дерик.
	Стражникът го тупна по врата и той замълча.


	Късно вечерта на същия ден, крал Маркел Веселия организира тържествена вечеря в тесен кръг. Присъстваха: негово величество крал Маркел Веселия, нейно величество кралица Глиана, княгиня Тиана Дилонска, херцог и херцогиня Соийе (традицията на съхерцозите завинаги остана в миналото), техният наследник Трикс Соийе, магьосникът на свободна практика Радион Лапад, слугата на Трикс, рицарят на веслото Йен (него го бяха преоблекли в рицарски одежди, върху които с достойна за похвала бързина, бяха избродирали герб — сребърно весло на син фон) и доведеният брат на княгинята — Халанбери (него Маркел го удостои с ласкаво погалване по главата). Също така присъстваха церемониалмайсторът и херолдът, най-вероятно, за да не раздрънкат преждевременно подробности от това, което днес се беше случило.
	Със сигурност тук някъде беше и министърът на тайната канцелария.
	Разбира се, тук бяха и слугите, и охраната, но тях кой ги брои?
	Трикс се изми в кралската баня и се преоблече в чисти дрехи, но пак не се чувстваше тук много на място. За това допринасяше още повече седящата до него херцогиня Реми Соийе, която през цялото време се опитваше да храни любимия си син с лъжичка в устата и възклицаваше всеки път, когато той протягаше ръка към чашата с вино. За щастие много скоро я погълна беседата с нейно величество, която започна с това колко интересно е положението, в което се намира кралицата, и плавно премина към фасона на роклите, които по най-добър начин маскират това положение.
	Тиана седеше отдясно на краля, което очевидно беше равностойно на кралско извинение, тъй като по принцип кралете никога не се извиняват. Върху главата й проблясваше със син блясък тънка сапфирена диадема — още един знак на кралската милост. Трикс през цялото време се стараеше да улови погледа на Тиана, но тя беше твърде заета да беседва с Маркел.
	Радион Лапад, облечен в парадна мантия, човъркаше в салатата си. Изглеждаше сякаш независимо от това, че беше освободен от тъмницата и от него бяха свалени всички обвинения, нещо все пак силно потискаше магьосника… Какво обаче?
	Трикс въздъхна.
	— Дами… и господа… — Маркел най-сетне приключи разговора си с Тиана и огледа всички присъстващи. — Това, което ще ви кажа сега, ще си остане между стените на този дворец. На населението ще бъде съобщено, че на семейство Гриз е отнето дворянството и те са изпратени в изгнание заради коварния заговор срещу рода Соийе.
	Рат Соийе кимна с разбиране.
	— Да разкажем на хората за тайните планове на витамантите и за истинската дълбочина на предателството на Гриз, означава да всеем паника и да ускорим войната с Кристалните острови — поясни кралят. — Причините за изгонването на Гриз са повече от достатъчно. Няма нужда да споменавам, че бракът на княгиня Тиана и Евикейт, вече не отговаря на интересите на кралството. Аз предполагам, че любезният регент Хасс ще продължи службата си, докато княгинята не навърши пълнолетие… или не се омъжи. — Маркел се усмихна. — Но принудителната завеса на тайната няма да ми попречи да възнаградя достойните и да накажа предателите. Херцогиньо?
	— Да, сир? — попита Реми.
	— Чуха се слухове, че вие, спазвайки традицията на предците ни, сте се опитали да посегнете на живота си, спазвайки канона на Възвишената смърт. Това измислица на Гриз ли беше?
	— О, не съвсем… — виновно каза херцогинята. — Да, аз се опитах! Облях се с газ, но не намерих кибрит. Опитах се да се пронижа, но наоколо нямаше кинжал, имаше само кухненски нож, а той е тъп и се огъна освен това. А от прозореца скочих, мой сир. Но моята спалня е на втория етаж, а под нея има езеро…
	— Ясно — каза Маркел. — Херцогиньо, в знак на уважение към вашата доблест, отменям на херцогството кралския налог върху газта, среброто и… — Маркел се замисли — и сградите, по-високи от два етажа!
	— Такъв налог не съществува, сир — тихо забеляза церемониалмайсторът.
	— Значи трябва да бъде въведен — също толкова тихо отвърна кралят.
	— Благодаря, ваше величество! — възкликна херцогинята.
	— Колкото до вас, херцоже — кралят се усмихна — нещата са много прости. Вие ставате едноличен владетел на земите си. Надявам се тази награда за верността ви да ви зарадва.
	— Благодаря, ваше величество! — отговори Рат Соийе.
	— Но аз съм изключително огорчен от факта, че сте допуснали заговора — кралят престана да се усмихва. — Смятам да изпратя в херцогството един кралски гарнизон, който вие ще се задължите да издържате. Недейте да ми благодарите!
	— Няма, сир… — объркано каза Рат Соийе.
	— Сега вие, магистър Лапад — кралят се обърна към вълшебника. — Аз съм ви признателен, че помогнахте на младия Соийе да разкрие заговора и да спаси княгинята. Вълшебниците са хора, които са твърде далеч от човешката суета и аз няма да си позволя да ви обиждам, предлагайки ви пари…
	— О, мой кралю, вие с нищо не бихте могли да ме обидите! — възкликна Лапад.
	— На вас ще подаря титлата на Доверен Кралски вълшебник — каза Маркел. — Надявам се, че след това няма да имате минута покой от клиенти.
	Лапад сведе глава. Трикс напразно се опитваше да срещне погледа му — вълшебникът не го поглеждаше.
	Нима с нещо го беше обидил?
	— А ти, млади рицарю — кралят погледна към Йен. — За теб потвърждавам дареното ти дворянство. И ще ти напиша лично писмо, с което ще те изпратя в рицарско училище, където ще те обучат да владееш меч, да яздиш кон… и всичко останало, което се изисква. Разбира се, ако твоят сюзерен разреши…
	Йен погледна към Трикс.
	Трикс кимна.
	— Благодаря за честта, ваше величество! — каза Йен. Не се знае колко го беше зарадвала перспективата да учи, но сметна за неблагоразумно да откаже.
	— Вашият малък приятел — кралят погледна към Халанбери — едва ли се нуждае от специална награда. Преданото му сърце е само по себе си съкровище. Аха?
	— Аха — печално отвърна Халанбери.
	Кралят се усмихна:
	— Но аз все пак реших да не го оставям без награда. Да му подаря баронство, ако се отчете неговият произход, би било глупаво. С пари или със земи, той самичък не би могъл да се разпореди. Но би следвало да получи съответстващо възпитание. За жалост, да оставя Халанбери в двора на Дилон, разкривайки произхода му, би означавало да дам хляб на интригантите. В моя двор той ще се смеси с тълпата благородни издънки от всякакви дребни родове. Кажете, херцогиньо, не бихте ли могли да поемете опеката над момчето?
	{img:neskoposkoto_i_036.png}
	Реми Соийе погледна учудено объркания Халанбери. Леко се намръщи. После погледна Трикс, който седеше до нея.
	И изглежда за пръв път проумя, че синът й е пораснал много отдавна.
	— Ама разбира се, сир! — каза тя. — Горкото дете явно има нужда от семейна топлота и майчина ласка!
	Трикс кимна съчувствено на Халанбери, но не можеше да не признае, че изпитва облекчение. Най-сетне майка му беше намерила някого, върху когото да излива топлата си грижа!
	— А сега, Трикс Соийе — каза кралят. — Младият помощник, който притежава големи способности на магьосник. И художествен талант, както се оказва… но ти едва ли ще пожелаеш да се занимаваш с правене на скулптури и пръстени… а?
	Трикс кимна смутено.
	— Ти си с благородно потекло. И си бъдещ херцог… — кралят пак се усмихна, — освен ако един успешен брак не те отведе още по-нагоре. Освен това, ти имаш право да седиш с гръб към мен… Направо не знам как да те възнаградя за това, че разкри заговора. Ако искаш, ти предложи.
	— Сир. — Трикс стана. — На мен ми помогнаха много добри хора. Не може ли тях да възнаградите?
	Кралят кимна.
	— Първо — вече по-бодро каза Трикс — вашият верен рицар Паклус. Той е храбър, опитен и устойчив към магиите воин, който в момента е без постоянна служба. Можете да му заповядате да оглави вашия гарнизон, който искате да разположите в херцогството…
	— Но за това той би трябвало да е поне баронет — отбеляза кралят. — А баронет, с четвърт кръв на гном — това ще е нечувано събитие!
	— Точно така — тъжно каза Трикс.
	Кралят разпери ръце:
	— Точно така! Аз ще предложа на _баронет_ Паклус този пост.
	— Тъкмо това ще помогне за по-добрите ни отношения с гномите — заяви министърът на тайната канцелария, промушвайки главата си между Тиана и Маркел. — Един вид знак на добра воля, сир.
	Кралят бързо се обърна, но министърът вече беше изчезнал.
	— Знак на добра воля ли? — повтори кралят. — Хм. Това не е лоша идея.
	— И второ, ваше величество — каза Трикс. — Пътуващите актьори, трупата на господин Майхел…
	— Аз обичам театъра — каза кралят. — Нека изнесат представление в двореца. Предполагам, че след кралската похвала всички наши аристократи ще започнат да ги канят в замъците си.
	Трикс кимна с благодарност и си помисли, че Маркел Веселия може спокойно да бъде наречен Маркел Целесъобразния, тъй като имаше удивителното умение да награждава хората, без нищо да жертва.
	— И трето? — попита Маркел.
	— Това е всичко — сви рамене Трикс. — Трето няма.
	— Не може така — намръщи се кралят. — Винаги има три желания. Това е традиция. Три изпитания, три задачи, три желания… Хайде, казвай.
	Трикс помисли една секунда:
	— Синът на вашия рицар, който преди няколко дена почина на пределна възраст, младият Кодар Арадан, мечтае да служи на ваше величество…
	— О, нашият дълголетник все пак е напуснал този свят? — заинтересува се кралят. — А пък аз тъкмо се канех да изпратя там алхимици и лекари, за да изучат чудодейните свойства на тази местност… мислех си, че там може би има някакви минерални извори или някакви тайнствени треви, които удължават живота… Добре. Щом иска да служи — ще служи.
	— Това е, ваше величество — облекчено каза Трикс.
	— Поне нещичко за себе си — предложи кралят. — Би могъл да продължиш образованието си в академията по вълшебствата?
	— По-добре при господин Лапад… — неловко каза Трикс.
	Радион Лапад се надигна и погледна към краля:
	— Сир…
	— Говори — кимна му кралят.
	— Няма нужда Трикс Соийе да се обучава в академия — каза Лапад. — Аз заявявам официално, че този младеж премина последното си изпитание и от помощник стана вълшебник.
	— А в какво се състоят изпитанията? — полюбопитства кралят.
	— Ако човек прояви способности и интерес към магията — той става хвалач — започна да обяснява Лапад. — Ако съумее успешно да използва някакво вълшебство при решаването на някаква задача, минава на нивото на подавачите. Когато разбере, че в много от случаите не е задължително да използва магията, а да помисли и с помощта на ума си да реши задачата — той става помощник. А последната степен — от помощник към вълшебник е най-трудната. За да стане вълшебник, помощникът трябва…
	— Разбрах! — възкликна кралят. — Да надмине учителя си! Да го победи в двубой или, както в този случай — да го спаси от беда!
	Лапад се намръщи и каза кисело:
	— Това е много красива версия, сир, но ако ставаше така, вълшебниците изобщо нямаше да си вземат ученици. На кого ще му хареса ученикът му да го срази или опозори? Не, сир. Помощникът става вълшебник, когато реши сложен проблем, използвайки едновременно и магията, и ума, който природата му е дарила, приложи ги съвместно, съразмерно и съгласувано. Аз смятам, че с това Трикс се справи великолепно.
	— Звучи твърде простичко — недоволно каза кралят. — Но вие, вълшебниците си знаете по-добре… Тогава, Трикс, това е моята награда за теб.
	С тези думи кралят с известно усилие свали пръстена си и го подаде на Трикс.
	— Вълшебен ли е? — попита Трикс, приемайки с благодарност пръстена.
	— Не е, разбира се. Но има голям изумруд и великолепен обков. Това са няколкостотин честни кралски талери.
	— Ще го нося на верижка върху гърдите си — реши Трикс, като повъртя в ръката си пръстена, който беше много голям за пръстите му.
	— Не го преживявай — засмя се кралят. — Ти си още прекалено млад, за да разбираш, че двеста жълтици ще ти потрябват много по-рано от вълшебен пръстен.
	— Да, сир — призна Трикс.
	Кралят доволно огледа седящите около масата. И каза с неподправена искреност:
	— Колко обичам моментите като този! Порокът е наказан, добродетелта тържествува! Мъдрият добър крал възнаграждава своите верни слуги, а злодеите стенат в тъмницата… Кажи ми, Трикс, няма ли да е справедливо, ако те се опитат вероломно да избягат от тъмницата и паднат пронизани от стрелите на стражите?
	Трикс погледна краля в очите. Спомни си как Сид Канг го изведе от двореца и как очакваше коварната стрела, която ще се устреми към него от тъмното…
	— Не, ваше величество. По-скоро, да, ваше величество. Това ще е справедливо, но няма да е добре. А в света има толкова много справедливост, че почти не е останало място за добротата.
	Кралят го погледна замислено. После попита:
	— Кажете, херцоже, как успяхте така да го възпитате?
	Бащата на Трикс се смути и неловко повдигна рамене:
	— Не сме го възпитавали специално… мотаеше се около нас, ядеше, слушаше приказки, след това му хареса да чете летописи…
	— Не сме го възпитавали специално… — замислено каза кралят. — Хубав метод…
	Трикс продължаваше да гледа краля.
	— Добре. Утре семейство Гриз ще бъде откарано до самаршанската граница и ще бъде изгонено с ритници от кралството — каза Маркел. — Макар че твоят пример показа, че това не е най-добрият начин да се води политическа борба.
	Трикс кимна с благодарност.
	— Засега стига разговори — заповяда кралят. — Страхувам се еленското да не изстине, а виното — да изветрее… опитайте от розовото, то е от най-добрите ми лозя…
	И кралската вечеря влезе в стадия, в който награди не се раздават, но затова пък блюдата се сменят често-често и позволяват на всички да се насладят на майсторството на придворните готвачи.
	Трикс се хранеше с удоволствие, отдавна не му се беше случвало така вкусно да си хапне. Дори и у дома, на най-разкошните приеми, които родителите му устройваха, храната беше по-обикновена.
	Но го тревожеше това, че нито Тиана, нито Лапад, сякаш не му обръщаха никакво внимание. Той не разбираше защо и това го караше да изпитва вина.
	Но да разговаря през масата беше, разбира се, неудобно. И едва когато Маркел стана и всички тръгнаха да се разотиват, Трикс се усети, че има на разположение няколко минути за разговор.
	Той се доближи до Тиана. Маркел и баща му се прегръщаха и кралят го наричаше „Любезни мой херцоже…“, всички останали също се въртяха около краля.
	— Тиана, сърдиш ли ми се за нещо? — тихо попита той.
	Тиана, на която дългата черна рокля седеше прекрасно, учудено го погледна.
	— Ами… ти изобщо не ми говориш… — измърмори Трикс. — Дори не ме поглеждаш…
	— Глупчо — тихо отвърна Тиана. — Намираме се в двореца, тук нещата са съвсем различни, тук никоя възпитана девойка не бива да се заглежда по симпатичните младежи…
	Бузите на Трикс пламнаха.
	— Заповядайте в Дилон, това е официална покана — каза Тиана и като се огледа бързо, млясна Трикс малко по-в дясно от горната устна.
	Трикс се вкопа, а когато си върна способността да се движи, Тиана вече се отдалечаваше под ръка с нейно величество.
	Щастлив и спокоен, Трикс взе да се оглежда за Лапад. Разбира се нямаше нужда вълшебникът да го целува, но някоя и друга добра дума щеше да върне доброто му настроение…
	Но Лапад вече го нямаше, само край най-отдалечената врата се мерна празничната му мантия.
	„Ще поговоря с него утре сутринта“ — помисли си Трикс секунда преди херцогинята да го стисне в прегръдките си, след което започна да го разпитва дали не й е простил и, ако не — защо бузите му са червени като домат.
	Но на сутринта Лапад вече го нямаше в кралския замък. Довереният кралски магьосник се беше телепортирал в неизвестна посока.
	{img:neskoposkoto_i_037.png}


>>	5

	В ясното зимно утро, една седмица преди края на годината, Трикс Соийе, единственият и пълноправен наследник на херцог Рат Соийе, подозрително оглеждаше своето отражение в огледалото.
	С малко повече въображение тъмнокосото момче насреща, можеше да бъде наречено младеж. Но не можеше да мине за млад мъж.
	Трикс се оплези на огледалото и се усмихна.
	Ако си направеше труда да се замисли какво беше научил през последната половин година, той щеше да стигне до неочакван извод. Главното изобщо не беше това, че се беше научил да прави магии или да бели картофи, или да приготвя кафе за вълшебника. Главното беше в това, че беше разбрал — човек е такъв, какъвто е, а не какъвто изглежда. Това се отнасяше не само за вълшебниците и рицарите, за витамантите и слугите. Отнасяше се и за Трикс.
	Да си признаем честно, че Трикс не се беше замислял много-много над това. Но гледаше все пак отражението си с усмивка и дори не се вторачваше дали беше поникнал над горната му устна черен мъх.
	Е, почти…
	Подсвирквайки си някакъв мотив (съдбата беше пощадила дворцовите музиканти и никой от тях не попадна на пътя на свирукащия Трикс), наследникът на херцога слезе до първия етаж на замъка. Малобройните прислужници и лакеи, които го срещаха по пътя, ниско му се покланяха и се стараеха час по-скоро да изчезнат. Повечето от предишната прислуга херцогът, след щателно обследване, беше изгонил и беше наел нови — яки селски девици, които се справяха добре с лопатите и греблата, но които се вцепеняваха при вида на тънките порцеланови сервизи и здрави селски момчета, които носеха важно ливреите си, но никак не можеха да запомнят как трябва да се покланят и защо не е вежливо да казват: „А?“, когато нещо не им е ясно.
	Но Трикс, както и баща му, смятаха, че това е временно неудобство. За сметка на това пък беше ясно, че ако се случи нещо неприятно, тези недодялани лакеи ще защитят благодетеля си, а няма да се разбягат и да се предадат на нашествениците.
	Ако се съдеше по суетнята около вратите в тронната зала, баща му вече трябва да беше там. Но Трикс тръгна в друга посока, към коридорчето, което водеше към мазето на замъка. Стражите, които дежуреха, пропуснаха наследника без нито един въпрос, изпънати в стойка „мирно“, докато Трикс си избираше придирчиво факла и я разпалваше в камината.
	В тъмницата, току пред вратата, която водеше към килиите, дежуреше още един охранител — минотавър с малодушен вид, който при вида на Трикс с все сила стисна алебардата. Бившият надзирател на Соийе, след изгнанието на Гриз мина на страната на победителите и сега му предстоеше още половин година служба.
	— На пост ли си? — добродушно попита Трикс.
	— Марш! — изрева минотавърът. Прозвуча не особено силно, но достатъчно войнствено.
	— Така, така — кимна Трикс, минавайки покрай охранителя.
	Килиите бяха празни. Всички, с изключение на една — тази, в която някога беше затворен Трикс. Той се приближи до решетката, провери добре ли е затворен новият катинар, провери и охранителните заклинания, които сам беше направил, а после погледна затворника.
	Сид Канг, подлият предател, мрачно погледна към Трикс. Бившият началник на стражата беше брадясал — на затворниците им се полагаше бръснар веднъж на половин година, беше поотслабнал и пожълтял. Но погледът му беше останал упорит, какъвто си беше.
	— Не плачеш, а? — попита го Трикс. — Това е добре.
	— Да издевателстваш над паднал враг е недостойно за благороден човек — каза Сид Канг.
	— Както е недостойно благороден рицар да предаде сюзерена си — отбеляза Трикс.
	Условията, в които беше заточен Канг, бяха далеч по-сносни от условията, в които Трикс прекара дните в затвора. На пода на килията беше постлан стар, но дебел килим, вместо купчина слама, имаше легло с топло вълнено одеяло, на масата светеше малка лампа. Дори храната в дървената паница изглеждаше напълно годна за ядене.
	— Моят сюзерен е Сатор Гриз — отвърна Сид Канг. — Вярно е, че формално съм се клел и на двамата съхерцози, но бях длъжен да изпълнявам заповедите на Гриз.
	— Само заради това не те екзекутираха — каза Трикс.
	— Знам. Но ти едва ли си тук, за да обсъждаме как се служи на двама господари. Казвай каквото имаш да казваш.
	— Какво би искал да получиш? — попита Трикс. — Освен свободата си, разбира се.
	Сид Канг се приближи плътно до решетката и погледна Трикс в очите.
	— Сделка ли ми предлагаш, млади Соийе? Изглежда, имам какво още да ти дам, щом питаш за цената ми.
	— Има — кимна Трикс. — Някои отговори.
	— Аз вече отговорих на всички въпроси на тайната кралска канцелария — Канг се намръщи от болка. — Те умеят да питат, както ти е известно…
	— Не, не на всички въпроси си отговорил — каза Трикс. — Защото те не знаеха какво точно да те питат. Кажи си цената.
	— Тази сделка няма да е изгодна за теб — замислено каза Канг. — Впрочем, това не е мой проблем. Всичко ли мога да поискам?
	— Да — Трикс кимна. — Разбира се, в разумни граници.
	— Уморих се без слънце — отговори Канг. — Поне една кратка разходка на ден. Разбира се, с охрана, дори и във вътрешния двор на замъка.
	— Добре — кимна Трикс.
	— Освен това бих искал да виждам жена си и децата си, макар и от време на време. Поне веднъж на месец.
	— Веднъж на два месеца — отвърна Трикс, решавайки, че не бива да отстъпва твърде много.
	— Това е всичко, за което моля.
	— Изпълняват се три желания — припомняйки си Маркел, каза Трикс. — Продължавай!
	— Както кажеш — Канг въздъхна и едно облаче пара увисна във въздуха. — Тук е студено и влажно, млади Соийе. Дори и през лятото е студено и влажно. Аз знам, че зад стената на килията има печка. Заповядай да я палят всеки ден, иначе дълго няма да ме бъде.
	Трикс кимна.
	— Добре. Разбирам, че имаш намерение да бягаш и искаш да предадеш на някого съобщение с помощта на жена ти, но не си сигурен дали ще ти се отдаде да го направиш скоро. Но аз ще изпълня всичките ти желания. И ще добавя към тях още едно нещо — ще удвоя охраната ти.
	Сид Канг се усмихна широко:
	— Ако баща ти, момчето ми, беше умен колкото теб, аз никога нямаше да участвам в метежа… разбрахме се, казвай, каквото ще ме питаш.
	— Защо Гриз се продаде на витамантите?
	Канг се разсмя:
	— Този въпрос е елементарен и ти знаеш отговора. Защото му бяха обещали много злато, поста на наместник и вечен живот. Това е история, стара като света.
	— Но защо метежът успя толкова лесно? Защо поданиците ни тръгнаха след Гриз?
	— Защото твоят баща е добър човек, но лош управник — Канг стана сериозен. — От много години вече Гриз решаваше важните въпроси. А на баща ти му беше добре така — да бъде номинален владетел и да седи на Разполовения трон. Властта, моето момче е като огъня. Трябва да я пазиш така, че хем да не те опари, хем и на останалите да им е топло, хем да не угасне. Баща ти, момчето ми, се страхуваше да не се опари и да не опари другите… и накрая огънят угасна.
	— Ще запомня това — каза Трикс. — Но Сатор Гриз не се страхуваше да се опари, нито се страхуваше да изгори останалите. Защо запази живота на родителите ми?
	— Ето това, всъщност е въпросът, който ти искаше да ми зададеш…
	Трикс кимна.
	— Сделката, която сключваш, е неизгодна, предупредил съм те — отговори Канг. — Аз не знам отговора. Когато Сатор обсъждаше с мен плана на преврата, ставаше дума за това, твоите родители да бъдат убити. Решихме още в самото начало ти да бъдеш пленен, разбира се, ако стане. Баща ти трябваше да бъде убит в тронната зала, майка ти — затворена в спалнята, за да има възможност да прибегне до Възвишената смърт… а ако размисли, да й помогнем. Всичко беше премислено многократно, пред очите ми е как трябваше да бъде извършено…
	Той замълча.
	— Но? — попита Трикс.
	— Но незнайно защо, в последния момент всичко се обърка. И съхерцогът, и съхерцогинята бяха пленени живи. Може би Гриз се уплаши да даде заповед — това вече нямаше да бъде преврат, а екзекуция, а може би имаше някакви лукави планове по отношение на родителите ти… — Канг разпери ръце. — И до този момент аз мисля, че това беше грешка, макар че запази живота на всички ви.
	Трикс кимна и замислено се запъти към стълбата. Сид Канг не извика след него, за да му напомни обещанието — просто го гледаше как се отдалечава.


	Следващото място, към което се отправи Трикс, беше зимната градина — голяма стая, в която дори през зимата цъфтяха цветя и зеленееха дървета в саксии. Там той намери майка си, която седеше, заобиколена от придворните си дами. Едната от тях — най-възрастната, четеше изразително някакъв свитък:
	— … късно вечерта. И тогава първата лейди възкликна: „О, ако аз бях кралица! Аз бих устроила голям празник с богато угощение за всички — и за високоблагородните люде и за най-презрените мизерници.“ А втората лейди и отвърна: „Ако аз бях кралица, щях да развивам занаятите и производствата, и гилдията на тъкачите, тъй като машинното производство поевтинява много сукното, а търговията с платове е доходна за кралството“. Третата лейди произнесе: „Ако аз бях кралица, щях да родя на краля здрав и силен наследник“. Кралят, който вечерно време обикновено се спотайваше под прозорците на момите за женене и подслушваше техните разговори, помисли и каза: „Страстта към празненства и пирове е разорителна за държавата и не подхожда на благородна дама. Да роди наследник е нещо по силите на всяка здрава жена, която се храни добре и е в детеродна възраст. Но думите на втората лейди радват сърцето ми, тъй като в тях прозира грижа за държавата и ум, който приляга на кралица!“ С тези думи той влезе при дамите и…
	Тук, за съжаление, придворната дама видя Трикс и почтително замълча. Херцогинята извърна глава и се усмихна топло на сина си. От малката пейчица в краката й скочи Халанбери, обут в кадифени панталонки, които Трикс смътно си спомняше и облечен в дантелена риза, засмя се радостно и извика:
	— Дошъл е Трикс!
	— Едно добре възпитано момче не бива толкова шумно да приветства друго момче! — строго възкликна херцогинята. — Даже и да са приятели и да им се иска да си поиграят. Трикс, ти искаш ли да си поиграеш с Халанбери?
	— Не, не, аз дойдох съвсем за малко — измърмори смутено Трикс. — Аз бих искал само да целуна майка си и да се осведомя за здравето й.
	Придворните дами се спогледаха, тъй като времето, когато Трикс дотичваше да целуне майка си, беше отминало преди пет години. Но херцогинята, за щастие, нищо не заподозря. Тя дари Трикс с нежна целувка по челото, подаде му бузата си и се поинтересува:
	— Не искаш ли да чуеш един поучителен летопис?
	— Трябва да видя и татко, мамо.
	— Е, добре — каза херцогинята, докато едва удържаше Халанбери. — Предай му поздрави от мен… ъ… много поздрави.
	— Непременно, мамо — поглеждайки съчувствено към Халанбери, каза Трикс.
	Преди да излезе от зимната градина, Трикс се разходи покрай лехите с цветята, където откри Аннет.
	— Минах за малко — каза той на феята, която се беше излегнала върху едно листо.
	Аннет го погледна, после се намръщи, излетя и кацна върху рамото му.
	— Какво? — попита Трикс.
	— Нищо! — строго отвърна феята. — Ти май си забравил, че аз съм твой фамилиар и свободно същество.
	— Не съм забравил — излизайки от градината, каза Трикс.
	— Да бе! Ти си ми съвсем ясен — каза Аннет.
	— Зима е и е студено…
	Феята изпръхтя и Трикс си затрая. Той отиде до тронната зала, където намери баща си, предаде му поздравите от майка си и изслуша няколко благоразумни бащински поучения, най-важното от които беше, че през зимата на излизане от двореца трябва хубаво да увие шала около врата си. Трикс обеща да го послуша и на свой ред убеди баща си да смекчи режима на Сид Канг и да удвои охраната му.
	А след още половин час, облечен топло и с дебел шал около врата, Трикс, яхнал спокойната и яка кафява кобила, яздеше по улицата, на път към кралския гарнизон, който беше разположен в бившия дворец на Сатор Гриз.


	Трикс откри баронет Паклус в двора на замъка. С ръце на кръста, ниският, як рицар наблюдаваше младите кирасири, които мушкаха с копията си едно сламено чучело.
	— По-високо върха, по-високо! — ревеше Паклус. — Удари, глупако, не го дръж като пръчка! Мушкаш — вадиш! Мушкаш — вадиш!
	Появата на Трикс явно зарадва рицаря. Той остави един стар и опитен командир да командва вместо него и забърза да посрещне Трикс.
	— Идвам съвсем за малко, Паклус — скачайки от коня и прегръщайки рицаря, каза Трикс. — Дойдох просто така… да те видя…
	Паклус присви очи и впери поглед в Трикс. После го помъкна настрани.
	— Какво си намислил? — попита го той направо. — Чини ми се, че не си дошъл да се видим, а да се прощаваме!
	Трикс смутено погледна встрани.
	— Така значи… — баронетът кимна. — Херцогът знае ли?
	— Той нямаше да ме пусне — призна си Трикс.
	— А какво ще каже, когато разбере, че си изчезнал?
	— Ти ще му обясниш — помоли се Трикс. — Той те уважава. Не мога да стоя повече в замъка! Какво да правя тук!
	Паклус се почеса по брадата. След това каза:
	— Аннет!
	Феята се измъкна от пазвата на Трикс. На главата си имаше малка плетена шапчица, явно взета на заем от някоя кукла, събирала прах в спалнята на някоя наследница.
	— Грижи се за него — заповяда и Паклус. — Обещаваш ли?
	Аннет кимна и отново се скри на топло.
	— До довечера ще стигнеш ли до барон Галан?
	— Не — поклати глава Трикс. — Но като погледнах картата, видях, че по средата на пътя има голямо село. Ще пренощувам в хана. А Галан… Не съм сигурен дали изобщо ще се отбивам при него. Той не ми харесва!
	— Имаш ли пари? — делово попита Паклус.
	— Имам.
	— Ето ти, за всеки случай! — И баронетът отвърза от пояса си една полупразна кесия. — Тук има само малко сребро… но няма да ти дойде в повече.
	— Благодаря, сър Паклус — каза Трикс. Той имаше достатъчно пари, но не искаше да обиди рицаря с отказ.
	Паклус кимна, тупна Трикс по рамото с тежката си ръка, облечена в стоманена ръкавица и се запъти към своите новобранци. Спря се по средата и викна:
	— Много поздрави!
	— Непременно! — качвайки се на коня, отвърна Трикс.

	* * *

	Дори да имаш хубав кон и пари, дори да пътуваш по широки пътища и да минаваш през безопасни места, зимният път е труден. Даже това, че си истински вълшебник, не прави пътуването ти много по-лесно — разбира се, ако не умееш да се телепортираш.
	Трикс не умееше. И затова до кулата на магьосник Лапад в покрайнините на Босгард той успя да пристигне по обяд в последния ден на годината, която си отиваше.
	Колкото повече приближаваше кулата, толкова повече местността наоколо губеше зимния си облик. Не, въздухът продължаваше да е студен. Но сивите облаци в небето, ставаха все по-редки и по-редки. Накрая се показа чисто синьо небе и засвети ярко жълто слънце. Снегът по земята се стопи, макар че все още летеше из въздуха, а после съвсем изчезна. Под копитата на учудената кобила се появи трева, най-напред жълта, миналогодишна, а след това и зелена, прясна. На стотина метра от кулата кобилата категорично отказа да продължи, без да си хапне от нея.
	{img:neskoposkoto_i_038.png}
	Трикс слезе от кобилата, завърза поводите за едно дърво, около което имаше достатъчно трева и тръгна към кулата.
	На входа дежуреше предишният посивял минотавър Харим. За изненада на Трикс, появяването му сякаш зарадва Харим.
	— Здра… Благоздра… — изръмжа минотавърът, когато Трикс се приближи.
	— Здравей, Харим — отвърна му Трикс. — За какво ми благодариш?
	— Заси… за си… зина…
	— За сина ти ли? — досети се Трикс. — Защо? А! Няма нужда.
	Как става така, че вълшебните същества остават да работят при вълшебниците, които са ги призовали, Трикс не знаеше. Това сигурно бяха семейни работи. Излизаше, че сега синът на Харим пазеше Сид Канг…
	— Господарят ти вкъщи ли си е? — за всеки случай попита Трикс. Харим закима енергично. Трикс пое дъх, за да събере смелост. Добре, че с него беше Аннет…
	— Мили, аз ще похапна… — Феята се измъкна от пазвата му и полетя над цъфналата зимна поляна. За пореден път, Трикс заподозря, че тя чете мислите му, но реши, че да спори с фамилиар е почти безнадеждна работа. Той хвърли един печален поглед след нея и влезе в кулата на магьосника.
	Асансьорът скърцаше и се клатушкаше опасно, както преди, но въпреки това Трикс пристигна горе цял и невредим. Преди всичко Трикс съблече топлата си кожена куртка, изтупа мръсотията от ботушите си, приглади косата си и чак след това се престраши и тръгна към кабинета на вълшебника.
	Лапад твореше.
	Той седеше зад масата, гризеше едно перо и наблюдаваше смътните образи, които кръжаха в кристалната сфера. След това изписа няколко думи върху пергамента. Отпи от чашата с кафе. Повъртя в ръка лулата си, понечи да я напълни, но размисли и се зае отново с писането.
	Трикс чакаше търпеливо.
	— Не понасям някой да ми стои зад гърба, докато работя! — хвърли перото Лапад. — Ти какво правиш тук?
	Магьосникът упорито седеше с гръб към Трикс.
	— Учителю, трябва ми съвет… — измърмори Трикс.
	— Какъв съвет?! Нали си вълшебник! Нали си ме надминал! Върви в академията, щом ти трябва съвет! — ядоса се Лапад.
	— Учителю, цяла седмица пътувах… — жално каза Трикс. — Два пъти ме нападаха разбойници. Веднъж и вълци ме гониха… Отрових се с лоша храна в хана и ме боля коремът. Освен това…
	— Аз да не би да съм лекар? — най-сетне благоволи да се обърне Лапад. — Или съм утешител на слабите духом вълшебници? Вълци, разбойници, корем… Нали успя да пристигнеш? Успя…
	Трикс чакаше търпеливо.
	— Какво искаш? — накрая попита Лапад.
	— Учителю, защо ме изгонихте? — попита Трикс.
	— Аз?! Да съм те изгонил? — Лапад плесна с ръце. — Не, моля ви се… не съм те гонил. Признах си честно превъзходството ти, когато разбрах какво си направил.
	— Но аз не мога да разбера какво съм направил! — възкликна Трикс.
	— Честно ли? — попита със съмнение Лапад.
	Трикс кимна.
	Лицето на Лапад просветля.
	— Ти все пак си неграмотен и нескопосан — каза той с удоволствие. — Дори не си се усъмнил, така ли?
	— Ами мен ме смущава едно нещо — призна си Трикс. — Не мога да разбера защо Сатор Гриз остави живи родителите ми. Това не ми се връзва с него.
	Лапад стана, обиколи масата и внимателно погледна Трикс. Кимна:
	— Не ги е оставил живи… в известен смисъл.
	— Аз… аз ли ги съживих? — ужасен попита Трикс. — Те сега личове ли са?
	— Как биха могли да бъдат личове, тъпако? — възмути се Лапад. — Не при тях всичко си е наред… Добре, чуй ме внимателно. Какво е магията?
	— Изкуството да променяш действителността с думи — отговори Трикс.
	— Какво може магията?
	— Това, което не противоречи на естеството — каза Трикс. — Тоест, не може да превърне желязото в злато… или, да речем, да направи небето червено, а слънцето зелено…
	— Магията може и повече — тихо и без възмущение каза Лапад. — Много повече, момчето ми. Магията се основава на вярата и на желанието. Колкото повече е твоята вяра, че можеш нещо да направиш, колкото повече желаеш то да се случи, толкова повече действителността се огъва под волята на магьосника. Би ли било възможно Гриз да не е убил никого по време на преврата?
	— Би било, разбира се — каза Трикс. — Макар и да не е много вероятно.
	— Но ти се е искало да е така, нали? — внимателно попита Лапад.
	— Разбира се! Повече от всичко на света!
	— Разбираш ли, момчето ми — Лапад въздъхна — твоето желание и твоята вяра са били толкова силни, че реалността не е могла да устои. Когато Маркел произнесе невнимателно думите, че не би екзекутирал Сатор Гриз, ако родителите ти са живи… ти какво си помисли?
	— Че това е възможно — прошепна Трикс. — Но аз само си го помислих! Не съм го произнесъл на глас! Не съм правил магия!
	— По какво се отличават думите, които изричаме на глас от думите, които са в мислите ни? — Лапад сви рамене. — Само по това, че едните ги слушат наивните хора, които вярват на вълшебниците, а другите променят света. Това, което си си помислил, само ти си го чул. Но за един миг, само за един кратък миг, ти си повярвал, че това може да бъде самата действителност. Не си видял родителите си убити, нали така? Искало ти се е да повярваш, че са живи. Повярвал си и действителността се е променила.
	— Но… нали те са били мъртви! — ужасен попита Трикс.
	— Не. Успокой се, вече никога не са били.
	— Но ако Гриз ги е екзекутирал?…
	— Вече не ги е. Всичко е променено, не разбираш ли? Ти промени реалността. Не си направил някакъв магически фокус, а истинско чудо. Само най-великите вълшебници… — Лапад се намръщи и сърдито се поправи: — Или най-вярващите и наивните са успявали да направят такова нещо.
	— Аз мога да променям реалността… — пошепна Трикс. — Не може да бъде… Ами това, че Гриз си е имал вземане-даване с витамантите, и това ли аз…
	— Не. Аз изучих много подробно отчетите на тайната канцелария за твоя разговор с краля. Гриз си е признал преди да стане дума за твоите родители и преди ти да „избършеш сълзите от очите си“, — цитира Лапад.
	— Значи аз мога да направя така, че да не съществува предишната война с витамантите… или Гриз да не извърши предателството! — зарадва се Трикс.
	— Не, не можеш! — Лапад се намръщи. — Ти, въобще, слушаш ли ме, ученико? — той така се разпали, че дори не се усети, че отново нарича Трикс „ученико“. — Ако знаеш, че нещо се е случило, ти няма как да го промениш! Колкото и да се опитваш да повярваш, това няма да стане! Само когато ситуацията е неопределена — само тогава е възможно чудо. Представи си, че вземам една кутия и поставям вътре, да кажем, котка. След това слагам там и колба с отрова. Едната вероятност е, колбата да се счупи и котката да умре. Но има възможност и колбата да не се счупи, и котката да е жива. Сега, отговори ми, жива ли е котката или не е?
	— Не може ли да погледна? Или да чуя, мяука ли…
	— Не може. Това е мисловен експеримент. Кутията е затворена, на котката устата е запушена… Жива ли е котката или не е?
	— Не знам — отвърна Трикс. — И е жива, и не е…
	— Правилно. Това е неопределено жива или умряла котка. Точно в такива ситуации, магията е способна да върши чудеса — ако вълшебникът има огромното желание да повярва в чудото…
	— Значи аз мога в такива ситуации… — На секундата, цял вихър от такива вероятности завъртя Трикс. — Да речем, че при мен идва някаква жена и ми казва — детето ми се изгуби в гората. А аз и отговарям — детето ти е живо и здраво и се прибира към къщи!
	— Не, Трикс — Лапад въздъхна. — Тези неща се случват само веднъж. Ако ти знаеш предварително, че такова нещо е възможно, най-вероятно, то няма да се случи. За такива неща се изисква кристална простота.
	— Аз все още не знам нищо за магията — наведе глава Трикс.
	Лапад изхъмка и го изгледа изпитателно.
	— Не умея да се телепортирам — взе да изброява Трикс.
	— Трябва добре да си представиш какво представлява материята и как се движат и най-малките и частици — насмешливо каза Лапад.
	— Не умея да лекувам…
	— За това се иска да познаваш анатомията.
	Трикс се мъчеше да се досети за още нещо. Трябва му, на всяка цена му трябва и трета молба!
	— Нищо не разбирам от вълшебни същества, дори феята ми не ме слуша…
	— Навиците на магическите същества са сложна и трудна дисциплина — изръмжа Лапад. — Не, не ми се подмазвай. Не върви ученикът да е по-силен от учителя си…
	— Аз не съм по-силен. Съвсем случайно стана…
	— На всичкото отгоре и наследник на херцогския престол!
	— Да бе, може и… — Трикс се изчерви. — Баща ми се справя прекрасно.
	— Родителите ти ще тъгуват за теб. Ще им липсваш.
	— Ще им пиша. Няма да им липсвам, защото татко винаги има много работа, а мама се грижи за Халанбери. Той е малък и на нея й е интересно…
	— Хм — каза Лапад. — Хм. Тази вечер имах намерение да отида на празничен прием на Съвета на магьосниците… не подобава на велик магьосник да се появява без ученик… Значи ще се наложи да те науча да се телепортираш… ако глупавата ти глава е способна да го научи…
	Той погледна към часовника, който стоеше в ъгъла на кабинета. Стрелката му (това беше старинен часовник, който не обръщаше внимание на дреболии като минутите), наближаваше два.
	— Макар че време има — призна Лапад. — Даже ще имаш време да пооправиш в кухнята. И да ми направиш кафе. И няколко сандвича с шунка… ако шунката е свършила — тогава със сирене, сирене имаше, сигурен съм.
	— Добре, учителю! — радостно каза Трикс.
	— И не си мисли, че ще можеш да си вземаш отпуск и да се занимаваш с чиста магия! — добави Лапад. — Предстоят сурови времена. Витамантите няма да се откажат от плановете си и ще продължат да обучават на магия обикновени хора. В редиците на нашите вълшебници назрява разкол, Лигата на заклинателите на свободна практика набира сила. В Самаршан се роди и укрепна култът към Прозрачния бог. Планинците изкопаха нещо странно от шахтите си. Всеки момент гномите ще сменят краля си, а кандидатите са един от друг по-лоши! Кралството е в стагнация… ти поне знаеш ли какво е стагнация? Идват тежки времена!
	— Страхотия! — с възторг изрече Трикс, оценявайки предстоящите перспективи.
	Лапад изсумтя и тръгна към масата. Прихвана полите на мантията си, настани се удобно и добави:
	— Да не забравя, измий подовете в кулата… аз нямах време да се занимая с тези дреболии.
	Че не беше никаква дреболия да оправиш дома на Лапад, Трикс се убеди, когато наближи вечерта.
	Но пък когато мръкваше, той вече седеше пред вълшебника, а той му обясняваше основите на телепортацията:
	— Всяко тяло се състои от миниатюрни частици. Много, много мънички!
	— Колкото песъчинка ли? — попита Трикс.
	— Ха! Милиони пъти по-малки! Представи ли си го?
	— Не — призна си Трикс.
	— Защо?
	— А милион пъти колко е? — невинно попита Трикс.
	Лапад наклони глава и го загледа с подозрение:
	— Как може да не знаеш? Та ти успя да измамиш самия барон Исмуд. Ти си експерт по аритметика!
	— Това е аритметика… — наведе глава Трикс. — Там не ми трябваха такива големи числа…
	Лапад онемя за секунда. След това се засмя и каза:
	— Нескопоско…
	Трикс искрено изобрази смущение.
	А Лапад, вече развеселен и ободрен, взе от масата парче тебешир и тръгна към дъската, която висеше на стената на кабинета му…
	{img:neskoposkoto_i_007.png}
