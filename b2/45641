	Книгата, която се намира във вашите ръце, е синтезирано знание на Божието слово по въпроса за Църквата на Господ Исус Христос.
	Впечатление прави добрата обосновка на автора за основните истини на това учение. Това е съвсем естествено, тъй като Макдоналд е автор с богат християнски живот и опит. Неговите книги със сигурност могат да бъдат намерени в библиотеките на много от големите проповедници. Той има издадени книги по различни въпроси върху учението на Словото в много страни на света. Известен е с дарбата си на библейски учител.
	Благодарение на ясната си обосновка този труд ни убеждава, че не представлява гледната точка на някаква доктрина, а действително разкрива учението на Библията по този въпрос. Разбира се, никой не може да претендира за абсолютна изчерпателност, когато става дума за такава материя. Божието слово ще продължава да ни се открива до пришествието на нашия Господ Исус.
	Книгата е разделена систематично на основни теми и е много прегледна. Това дава възможност за използването й както като учебно помагало, така и като справочник. Темите са разгледани кратко и семпло. Водителството на Светия Дух се проявява не само с това, че книгата съответства на Божието слово, но и с богатия и красив език на автора, предаден сполучливо от преводача.
	Нека Божието благословение превърне тази книга в търсен помощен материал при изследването на учението за Църквата на Господ Исус в България, както това е станало в много други страни по света.
@	Здравко Ненов
