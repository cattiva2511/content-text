P>
	Ти ме питаш как съм,
		без да чакаш отговор от мене;
	Просто за да кажеш нещо,
		да не може тишината да се възцари.
	Или чакаш да откриеш във шаблонното:
		„Добре съм!“
	истината — скрита зад клепачите на моите очи.

	После аз те питам как си, споменавам времето —
	правя се, че много ме интересува
		сушата или дъжда;
	След това пак всеки си поема на живота бремето,
	в себе си вглъбен и без да се обръща настрана.

	Ние сме ограничени само в три дименсии:
	ширина, височина и дължина,
	подчинени на една променлива,
		която бяга шеметно —
	винаги напред, към вечността.

	Ние сме ограничени в чувства и във възприятия,
	близките си да разбираме не можеме дори —
	в радостта на другите потайничко
		завиждаме понякога,
	в мъките им пък — безчувствено,
		безпомощно мълчим.

	Но един Човешки Син — Исус — успява да разкъса тези граници;
	Да владее над пространство, време,
		над живота и смъртта;
	Да разбира мисли и проблеми,
		да съчувства истински;
	Да съзира тайните в сърцето, скритата злина.

	Той не се отдръпва в нужда със купешки мъдрости;
	Не прикрива, не нарича злото с умалени имена;
	Да, дори понякога е неудобен с’ Свойта откровеност;
	В Него няма лицемерие, ни сянка от лъжа.

	Той не трябва да ме пита как съм —
		Той добре ме знае:
	Аз пред Него съм като отворено,
		прочетено писмо!
	Но чудесното е туй, че без да съм заслужил
		ми предлага
	Своята любов и Своето приятелство добро.
@@	17.10.1993
P$
