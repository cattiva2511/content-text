	Най-после едно щастливо откритие — Красимира Ненова е поетеса. Тя подхожда към темата именно като творец — опира се на ясни поетически думи, сравнения и образи. Нейното чувство е истинско и аз, читателят, й вярвам. Тя вече владее добре архитектониката на стиха, взаимоосветяването и взаимооцветяването от съседството на думите в стиха, има чудесен усет за метроритмика, разбира значението на поетическия образ (основна тухла в сградата на поезията!) и талантливо „приземява“ темите на творбите си, като ги прави по-силни и въздействащи…
	Разбирам може би максималистичните си изисквания към авторката, но съм убеден в нейния поетичен талант (именно това ме задължава морално) и вярвам, че тя ще направи необходимото да се представи на читателя със силна, ярка и запомняща се стихосбирка … която — убеден съм — ще бъде забелязана не само от вярващите християни, но и от цялата ни литературна общественост.
	… Читателят така или иначе ще разбере нейните духовни послания и вярвам, че именно като поетически произведения те ще го приобщят повече към Вярата и Бога.
	… Искрено желая успех на Красимира Верен Ненова, в чийто поетически талант, повтарям, съм убеден.
	На добър път!
@@	Банкя, 12 април 1999 г.
