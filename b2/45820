P>
	Какъв е тоя шум и глъчка?
	Насам върви възбудена тълпа.
	„Исус от Назарет минава!“ —
	Това е моят шанс сега!
	Отдавна исках да Го видя.
	Мълвата казва че е Божи свят пророк!
	Но странно — с простите се движел.
	Ни от проказа стряскал се, ни от порок.
	При грешници отсядал да нощува;
	където идел — правел добрина;
	за всеки имал чудодейна дума;
	на слепите дарявал светлина.
	Жена една — прелюбодейка —
	от смърт със камъни бил отървал;
	а и от хората със Него
	един ми бил от бранша, съм разбрал.
	Бил бирникът Матей, ала Исус му казал:
	„Ела след Мене, всичко остави!“
	И онзи бил се хванал като риба:
	Зарязал старото — с Исуса да върви…
	Сега съм горе, скрит съм във листака —
	от тук се вижда целият площад.
	Не ме интересува присмех от тълпата;
	Какво от туй, в града че съм познат.
	И ето Го, минава под дървото:
	напрашен, блед, съвсем обикновен;
	поглежда ме отдолу!! — и ми казва кротко:
	„Закхей! При тебе ще отседна днес!“
	_Ден първи от самата вечност!_
	Във моя скромен дом ще влезе;
	на моята трапеза ще приседне
	самият Господ — на света Творецът! ……

	Историята знаете нататък:
	Признах, че съм насилник и крадец.
	А Той спасение ми даде за отплата,
	живот, и мир, и радост — за венец.

	Дали и ти Го чакаш във клонака
	на своето черничево дърво?
	Дали и ти жадуваш да Го зърнеш —
	макар за малко, със едно око?
	„При тебе ще отседна днеска!“ —
	ще чуеш като мен и ти.
	Побързай! Слизай! Поведи Го!
	Вратите си Му отвори!

	А може би си някой от тълпата:
	до Него близо, но нехайно зяпаш ти
	и не разбираш _Кой върви до тебе!? –_
	Презреш ли Го — изгубен си за винаги!
@@	15.08.1993. На път към София — в Робура
P$
