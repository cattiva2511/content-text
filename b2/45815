P>
	Земята е една градина,
		където и да идеш — красота!
	Сезоните си идват и отиват —
		оставя всеки своята следа.
	Да почнем с _пролетта_:
	Прохладно утро; скрежец около локвите сребри;
	Небето синьо, сякаш стъклено —
		след малко слънцето ще разтопи.
	Тя после почва и с боите да кичи своя чуден двор,
	горите пъстри и ливадите
		да милва с вятър-развигор.
	Ах, _лятото_:
	Контрастни сенки, полета златни в зноя спят;
	край огън — дългите седенки, или със раница на път.
	Морето кротко ни навява носталгия за роден край,
	но лесно е да го забравим, че на брега е като в рай.
	Е, всичко свършва… и отново гарите —
		багаж товариш и летиш
	обратно към труда и към пазарите —
		че вече иде _есен_, виж!
	Денят е къс, свидливо слънце
		в мъгла и облаци се крие,
	но радостта — туй рядко зрънце —
		дъждът не може да отмие.
	Родили са нивята ни богато,
		навреме е дошъл плодът,
	гори — обагрени във злато;
		ята безспир на юг летят…
	Дали да продължавам да разказвам
		за _зимата_, за белия саван,
	за бури и виелиците снежни,
		за топла баня, парещ чай?
	Ах, всичко Господ е предвидил,
		земя-градина ни е сътворил
	и ни е дал очи да виждаме,
		сърце — да Му благодарим.
	Но въпреки това, пак няма място
		за Него в бурния ни ден.
	Не трябва ли да спрем за малко
		и почит да Му отдадем?
	Не трябва ли да се запитаме
		какво ли иска Той от нас?
	Защо е толкова разточителен
		със грижите си в зной и мраз?
	Нима е нещо най-нормално —
		във Космоса с милиарди светове
	една планета да направи като нашата,
		живот на нея да даде?

	Сега е твоят ред: отговори Му!
		Но моля те, не се бави!
	Защото кратко ни е времето:
	В градината сме гости НИЕ!
@@	1992
P$
