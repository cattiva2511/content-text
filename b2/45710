	Робърт Хауърд (1906–1936 г.) е роден в Крос Плейнс, Тексас, където прекарва и по-голямата част от живота си. Освен многобройните фантастични романи, той написва и значителен брой приключенски, спортни и криминални, както и разкази за авантюристични истории в Ориента. От серията героична фантастика най-популярни са романите за Конан. Действието на всеки един от тях се развива в измислената Хайборейска ера — период обхващащ потъването на Атлантида и началото на писмената история на човечеството.
	Хауърд е роден разказвач, чийто истории са ненадминати по своя жив и колоритен, стремителен и завладяващ сюжет. Напоени са със силен и зловещ привкус на свръхестественото.
	Осемнайсет от историите за Конан са публикувани приживе на автора. През последните двайсет години бяха намерени още няколко разказа, в различна степен на завършеност. Аз имах добрия шанс да ги подготвя за публикация — да завърша недовършените и да преработя няколко непубликувани, за да съответстват на цялостната линия на сказанието за Конан.
	Конан се е подвизавал приблизително преди около дванайсет хиляди години. По това време западните части на главния континент са били заети от хайборейските кралства. Те са включвали група държави, основани три хиляди години преди гибелта на зловещата Ачеронска империя. На юг от хайборейските кралства са лежали враждуващите градове-държави на Шем. Зад Шем се ширело древното кралство Стигия. Още по на юг, отвъд пустините и степите, се намирали варварските черни кралства.
	На север от хайборейците били разположени Кимерия, Хиперборея, Ванахайм и Асгард. На запад, земите покрай океана се населявали от жестоките пикти*. На изток пък се издигали блестящите хиканийски кралства, най-могъщото от които е било Туран.
	[* Един от древните народи от неизвестен произход, населявал части от Северна Британия. — Б.пр.]
	Конан, един голям авантюрист, пристига от изостаналата в развитието си Кимерия в кралство Замора, което се намира между хайборейските земи и Туран. Две-три години той живее в Замора, Коринтия и Немидия като крадец. Уморен от мизерното си съществуване, Конан става наемен войник в армията на Туран. През следващите две години пътува много и усъвършенства уменията си на стрелец и ездач.
	Заради разпра с висш офицер, Конан напуска Туран. След неуспешен опит да открие съкровище в Замора и кратко посещение в родната Кимерия, той се посвещава на войнското майсторство като наемник в хайборейските кралства. Обстоятелствата го принуждават да стане пират. Той се подвизава край бреговете на Куш, където местните хора го наричат Амра — Лъв. Когато приятелката му, шемитката Белит, е убита, Конан става вожд на едно от черните племена.
	По-късно Конан застава начело на казаците — орда от преследвани от закона хора, които бродят по степите между хайборейските земи и Туран. Става капитан на пиратски кораб от голямото вътрешно море Вилайет и вожд на номадите зуагри по югоизточните пустини. След един промеждутък от време, през който е наемен капитан в армията на краля на Иранистан, той пристига в предпланините на Химелийските планини — огромна, неравна местност, разделяща Иранистан, Туран и тропическото кралство Вендия. От този момент започват историите, описани в настоящата книга.
@	Л. Спрейг
