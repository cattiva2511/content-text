	Сборникът „Спомени от края на света“ комплектувах в средата на 2013 година. В началото на годината нямах и желание да пиша повече, но както често става в живота, появи се човек, който ме мотивира силно и разказите тръгнаха отново. Нещо повече, тоя човек стана източник на много сюжети и идеи за тях, затова аз му благодаря с умиление и признателност.
	Не зная как се получи. Просто сядахме на чашка кафе. Той започваше да разказва, а аз слушах и запомнях. Така се родиха разказите „Прасе на върбата“, „Сиянието“, „Патиците“, „Моята майчица“ и много други. Интересно нещо е благотворното влияние на хумора, с който са пропити. Той сякаш пречисти душата ми и създаде творческото настроение и амбиция. Сега, в тоя момент, ми е трудно да кажа как ще се възприеме от читателите тоя сборник. Желанието ми е да се хареса и да се чете с удоволствие. Сигурен съм, че времето, житейските проблеми и събития са повлияли както на стила ми на писане така и на внушението, което пораждат творбите, но това не мога да променя. Радва ме все пак, че успях да стигна дотук, защото една нова книга е и нова крачка в творчеството на твореца.
	Преди две седмици ме посети една стара позната, преподавателка по литература. Водеше децата на планински излет. Беше ми много неудобно, когато ме представи пред тях. Нарече ме „жив писател“. Те ме гледаха невярващо и любопитно. Дръпнах я настрана и я попитах: „Защо го правиш?“ Тя се усмихна и нищо не отговори.
	Да, наистина, отново ще заявя — не се смятам за писател! Това е голяма дума, тежаща със своята отговорност и професионализъм. Бих желал читателят да ме възприема просто като обикновен творец, пишещ за живота и възприемащ живота по свой начин.
	Накрая искам да благодаря на всички, които ми помогнаха да доведа тоя проект до края и да им пожелая здраве и житейска мъдрост.
	Никой не бива да забравя, че да живеем означава да се борим, да създаваме, да се наслаждаваме на постигнатото и да знаем, че винаги можем да дадем още, стига да повярваме в себе си.
@	Авторът
