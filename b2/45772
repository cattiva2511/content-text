	Дете от смесен брак на българин и чехкиня, Ко`стичко Леви (Чеха) от тригодишен живееше в България, но и когато порасна не правеше разлика между думи като _слива_ и _Сливен_. Изпраща го майка му да й купи сливи за компот, той търси при зарзаватчията _сливици_ за компот. Така и не разбрахме дядо му Леви по бащина линия, в Сливница или в Сливица е бил интерниран преди 9-ти. Веднъж Ко`стичко дойде с новината, че в Чехословакия, ГДР и НРБ хората се раждали _без сливици_.
	— Да не искаш да кажеш, че се раждат без _сливи_ (в устата)? — питам го най-приятелски, а той се обижда:
	— Какво искаш да кажеш?
	Исках да му кажа: „И на мен всеки ден да ми даваха пари за сладолед и аз бих се родил без сливици“. Но не му го казах, за да не се обиди повече.
	Приготвян по рецепта отпреди войната с мляко, захар и яйца, млечният сладолед се препоръчваше в _неограничени количества_ от д-р Здравков единствено на децата с току-що изрязани сливици. А неспоходените от тази небесна благодат дечурлига в махалата, се подлагахме на какви ли не изтезания, за да приведем сливиците си във вид възпален и удобен за опериране. Аз например, по идея на д-р Здравков (и по-точно на дъщеря му Здравка), пиех изпотен вода с лед от рибарския магазин през лятото, смучех ледени висулки през зимата и пиех вода от топящ се сняг през пролетта, но като резултат д-р Здравков напразно търсеше наченки на сливици в гърлото ми.
	— Защото си роден без „сливи в устата“ — подиграваше ме Ко`стичко, докато се наслаждаваше на безуспешните ми опити да се добера и до най-леката френска ангина (catarrhalis). Накрая ми донесе да прочета, че в СССР с _ледена вода след изпотяване_ лекуват възпалените сливици на болните от сифилис.
	— И затова _съвецките_ болни са най-здравите болни, можеш да прочетеш — подаде ми вестника Ко`стичко Леви с дясната си ръка.
	Бях в трето отделение, що-годе можех да чета и в статията наистина пишеха за възпалени сливици, а не за сливовица от Сливница. Според Ко`стичко (Чеха) трябвало да реша със _закалени сливици_ ли съм, или съм _роден без сливици_. Но според него пътят към щастието за _родения без сливици_ не минава през кабинета на д-р Здравков, а през дъщерята на бай Тошо. И беше прав. При това бай Тошо (сладоледаджията) имаше две дъщери. Ани и по-голямата й сестра Фани си приличаха като две капки вода или както казваше Иван (Графа): „Кани едната, удари другата“. Той си мислеше, че казва „Фани едната, удари другата“, но заради дефект в говора (и в слуха му) когато мислеше, че казва „ф“ произнасяше „к“ (но си го чуваше „ф“). И обратно — поръчваше си „фрем фарамел“, любимият му филм беше „Канкан Лалето“, а когато Ани го питаше защо не иска да се ожени за сестра й Фани, Графа отговаряше: „Защото баща ви не е __дофтор__!“.
	Още не бях приет в пионерската организация, но заради бай Тошо (сладоледаджията) бях винаги готов да се оженя не само за Ани, но и за Фани и за Ани едновременно. Още повече, след отказа на Графа да живее сред планини от сладолед с Фани, това ми изглеждаше напълно постижимо. (На Мими Бешови`шка баща й си живееше с две сестри и тя на двете викаше „мамо“). Никой не разбра обаче защо вместо да поиска ръката на Здравка (дъщеря на _дофтор_), Иван (Графа) се венча за синеоката Ингеборг Икономова. Самата Ингеборг не познаваше баща си, майка й не беше „дофтор“ и никой не вярваше, че Графа я взима заради сините й очи. После се оказа, че докато всички сме познавали бащата на Фани бай Тошева, никой не е знаел, че баща на Ингеборг е летецът от германските Luftwaffe Франц фон Фраде. Никой… освен Графа!!! През 1972 г. пуснаха Иван (без Ингеборг) да се запознае с тъста си в Западна Германия и… още се запознават (2011 г.).
	Причината за безкрайното „запознаване“ Ингеборг търси в аудиозаписи от пристигането на съпруга й в Бон, като споделя с Фани:
	— Направени перфектно от службите ни за сигурност, аудиозаписите днес би могъл да прослуша всеки.
	— Дано не са ги унищожили — притеснява се Фани.
	— Записът е направен с магнетофон Hornifon на летището в Бон, Фани, и много ясно се чува как Иван нарича татко _Franz fon Frade_ (с латинско „f“ като французин).
	— Сигурно си е мислил, че казва _Кранц Кон Краде_, милият, и затова е проговорил на „f“ — вълнува се Фани.
	— Напротив. Искал е да каже _Franz fon Frade_, и го е казал с „f“, Фани. Сигурна съм.
	— В това и службите ни за сигурност не могат да бъдат сигурни, Инге!
	— Могат — усмихва се загадъчно Инга. — Агент „Дубъл ве“ (W) е държала с две ръце Графа за ръката в самолета до Бон и описва подробно как „_С излитането на Ил-18 от София, излетяха и дефектите на «доктора» от говора му…_“ (В техните разработки Иван фигурира като „доктора“) _… и той започна_ — продължава W — _да говори това което мисли за мен (пред мен!). И вместо „Фурва“ да ме нарича „-урва“ (с „к“ като класика)_.
	— Ако се беше върнал поне веднъж да го чуем и ние как говори на „f“ — съжалява видимо Фани.
	— Да, да. Да се върне, та да започне отново да фъ-ка и къ-ка… и да си кажат в милицията: „Тоя толкова време живя на Запад и не се научи да говори на «f».“ Това ли искаш?
	— Не искам това — въздъхва Фани (която Графа наричаше Кани).

	* * *

	До 1962 г. печелех за сладолед по всевъзможни начини — от дарения на роднини до разпродажба на книги от домашната библиотека. Творби като „Капитан Драйфус“, „Скитникът евреин“ и „Мъртвите сибирски полета“ не се преиздаваха след нахлуването на съветските освободители и антикварните книжарници ги „гълтаха“ като топъл хляб. Основните ми приходи обаче идваха от Ве`кича и Михал (Кьоравия). Охранявах ги срещу заплащане, докато играеха на топчета. Играта на топчета си беше чист комар и се преследваше от закона като нетрудов доход. В начертан на земята триъгълник играещите си _садеха_ (залагаха) малки плочки (2 x 2 см) от подовата настилка на Централна баня и със стъклено топче (диаметър 1,5 см) ги целеха от разстояние. Уцелиш плочка — печелиш 5 стотинки (номиналната й стойност), уцелиш пет плочки — 5 x 5 = 25 стотинки и т.н. На обществени места от съображения за сигурност в триъгълника се садеха само плочки. Искаш ли да играеш, купуваш _абета_ (плочки) от печелившия в момента и си _садиш_ в триъгълника. Печелившите държаха абетата в страничните джобове на панталоните, а монетите получени при осребряването им, отиваха в джобчето за часовник. Ако абетата изпълняваха ролята на жетони, джобчето за часовник беше своеобразен портативен сейф. Кадифеният панталон на Михал (Кьоравия) с маншети и тиранти, като цяло, може да се сравни със съвременно подвижно чейнджбюро.
	Когато се играеше по дворовете, се садеха направо монети, там нямаше нужда от охрана и тогава имах възможност да попивам жестовете, с които Михал (Кьоравия) прибира _кяра_ (печалбата) в джобчето. Изваждането на абета от страничния джоб на панталона, съпроводено с чупка встрани от кръста, беше като при всички. Но прибирането на монети в джобчето за часовник с _права ръка_ (без да се свива в лакътя) беше патент на Михал (Кьоравия) и бе съпроводено с повдигане на дясното рамо. Колкото по-голям беше кярът, толкова по-високо се изнасяше горепосоченото рамо. При Кьоравия _повдигането_ на рамото бе съпроводено със затваряне на дясното око. И при положение че лявото му око бе затворено по рождение, той de facto, прибираше парите на другите със затворени очи. Гледката беше забележително покъртителна. Затворил очи, сякаш излиташе в космоса с Юрий Гагарин, Кьоравия беше ненадминат модел за подражание. И аз имах кадифен панталон с джобче за часовник, маншети и тиранти… И часове наред репетирах пред огледало прибиране на монети с повдигнато рамо, като разбира се, затварях само лявото око, за да се оглеждам с дясното. В домашни условия _повдигах_, _прибирах_ и намигах много добре, но в реална среда, при игра на топчета не стигнах до _прибиране с повдигане_… Целодневно се упражнявах в целене с топче, но… не се получаваше както при Кьоравия.
	— Освен труд трябва и малко талант, Аларме`* — успокояваше ме Ве`кича. — Виж как Природата е затворила лявото око на Кьоравия, за да се цели по-добре с дясното.
	[* Аларме` — прякор на викач (фр.). — Б.а.]
	— Твойто като не е затворено, защо се целиш добре? — опитвах се да стигна до същината на въпроса.
	— Защото го затварям само когато трябва — намигаше Ве`кича с лявото око, докато се целеше с дясното и продължаваше да ме съветва. — Да си видял Кьоравия карти да играе… не си, нали? Що да си губиш парите на топчета, ако печелиш добре като аларматор?
	Вярно е, че като _аларматор_ (алармен агент) нямах издънка. Когато играчи на топчета от различни махали мереха сили в някоя градинка, беше нещо като международна среща. Садеха се само абета и се взимаха предохранителни мерки. Така че срещу един „среден“ сладолед ме наемаха за „ухо, око и гърло“ по време на играта. Поначало, покрай Ве`кича и Михал (Кьоравия) бях обучен докато се ошлайфам да копирам сляпо действията им за самосъхранение, та после да ми имат доверие. И точно когато си повярвах, че съм хванал вече „шефа за шлифера“ и направих първия несполучлив опит да прескоча Перловската река, Ве`кича ми каза:
	— Има още хляб да ядеш, Аларме`, докато прескочиш реката. Но като аларматор нямаш равен.
	Неслучайно ме наричаха Аларме`то. Докато съвременните охранители не успяват да опазят живота, здравето и спестяванията на поверените им субекти, аз нямах провал в договореностите с играчите на топчета. Като слушах, гледах и своевременно алармирах за поява на униформени и _неуниформени_ представители на Народната милиция, аз успявах да опазя и телата, и делата, и спестяванията на по-големите си приятели.
	— Иска ли Асан да яде баница? — риторично питаше Михал (Кьоравия), най-добрият играч на топчета в централната част на столицата.
	— Асан иска да яде сладолед, а не баница — отговарях му в същия стил.
	— За да яде Асан сладолед, готов ли е да си отваря очите, ушите и гърлото на _четирийсет и четири_? — продължаваше риторично Кьоравия.
	— Винаги готов — рапортувах от името на Асан и се насочвахме едва ли не с песен към мястото на срещата. В градинката „Св. Седмочисленици“ примерно.
	По системата „хвани единия — удари другия“ безпогрешно разпознавах _цивилните_ от униформените милиционери, но веднъж реагирах сравнително късно и като се провикнах: „Бягайте, един миц* иде!“ цивилният така се вбеси, задето съм го нарекъл _миц_ (а не че съм го разпознал), та вместо да тръгне да гони Михаля, хвана мен за врата и с думите: „Кой е миц бе, да еба твойта мама!“, поведе ухото ми към зловещата сграда на Държавна сигурност. С мойта мама бяхме видели вече как пред същата сграда двама цивилни измъкнаха от една черна „Волга“ някакъв човек с краката напред (като от катафалка)… И как човекът крещеше „Помощ!“, докато го влачеха за краката, а главата му се удряше земята. Ако мен влачеха за краката и без да ми се удря главата о` земята и аз бих викал за помощ, но… в моя случай, пребиваването ми в сградата на ДС, премина по-скоро като посещение в музей. Започна с думите „Нарече ме миц, да еба неговата мама!“ и продължи с разглеждане на стълбищни площадки в компанията на униформен „екскурзовод“. Никога няма да забравя как униформените приемаха и предаваха ухото ми от стълбищна на стълбищна площадка с шамар по врата и с „Кой е миц бе, да еба твойта мама!“. Успях да преброя четири етажа и осем стълбищни площадки, но умножени по две (от качването и слизането)… Сега като ги смятам, прави общо шестнайсет (16) шамара по врата (без псувните). А тогава не познавах още и таблицата за умножение. След този инцидент Кьоравия заяви, че съм ударил кьоравото и с думите „Асан яде много бой, но ще яде и много голяма баница“ получих пари за ГОЛЯМ млечен сладолед. Две монети от 50 стотинки и една от 20.
	[* миц — милиционер (жарг.). — Б.а.]
	Месец по-късно видях същите монети (2 x 50 и 1 x 20) да ми намигат от дъното в басейна на __Съвецката__ армия. Басейнът се охраняваше денонощно. Там признателните „столичани“ от благодарност към __Съвецката__ армия (че ги е довела от село на отговорни постове в столицата), хвърляха _на водата_ (на вятъра) жълтите си стотинки. Но да хвърлиш _на вятъра_ монети от 50 и от 20 стотинки означаваше, че или си бил много пиян или много… признателен. А „моите“ монети (2 x 50 и 1 x 20) присветваха от водата кажи-речи на една ръка разстояние. Униформен и двама цивилни стояха изправени с гръб към басейна. Трябваше да намокря ръката си до рамото, за да си прибера стотинките, но пречупването на светлината, създаващо измамно впечатление за близост, ме принуди да се гмурна с дрехите… Отвратителният писък на милиционерската свирка ме свари тичащ към „Магарешкия рай“ (най-залесената част до бившата зоологическа градина). Залегнал и мокър, със затаен дъх очаквах в храстите опасността да отмине, но за зла участ в рамките на един месец, за втори път поведоха ухото ми към четириетажната сграда на Държавна сигурност. С парите за „голям млечен“ в шепа и с ухо в ръката на униформения милиционер, напразно опитвах да пресметна колко шамара по врата се падат на осем стълбищни площадки умножени по две… Видяха ми се _прекалено доста много_ на брой и щом кракът ми усети паветата на бул. „Толбухин“ (сега бул. „Васил Левски“), с риск да остана без ухо, се отскубнах от ръката на другаря милиционер… И така с едни и същи пари (2 x 50 и 1 x 20) за по-малко от месец успях да купя от бай Тошо два големи млечни сладоледа.
	А заради обмяната на парите през 1962 г. и последвалите я катаклизми, не успях да свържа живота си с този на дъщеря му Ани.
	„Със сметаната дойде обмяната…“ пееше Ва`нски, визирайки бай Тошо (сладоледаджията).
	„Новите“ пари (в съотношение 1:10) изместваха „старите“ от обращение и номиналната цена на абетата скочи двойно, от 5 „стари“ на една (1) „нова“ стотинка, а това се оказа пагубно за играта на топчета.
	В сметаната и водката „Столичная“ по рафтовете в рибарския магазин, Михал (Кьоравия) видя пръв „ръката на Москва“.
	За Ко`стичко (Чеха), Сметана си беше чешки композитор и докато Ва`нски пееше за сметана, промяна и черноморска скумрия, Чеха си консумираше „новия“ сладолед в неограничени количества и си плащаше без никакви задръжки… Аз обаче не бих сменил и един малък млечен сладолед дори срещу 10 (десет) сметанови. А след като и бай Тошо мина на сметанов, не виждах защо трябва да свързвам живота си с този на дъщеря му Ани.
	След успешното бягство с парите на __Съвецката__ армия, Ва`нски ме обяви за първия малолетен „активен борец“ в махалата и дори предсказа, че паметна плоча един ден ще напомня за приноса ни в борбата за човешки права.
	Днес, 55 години по-късно, къщата на ул. „Славянска“, обявена за архитектурен паметник е предоставена на самосъбаряне…
	Прозорците на Иван (Графа) не са мити от 1972 г.
	Ве`кича успя да избяга в Западна Германия през Югославия.
	Михал Кьоравия… не успя.
	Ко`стичко се пенсионира като дипломат от кариерата.
	Никой не помни песните на Ва`нски за черноморската скумрия… Но една паметна плоча би напомняла за детството ни с вкус на млечен сладолед (забранен заради салмонелата по яйцата).
