	Всички сме _пътешественици на тази земя_, казва Андрюс, цитирайки древния цар Давид. Минаваме и заминаваме. Но изчезват само тези, зад които после няма нищо. А другите, малцината, оставили на човечеството част от своята мъдрост, не само записват името си в историята; техните души се открояват и там — в онзи, другия свят — и дори самият архангел Гавраил, който предава _Неговите_ тайни послания, ги търси за съвет.
	И ето че точно сега, когато сме живи на Земята, е дошло времето не друг, а именно ние да направим „нещо“, за да спасим света от самоунищожение. Защото, както заявява Архангелът на простосмъртния американски бизнесмен Дейвид Пондър, търпението _Му_ вече се изчерпвало. Нямало да има нищо чудно, ако в даден момент на _Него_ така му писне от самозабравилото се земно население, че вземе та махне с ръка и го изтрие от лицето на планетата. Както го е създал, така може и да го унищожи.
	Пондър, разбира се, е силно впечатлен, че първият по влияние от седемте архангели му е дошъл лично на крака, за да му съобщи, че е избран да ръководи _the summit_, т.е. съвещанието на душите на оставилите диря в земния си живот човеци, на което всички заедно ще умуват над поставената им задача — да намерят _формулата_ за спасение на човечеството. _Той_ обаче искал въпросната формула да е от само две думи.
	Книгата разказва как протичат дискусиите на поръчаното от _Него_ „съвещание на най-високо равнище“. Мистър Пондър се заема със сложната роля на председател, защото да ръководиш такъв _summit_ никак не е шега работа. Първият, когото повиква, за да му е в помощ, е Уинстън Чърчил. С бомбето и пурата. (Очевидно в царството небесно пушенето не е забранено.) Архангел Гавраил, естествено, също е в залата и наблюдава нещата. Плеяда от велики хора вземат отношение по въпроса: Ейбрахам Линкълн, Мартин Лутър Кинг, Христофор Колумб, Хари Труман, майка Тереза, Елинор Рузвелт, девойката Жана д’Арк, че даже и момиченцето Ане Франк. Всички гадаят какви може да са тия две думи, които трябва да обяснят какво да направим ние, хората, заедно и поотделно, за да върнем човечеството на пътя му към успеха. Архангелът обаче е безкомпромисен: отговорът трябва да бъде открит преди да е изтекъл пясъкът (той оставя голям пясъчен часовник на масата пред председателя), защото ако закъснеят и секунда, това ще е краят на света.
	Няма да издам какъв е краят на историята. Потърсих в интернет повече информация за автора и прочетох, че е написал 20 книги, които са преведени на 20 езика в тираж 1,2 милиона. Преди да се захване с писане, Анди Андрюс е бил комик, дори веднъж публиката му на някакъв стадион наброявала 80 000 души. На няколко места прочетох определението _bestselling author of New York Times_, което значи, че се подвизава и в журналистиката, а това никак не е маловажно. Намерих и снимка — усмихнато лице със закръглени бузи, ведро и добродушно; не мога да обясня защо, но ми напомни представата ми за пътуващия проповедник от романите на Ърскин Колдуел. Нищо лошо няма, човечеството наистина изхвърля в атмосферата газове, като прави озоновата дупка над полюса и причинява атмосферното затопляне, наистина изсича тропическите гори по течението на Амазонка, наистина разхищава природните суровини, наистина си играе с ядрените оръжия като дете с кибрит. Но чак пък да сме на секунди пред експлозия на земното кълбо… не съм съгласен. Изобщо темата за самоубийственото лекомислие на човека в боравенето с природата, във време, когато хората на Земята вече надхвърлиха 7 милиарда, е толкова експлоатирана от разни „спасители“, че е станала банална. И да посегнеш към нея точно сега значи да рискуваш. Освен, разбира се, ако _Той_ не те е надарил с блестящ талант.
@	Петко Бочаров
