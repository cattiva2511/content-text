	Представяйки на читателите избрани фрагменти от _Звездни дневници_ на Ийон Тихи, издателят не смята да хаби мастило за описване добродетелите на този пътешественик, чието име е известно и в двете чаши на Млечния път. Този прочут звездопроходец, капитан далечно галактоплаване, ловец на метеорити и комети, неуморен изследовател и откривател на осемдесет и три хиляди планети, доктор хонорис кауза на Университетите на Двете мечки, член на Дружеството за защита на малките планети и на много други сдружения, кавалер на млечни и мъглявинни ордени Ийон Тихи — сам ще се представи в писаните по-долу _Дневници_, които го нареждат до такива безстрашни мъже от миналото, като Карл Фридрих Йероним барон фон Мюнхаузен, Павел Маслобойников, Лемюъл Гъливер, метр Алкофрибас.
	Целите Дневници, събрани в осемдесет и девет тома in qyatro с приложенията (звезден речник и сандък с нагледни материали), плюс карта на всички пътешествия се обработват от научен колектив астрогатори и планетници и поради изключително голямата работа няма да бъдат издадени скоро.
	Издателят смята за неправилно да крие великите открития на Ийон Тихи от широката публика и затова ги представя в необработен вид, без подписи, бележки, коментари и речник на космическите изрази.
	На практика никой не ми е помагал в подготовката на _Дневниците_ за издаване; онези, които ми пречеха, няма да изброявам, защото списъкът им ще заеме прекалено много място.

@	__Астрал Стерну Тарантога__
@	Професор по звездна зоология
@	във Формалхаутския университет

@@	Формалхаут, 18. VI. Космическа Пулсация
