>	Кретиен дьо Троа
>	Персевал, или Разказ за Граала

>>	Пролог*
	[* В изданието на „Изток Запад“ текстът на „Персевал, или Разказ за Граала“ е компактен, т.е. няма разделение на глави. Има само разделение с празни редове според предложените във въведението на Стоян Атанасов 16 епизода. Това удобно за читателите разделение го предлагаме в електронния вариант на книгата в Читанка, като прилагаме и заглавията на епизодите. — Бел. NomaD.]

P>
	От малко семе — малко жито.
	Щом искаш лято плодовито,
	в богата почва засади
4	и много плод ще ти роди.
	Когато бедна е земята,
	изсъхват в нея семената*.
	[* Ст. 6: Кретиен започва с парафраза на прочутата мисъл на Цицерон: „Каквото посееш, това ще пожънеш“ (_За оратора_, LXV, 261). Вж. също апостол Павел, _Второ послание до коринтяни_, гл. 9, 6: „Който сее скъдно, скъдно и ще пожъне; а който сее щедро, щедро и ще пожъне.“]
	Сей само в угар, от която
8	ще бъдеш награден богато.
	Тъй прави днес и Кретиен —
	роман* започва, посветен
	[* Ст. 10: В началото на XII в. с прилагателното „романски“ се назовават говорите в Северна Франция. Така те са разграничавани от латинския. Съществителното „роман“ се появява към 1140 г. във връзка с новия повествователен жанр в стихове, писан на простонароден език по сюжети от гръко-римската Античност или от т.нар. „бретанска материя“ за крал Артур и рицарите на Кръглата маса.]
	на мъж, по доблест несравним,
12	какъвто не познава Рим —
	на Филип Фландърски*. По слава
	[* Ст. 13: Филип Фландърски (1142–1191), След овдовяването през 1181 г. на Мари Шампанска, покровителка на Кретиен дьо Троа и поръчителка на неговия роман _Ланселот, Рицаря на каруцата_, Филип предлага женитба на графинята, но получава отказ. Взема активно участие в Третия кръстоносен поход и загива в Палестина през 1191 г. По тези хронологични ориентири може да се смята, че Кретиен работи над _Разказ за Граала_ през 80-те години на XII в. Филип Фландърски е ярък представител на феодалния елит, който се противопоставя на централизиращата политика на монархията, по-конкретно на Филип-Август и на съюза му със забогатяващата буржоазна прослойка.]
	той Александър надминава
	(макар че бил велик герой,
16	в пороци е затъвал той —
	това го знае всеки днес).
	Ще ви докажа, че по чест
	граф Филип просто няма равен,
20	защото с разум е прославен.
	Одумките са му омразни,
	от грубостите той се дразни
	и тежко изживява даже,
24	щом някой подигравка каже.
	Обича графът честността,
	светата Църква, доблестта,
	а всичко грозно той презира.
28	В света едва ли се намира
	друг мъж, тъй щедър на блага*.
	[* Ст. 29: Добродетелите на граф Филип Фландърски като съвременна историческа личност са въплъщение на ценностите, чийто символ е легендарният крал Артур. По такъв начин историческият пласт се явява потвърждение, а в известен смисъл и производна величина, на митологичното. От друга страна, по логиката на коренните противопоставяния Кретиен ще изобрази впоследствие група персонажи — сенешала Ке, Червения рицар, Грозната девойка с магарицата, Надменната девойка и др., — които са антиподи на граф Филип Фландърски и на крал Артур.]
	Матея учеше така:
	„Каквото дясната дарява,
32	не бива да се научава
	от лявата.“ Доброто нека
	го знае само Бог! Човекът
	дори да върши нещо тайно,
36	за Бога всичко става знайно.
	Нали евангелистът учи:
	„Крий лявата да не научи
	какво раздаваш.“ Знай, че тя
40	с притворство и от суета
	на всекиго се доверява.
	Десницата пък означава
	добри дела и услужливост,
44	без показност и горделивост;
	тях само Господ-Бог ги знае
	и Милостта, защото тя е
	самият Бог. И щом човек
48	живее в милост, той вовек
	е в Бог и в него Бог е цял —
	и свети Павел* тъй твърдял.
	[* Ст. 50: Тук очевидно Кретиен цитира по памет, каквато е тогавашната практика. Казаното е от Йоан, гл. IV, ст. 16, а не от Павел. Все пак в _Първо послание до коринтяни_, гл. 13, апостол Павел развива сходна идея.]
	Помнете, че от състрадание,
52	с любов към хората, е внимание
	граф Филип все добри дела
	е правил. Не зарад хвала…
	На доброта сърдечна само
56	дължала се е щедростта му.
	Та кой сега би го сравнявал
	със Александър — той не давал
	за другите и пет пари.
60	Обратно, Кретиен дори
	не си задава днес въпроса,
	дали труда си ще прахоса.
	Понеже графът го заставя,
64	по негов ръкопис* съставя
	[* Ст. 64: Въпреки че редица авторитетни критици вярват в съществуването на въпросната книга, при липсата на каквито и да било следи от нея не ни остава друго, освен да напомним, че препращането към стари авторитети или книги е типичен за онова време реторически похват за легитимиране на романа. Литературният топос за връзката с традицията като предпоставка за качество на новата творба не изключва обаче наличността на устни разкази, от които Кретиен по всяка вероятност е черпил материал за своя сюжет.]
	той своя „Разказ за Граала“.
	По-хубаво в тоз двор едва ли
	друг някой автор е оставил.
68	Та чуйте как той се е справил*.
	[* Ст. 68: Изхождайки от метафорите за сеитбата, жътвата и плодородието, Кретиен дьо Троа умело обвързва, а вероятно и степенува, три ценностни категории: християнското милосърдие (апостол Павел), куртоазната щедрост (граф Филип) и художественото творчество (Кретиен).]
P$


>>	Персевал среща рицари и се разделя с майка си

P>
	Когато рано сутринта
	звучи на птици песента,
	когато се събужда всичко
72	(гори, поля, цветя, тревички*),
	[* Ст. 72: Разказът започва с мотива за пролетното пробуждане (_reverdie_), почти задължително общо място в куртоазната лирика като прелюдия към разкриването на любовното чувство на поета.]
	зората щом е запламтяла,
	там, в равнината запустяла,
	под небосвода светло син
76	един младеж, вдовишки син,
	три копия* в ръката взел,
	[* Ст. 77: Става дума за къси копия (_javelot_), използвани главно за лов, докато рицарят си служи с дълго копие (_lance_). Вж. също ст. 200–201.]
	ловджийския си кон извел,
	седло му сложил сам, излязъл
80	от майчиния дом и казал,
	че ще отиде там, където
	е овес засято е полето
	и хората орат отрано
84	с дванайсет вола и шест брани.
	Едва навлязъл той в гората
	и в миг усетил как душата
	се пълни с чувство най-прекрасно
88	от хубавото утро ясно
	и веселия птичи глас.
	Така изпаднал той в захлас
	от песните и от лъчите,
92	че снел от своя кон юздите
	да попасе трева зелена,
	и с ловкост необикновена
	взел копията и поред
96	замятал ги: едно — напред,
	едно — назад, едно — нагоре…
	И не усещал той умора.
	Но както хвърлял устремено,
100	пет рицари въоръжени
	откъм гората се задали,
	е оръжието си дрънчали
	и вдигали страхотен шум,
104	напредвайки по своя друм.
	Ту копие о някой бук
	се удряло с пронизващ звук,
	ту щит, докоснал дъбов пън,
108	издавал глух метален звън:
	във хор оръжия и клони
	ехтели вред под небосклона.
	Като разбрал от тази врява,
112	че група воини приближава,
	младежът почнал да се вайка:
	— Да, спомням си как мойта майка
	ми казваше, че се страхува,
116	когато дяволи върлуват,
	че щом ги някой тук съзре,
	да се прекръсти е добре.
	Но аз не бих поел обет
120	да следвам нейния съвет
	и сам ще победя без страх
	най-силния от всички тях;
	така останалите вече
124	от мен ще бягат надалече.
	Та ето за каква победа
	мечтал, преди да ги съгледа
	младежът наш. Ала когато
128	показали се от гората
	бойците с ризници блестящи,
	с оръжията си звънтящи
	и с нови копия, каквито
132	не са му виждали очите,
	и всичко светело в зелено,
	в сребристо, в аленочервено
	под слънцето на онзи ден,
136	младежът, явно възхитен,
	възкликнал силно: — Боже мили,
	пред мене са се появили
	пет ангела!… Аз сторих грях,
140	че виждах дяволи във тях.
	И колко права беше мама,
	когато казваше, че няма
	от тях по-висши същества
144	освен Бог. Но нима това,
	което виждам в този час,
	не е Бог, слязъл между нас,
	защото между тях съзирам
148	един, когото аз намирам
	божествен. Господи прости!
	Той тъй над другите блести,
	че нямат и десета само
152	от хубостта и прелестта му.
	Макар че мама ме възпита
	как трябва Бог да се почита,
	да се прославя и обича,
156	пред този бог ще коленича.
	Не пред Всевишния. — Веднага
	младежът, както се полага,
	молитви почнал да реди,
160	тъй както майка му преди
	го учела. Щом го видял,
	водачът воините си спрял
	веднага е думите: — Не бива
164	към него никой да отива,
	че той, какъвто си е плах,
	ще вземе да умре от страх,
	без дума да е промълвил.
168	След туй водачът приближил
	и рекъл му: — Защо стоиш
	така? От мен ли се боиш?
	— Не ме е страх, ала желая
172	от вас самия да узная
	не сте ли вие Бог*. — Но как!
	[* Ст. 173: Посредством реакцията на простодушния момък Кретиен иронично отъждествява рицарството с божественото. Развитието на сюжетната линия не само ще опровергае подобно оприличаване, но и ще внуши идеята за невъзможното извисяване до божественото със средствата на традиционното рицарство.]
	— А кой сте? Нека знам все пак.
	— От рицарите съм. — Пък аз
176	не съм видял до този час
	оттук жив рицар да минава…
	За тях не се и споменава —
	отвърнал момъкът учтив. —
180	Дори от Бог сте по-красив!…
	Защо не съм с подобен лик!
	Ала водачът в този миг
	запитал го: — Ти днес тъдява
184	не си ли виждал да минават
	пет рицари и три моми?
	Но друго бил си наумил
	да разбере сега младежът,
188	оръжието му разглеждал
	и в плен на истинска възхита,
	не се сдържал да го попита:
	— Щом вие рицар се зовете,
192	сир, моля ви се, обяснете
	какво в ръката си държите?
	— Та аз самият новините
	от теб очаквам да науча,
196	приятелю, във този случай,
	а ти въпроси ми задаваш! —
	отвърнал рицарят тогава. —
	Това се копие нарича.
200	— Но то на мойте не прилича…
	За хвърляне ли също служи?
	— Какво говориш, млади друже!
	Със него удря се отблизо.
204	— Тъй както казвате, излиза,
	че с мойте копия ще мога
	аз да убия сам по-много
	животни, даже отдалече,
208	тъй както с лък. — Я чуй, човече,
	от твоите не се нуждая.
	За рицарите аз желая
	от теб да разбера къде ли
212	момичетата са отвели?
	Ала младежът хванал щита
	и все тъй продължил да пита:
	— Ами това, сир, за какво е?
216	— Ти, друже, все за нещо свое,
	разпитваш… Аз бих искал сам
	от тебе нещо да узнам.
	Понеже си ми симпатичен,
220	макар и твърде нетактичен,
	ще отговоря: щит това е.
	— Щит? — Да. Та всеки рицар знае,
	че много му е нужен щитът.
224	Това е сигурна защита.
	От ударите вражи той
	предпазва ме при всеки бой.
	Без щит не може, друже, знай!
228	Затуй ценя го аз безкрай.
	Онези рицари, които
	встрани стояли страховито,
	при своя господар решили
232	да идат. Като приближили
	до него, с любопитство живо
	подхванали нетърпеливо:
	— Сеньоре, на какво разчита
236	уелсецът? Какво ви пита?
	— Какво ли? — рекъл господарят, —
	та той не ще да отговаря
	и страшно много настоява
240	подробно да му обяснявам
	защо е нужна всяка вещ.
	— Сир, този явно е невеж.
	Уелсците са поначало
244	глупаци. Този тук едва ли
	ще е по-умен от кокошка.
	Какъв ли смисъл има още
	да губим ценното си време!
248	За луди някой ще ни вземе.
	— Навярно прави сте. Но аз
	на път не ще поема с вас,
	преди да му представя вещо
252	как служим си със всяко нещо.
	И към младежа се обърнал:
	— Прости ми, друже, ще се върна
	пак на въпроса си дали
256	пет рицари и три моми
	тук някъде не си видял.
	Но момъкът го задържал
	за ризницата и попитал:
260	— Сир, тази дреха как е шита?
	Кажете за какво ви служи?
	— Нима не знаеш, млади друже?
	— Не зная. — Ризница това е,
264	като желязо тежка тя е.
	— Желязна ли е? — Виждаш сам.
	— За бога, виждам. Но не знам
	защо ми е да я обличам.
268	А е красива, не отричам!
	— Чуй, друже! Щом си ти облечен
	с такава ризница, тя пречи
	на копията и стрелите
272	при бой да те ранят в гърдите.
	— Та значи, ако са снабдени
	със ризници сърни, елени,
	защо тогаз на лов да ходя
276	и в гъсталаците да бродя?
	Подхванал рицарят веднага:
	— Мой друже, Бог да ти помага!
	Кажи какви са новините
280	за рицарите и момите.
	Младежът, все така решен,
	попитал: — С туй ли сте роден?
	— Не, не. Не можеш, друже млад,
284	да дойдеш тъй на този свят.
	— А кой тогаз ви го е дал?
	— Ще кажа, щом съм обещал.
	— Кажете де! — Тогава чуй:
288	от крал Артур е всичко туй.
	Преди пет дни дари ни той
	с каквото нужно е за бой…*
	[* Ст. 290: Рицарските доспехи са стрували приблизително колкото едно малко земеделско стопанство. Встъпващият в рицарски сан мъж принадлежи обикновено към най-бедната прослойка от аристокрацията и разчита на материалната помощ на сеньора, за да си осигури кон и оръжие. Артур дарява с тях новопосветените рицари — доказателство за прословутата му щедрост.]
	Я разкажи, макар и сбито,
292	за рицарите и момите:
	какви на външен вид те бяха
	и много бързо ли вървяха.
	А той отвърнал: — Сир, там, дето
296	гората стига до небето,
	обгръщайки самия склон,
	се врязва проходът Валдон.
	— Е, и какво пък от това?
300	— Там има майка ми нивя:
	сега орачи ги орат.
	Ако са взели този път,
	те могат да ви кажат нещо.
304	Помолили го те горещо
	със тях да иде още днес
	там, дето сеели овес.
	Младежът яхнал своя кон
308	и ги повел към онзи склон
	при хората, които е брани
	брануват ниви разорани.
	Щом своя господар съзрели,
312	работещите пребледнели:
	видели те, че придружен е
	от рицари въоръжени,
	и мигом ги обхванал страх,
316	че той е разговарял с тях,
	и ще поиска да е рицар,
	а майка му — сама, вдовица —
	в скръб ще изгуби сетни сили.
320	Помолили се: — Боже мили,
	дано се за това не сеща!
	Щом той застанал им насреща,
	попитал ги: — Да сте видели
324	пет рицари из тез предели
	със три девици да вървят?
	— Да, минаха по този път —
	един от тях веднага рекъл.
328	Тогаз младежът се завтекъл
	към рицаря и казал: — Сир,
	ще ви обадя най-подир:
	оттук са минали момите.
332	Но аз не знам защо мълчите
	за краля? Носи му се слава,
	че рицарите посвещава*.
	[* Ст. 334: За разлика от благородническите титли рицарското звание не е наследствено. По принцип то е признание за лични качества, но на практика отговаря на нуждите на феодала от постоянна армия.]
	— Ще кажа, драги: всички знаят,
336	че в Кардуел живее кралят.
	Преди пет дена беше там,
	е ей тези две очи аз сам
	видях го. Но ако се случи
340	да липсва, лесно ще научиш
	къде той точно пребивава.
	Но аз сега те умолявам
	да кажеш името си — как
344	да те наричаме все пак.
	— Зовът ме Синко — отговорил
	младежът. — Синко ли? — повторил
	след него рицарят. — Едва ли
348	туй име само са ти дали…
	— И Братко ме наричат някои.
	— Но истинското име как е?
	За него всъщност аз те питам,
352	на този отговор разчитам.
	— Добре, ще кажа: някой път
	и „Сир“ ме хората зоват.
	— Чудесно, но това не значи,
356	че ти не казват другояче.
	— Не, не, аз нямам друго име.
	— О, Боже мили, пощади ме!
	Невероятно ми се струва
360	туй, що ухото ми дочува.
	И рицарят при тези думи
	в галоп поел по своя друм и
	се втурнал другите да гони.
364	Младежът яхнал своя кон и
	към майчиното си имение
	препуснал. Там със нетърпение
	и с горест чакала го тя.
368	Каква била й радостта,
	когато го видяла вече,
	че се е върнал отдалече!
	Излязла майка му насреща
372	и казала е любов гореща:
	— О, синко мили!… — И не спряла
	да му повтаря до премала
	все тези думи. — Аз от страх
376	по теб без малко не умрях.
	Къде се толкова забави,
	в кои поля, в кои дъбрави?
	— Къде ли? Чуй ме. С тебе само
380	ще споделя аз всичко, мамо.
	Нали от ангели небесни
	за тебе няма по-чудесни
	създания. Тук на земята
384	по-висша твар не е позната.
	Така твърдеше ти преди.
	— То може да се потвърди
	от не един човек. — Кой знае?
388	Твърди се, но дали така е?
	Във Пустата гора аз бях
	и там създания видях,
	които бяха по-чудесни
392	дори от ангели небесни.
	През сълзи майка му тогава
	пак взела да го поучава:
	— Дано и в място най-далечно
396	да бди над тебе Господ вечно!
	Ти с ангели, както разбрах,
	си бил и много ме е страх,
	че те убиват всичко живо
400	по пътя си немилостиво.
	— Не, мамо, всички тук твърдят,
	че рицари се те зоват.
	Когато чула тези думи,
404	загубила тя своя ум и
	след малко, вече посвестена,
	продумала му натъжена:
	— Горката аз, ах как съм клета,
408	че не предпазих си детето
	от рицарите пусти*! Всуе!
	[* Ст. 409: Родителите на Персевал се застъпват за две противопоставящи с идеологии: бащата — за рицарската, майката — за християнската.]
	А можеше и да не чуеш
	за тях. Ти щеше да си рицар,
412	ако на твоя мил бащица
	и на другарите добри
	Бог беше склонен да дари
	живот и здраве. Никой друг
416	освен баща ти, синко, тук
	с такава храброст не блестеше.
	Той най-достоен рицар беше
	сред всички острови в морето.
420	Гордей се със това, което
	от него ти си наследил.
	Не би се и от мен червил:
	дедите ми, баща ми бяха
424	все рицари и те успяха
	рода ни да прославят с чест.
	От тях по-доблестни до днес
	не зная аз. Но би могло,
428	за жалост, да се случи зло
	на хора храбри, умни, честни:
	те често стават най-злочести.
	А пък които са лениви
432	и недостойни, и злобливи,
	тях сякаш злото ги не хваща;
	добрият за доброто плаща.
	Но ти не знаеш, сине мой,
436	че бе ранен баща ти в бой —
	между краката бе улучен.
	След този удар злополучен
	като че замъкът, нивята
440	за миг потънаха в реката.
	В голяма бедност той изпадна…
	Жестока участ, безотрадна,
	върху народа се стовари,
444	самия Пендрагон удари,
	а той — на крал Артур бащата —
	все още крал бе на страната.
	И всички бяха разорени,
448	земите им — опустошени.
	Какво и как да се спасява.
	Та беше татко ти тогава
	във Пустата гора, в свой замък,
452	но тук да дойде сили нямал
	и той не виждал изход друг,
	освен да го докарат тук*.
	[* Ст. 454: След тежката рана бащата на Персевал е носен на носилка, подобно на Крал Рибар от замъка на Граала.]
	Ти беше мъничко дете,
456	едва навършил беше две
	и още не те бях отбила.
	А преди теб се бях сдобила
	със две момчета. Тях баща ти,
460	като пораснаха, ги прати
	в два кралски двора на учение,
	та там те бойното кръщение
	със кон и сабя да получат,
464	на рицарство да се научат.
	По-възрастният брат на кон
	при краля на Ескавалон
	отиде — той бе смел, почтен
468	и в рицарството посветен.
	А другият — той бе прибран
	във Гоморет от краля Бан.
	В един ден моите момчета
472	били за рицари приети
	и към дома поели път
	мен и баща ти да дарят
	със радост, ала, както чух,
476	във бой предали Богу дух.
	По-късно, синко, се разбра,
	че на големия ти брат
	били очите изкълвани
480	от ненаситни черни врани.
	От скръб помина се баща ти
	и си останах аз, горката,
	по три покойника да страдам.
484	Ти беше моята отрада,
	единственото ми имане,
	което тука ми остана,
	единствената ми утеха…
488	Зли сили другите отнеха.
	Синът не смятал, че е длъжен
	да слуша този разказ тъжен
	и рекъл: — Мамо, дай да ям.
492	Защо ми казваш туй не знам,
	но знам, че много бих желал
	да ида там, при онзи крал,
	където рицар смел се става.
496	И майка му едва успява
	за малко да го задържи,
	та всичко нужно да стъкми,
	да сложи във един вързоп
500	дебела дреха от коноп
	и нова риза от коприна,
	и туника, и пелерина,
	ушити по последна мода,
504	та спретнат винаги да ходи.
	Но все припирал той. Едва
	били изминали ден-два
	и тя му всичко натъкмила,
508	ала така се натъжила,
	че със целувки, през сълзи
	му рекла: — Много ми тежи,
	че ти при краля заминаваш,
512	че искаш рицар там да ставаш,
	доспехи нови да получиш.
	Какво ли с тебе ще се случи?
	Как би се справил, сине мой,
516	щом още не си влизал в бой
	и нямаш никакво умение
	да ползваш бойно снаряжение?
	Обхваната съм от тревога,
520	че няма никога да могат
	да те научат. Нищо чудно
	за начинаещ да е трудно.
	Но си е истинско мъчение
524	да не успяваш при учение.
	Аз искам да ти дам съвет,
	за да го следваш занапред.
	Щом е него се съобразяваш,
528	ти винаги ще преуспяваш.
	Ако е рекъл Бог, след дни
	ще станеш рицар, но помни,
	че със жена ако се срещнеш
532	и се нуждае тя от нещо
	или от някакви беди
	е сполетяна, ти бъди
	готов веднага да помогнеш,
536	е добра постъпка да я трогнеш.
	Жените щом не уважаваш,
	завинаги без чест оставаш.
	Но ако правиш им услуги,
540	ще те зачитат всички други.
	Ако предлагаш им наслада,
	не се натрапвай до досада.
	За мъж е щастие, нали,
544	девойка да му позволи
	да я целуне. Но тогава
	недей с прищевки прекалява!
	Щом пръстен има тя на пръста
548	или с кесия е на кръста
	и от любов към теб решава
	да ти ги подари, тогава
	да не помислиш отегчен:
552	„Не, този дар не е за мен“.
	Да ги приемеш бъди склонен…
	Щом като дар са те, защо не?
	И друг съвет: ако мъжът
556	е с някого на дълъг път,
	не бива да се колебае
	той името му да узнае.
	Човек се опознава лесно,
560	щом името му е известно.
	Помни, единствено си струва
	с достойните да се общува:
	те в грях не биха те въвели,
564	щом с тебе са на път поели.
	По църкви и по манастири
	ходи редовно: всеки дири
	най-сигурна утеха в Бога.
568	На него се моли най-много
	и тебе с благодатен жест
	да надари с достойнство, с чест.
	— Защо е църквата, кажи ми?
572	— Да славим, сине мой любими,
	Създателя на битието,
	на всичко живо под небето.
	— А манастир какво е, мамо?
576	— То, синко, свят и хубав храм е,
	изпълнен с много свети вещи,
	там молят се и палят свещи,
	там, синко, името Христово
580	се слави със свещено слово,
	че Той за своите идеи
	оклеветен бил от юдеи.
	Без никаква вина пророкът
584	подложен бил на най-жестоки
	мъчения, че за душите
	на нас, мъжете и жените,
	се е застъпил, та във ада
588	да не отидат, да не страдат.
	Те били го със злоба, с мъст,
	разпнали го на дървен кръст
	е венец от тръни на главата.
592	Да чуеш литургия свята,
	молитва да прошепнеш там —
	затуй се ходи, синко, в храм.
	Отвърнал той, че обещава
596	да ходи, както подобава,
	и сам в обителите божи
	е охота… Ала той не можел
	при майка си да чака много…
600	Преди да дойде час за сбогом,
	надянал бързо облеклото,
	на коня прикрепил седлото
	и без да губи много време,
604	щял трите копия да вземе,
	когато майка му решила
	от копията две насила
	да вземе: хващало я страх.
608	че по-опасно ще е с тях.
	Да беше майка му посмяла
	и третото би тя прибрала.
	В ръката си младежът стискал
612	върбова пръчка — с нея искал
	да удря коня за из път.
	За тръгване дошъл часът.
	И майка му с любов, през плач,
616	му рекла: — Бог да е водач
	на стъпките ти, сине мили,
	и да ти дава радост, сили,
	да имаш в него упование.
620	Но щом на хвърлей разстояние
	бил нашият приятел млад,
	обърнал поглед той назад,
	видял, че майка му, горката,
624	в несвяст се свлича на земята,
	като че ли в предсмъртен миг,
	и с пръчката като е камшик
	той коня си ударил здраво,
628	за да го понесе направо
	с присъщия му ход чевръст,
	към онзи лес злокобно гъст.
P$


>>	Персевал среща приятелката на Надменния рицар

P>
	И яздил той от сутринта,
632	дордето паднала нощта,
	преспал на шумата зелена
	и станал, щом денят наченал…
	И се разнесла птича песен.
636	Възседнал своя кон чудесен,
	на път отправил се той пак
	и за почивка спрял се чак
	край шатра сред трева зелена
640	и кладенец с вода студена.
	А шатрата била тъй чудна:
	оттук я гледаш — изумрудна,
	оттам пък — огненочервена,
644	с блестящи ленти украсена.
	Отгоре златният орел,
	лъчите слънчеви поел,
	разливал пурпурни каскади
648	върху зелените ливади
	е отблясъци, каквито няма
	по цялата земя голяма*.
	[* Ст. 650: Мотивът за шатрата с изображение на птица, огряна от слънцето, в рицарските романи обикновено е последван от среща на героя със самотна девойка или фея. Вж. например поемата „Песен за Ланвал“ от Мари дьо Франс (1170) или _Първо продължение на романа за Персевал_ (нач. на XIII в.).]
	А из полята нацъфтели
652	уелски шатри се редели.
	Младежът мигом се завтекъл
	към шатрата и сам си рекъл:
	— Това ли е домът ти, Боже?
656	Ще вляза в него, инак може
	грях да сторя. Мама беше
	напълно права: тя твърдеше,
	че няма нищо по-красиво
660	от църквата и че не бива
	да отминавам никой храм,
	че редно е да вляза там
	и до иконите да стигна,
664	та глас към Бога да издигна
	с молба храна да ми даде,
	че нещичко ми се яде.
	Той до отворената шатра
668	се приближил и във средата
	копринено легло съзрял,
	а в него някой сладко спял:
	това било девойка млада.
672	Вън по зелената ливада
	приятелките й берели
	за шатрата букети бели.
	Младежът влязъл, без да пита,
676	но почнал конят му да рита
	и младата жена събудил.
	Не се и миг младежът чудил,
	а казал е най-любезен глас:
680	— Госпожице, привет на вас.
	Мен майка ми ме посъветва
	и аз пред нея дадох клетва
	да поздравявам най-горещо
684	навсякъде, където срещна,
	девойки като вас. Аз няма
	сега да изменя на мама.
	Девойката от страх и смут
688	младежа сметнала за луд,
	дори упрекнала се тя,
	че му търпяла глупостта,
	и рекла: — Отминавай, драги,
692	защото чакат те тояги.
	— Добре, ала целувка дай!
	Не ме е страх от никой, знай!
	Така ме майка ми научи.
696	— Не ще ти падне, момко, случай
	да ме целунеш. Хайде, стига,
	че ето моят мил пристига…
	Но момъкът бил много як
700	и сграбчил я, че инак как
	с добро целувка да поиска.
	В леглото почнал да притиска
	девойката, а тя, горката,
704	напразно взела да се мята…
	Но той отново я нападнал,
	целувки двайсет си откраднал
	и в суматохата видял,
708	че на ръката й блестял
	чудесен пръстен изумруден,
	и казал още превъзбуден:
	— Я дай ми пръстена тогава,
712	девойко! Аз не съм забравил,
	че мойта майка на раздяла
	уроци ценни ми е дала…
	Знай, този пръстен се полага
716	на мен. Дай пръстена веднага!
	— Не! — рекла тя. — Та той е мой,
	не ще го вземеш даже с бой.
	Той хванал й дланта сърдито,
720	разтворил пръстите й свити,
	измъкнал пръстена от пръста,
	на своя турил го чевръсто
	и казал гордо: — Този ден
724	за своя труд съм награден
	с целувки, та макар и кратки,
	но тъй упойващи и сладки…
	Прислужничките* ни едва ли
	[* Ст. 727: Героят очевидно има известен опит с момичетата, но е далеч от куртоазните норми на поведение спрямо дамите.]
728	по-сладички ми биха дали.
	Тя казала му през сълзи:
	— Чуй, пръстенчето ми върни!
	Щом толкоз грубо се държиш,
732	с живота си ще заплатиш.
	Не ще ти се размине, знай!
	Но нейните слова комай
	не стигнали до госта млад.
736	Напротив, той усещал глад
	и тъкмо в този миг преминал
	край малка бъчва, пълна с вино,
	до нея — сребърен бокал,
740	а на тръстиков сноп съзрял
	покривка бяла, под която
	стояло ядене богато:
	три вкусни гозби от елен.
744	Та как да е опечален,
	и недоволен и сърдит!
	След малко бил напълно сит:
	едното блюдо сам изял
748	и най-охотно си налял
	чудесно вино във бокала,
	изпразнил го на екс и казал:
	— Госпожице, ела при мен,
752	обядът е предназначен
	за нас. И двама да ядем
	от него колкото си щем,
	едното блюдо ще остане.
756	При тази негова покана
	тя продължавала да бърше
	сълзите, пръстите да кърши
	от болка и от отчаяние
760	след неговото злодеяние.
	Той до насита ял и пил,
	остатъците припокрил
	е покривката и се наканил
764	отново своя път да хване…
	А как сама да я остави?
	Но нямало какво да прави
	и казал й: — Добра бъди,
768	девойко, и не се сърди,
	че пръстенчето ти отнемам.
	Пред теб сега обет поемам
	за най-добро обезщетение…
772	Аз тръгвам с твое позволение.
	Девойката го уверила,
	че тя не би благословила
	човека, заради когото
776	я сполетяло зло, каквото
	едва ли някоя жена
	изпитва в нейната страна.
	Каква отплата би й дал,
780	честта й щом е поругал!…
	Но плач прекъснал й гласа.
	А в този миг откъм леса
	любимият й се задал,
784	по конските следи разбрал,
	че с нея нещо лошо става,
	видял, че плаче, и тогава
	й рекъл: — Мила моя, лесно
788	се сещам по следите пресни,
	че някой рицар тук е бил.
	— Не беше рицар, друже мил,
	а бе уелсец прост, неук
792	и най-нахално влезе тук.
	От гозбите ви яде той,
	като че на приятел свой
	е гост. И виното опита…
796	— Затуй ли, мила, са сълзите?
	Той на подобно угощение
	би бил и е мое позволение.
	— Не, сир, и нещо друго стана:
800	ръката ми той грубо хвана
	и пръстена ми взе насила.
	Една зла мисъл осенила
	любимия й. Той й казал:
804	— Голям негодник е излязъл!
	Е, нищо, нека си го носи…
	Но май във друго е въпросът.
	Не се ли случи още нещо?
808	— Да, сир, целуна ме горещо*.
	[* Ст. 808: Разказът на девойката споменава трите обидни жеста на Персевал в последователност, обратна на тяхното извършване. Това е един от многобройните примери за инверсия, чрез които се проявява естетизмът на Кретиен. Понякога естетизмът прераства в маниеризъм. Тук обаче той, струва ми се, има своите идейни основания. Редът на трите постъпки на Персевал не е случаен. Насилствената целувка, изтръгнатият пръстен (по принцип даряван в знак на взаимна вярност) и почерпването би следвало да протичат в обратен ред според куртоазните правила. В този смисъл може да се каже, че разказът на девойката поставя действията на Персевал в техния правилен порядък. С други думи, разказът тук отразява не случилото се, а етичния кодекс.]
	— Целунал те горещо, значи?…
	— Да, сир, целуна ме, обаче
	самата аз не бях съгласна.
812	— На мене всичко ми е ясно:
	Признай, че ти хареса даже.
	О, нека Бог да те накаже! —
	от ревност той й изкрещял. —
816	Достатъчно съм с теб живял
	че да ти мине днес лъжата.
	Ти за слепец недей ме смята,
	добре съзирам подлостта:
820	на крив път те изведе тя.
	Дордето не постигна мъст,
	изобщо няма (честен кръст!)
	пред коня ти овес да сложа.
824	И даже ако се наложи,
	не ще го подковават пак*.
	[* Ст. 825: В келтската митология и в романите от Бретанския цикъл конят има привилегирован статут. Кон и ездач биват често отъждествявани. Съдбата на коня е анонс за съдбата на ездача. Затова и в случая наказанието, наложено на девойката, започва с малтретирането на нейния кон.]
	Ако умре, ще видим как
	ще ходиш ти пешком след мен.
828	Не се надявай някой ден
	одеждите си да смениш,
	окъсана ще си вървиш,
	дорде на момъка главата
832	не се търкулне на земята.
	А после взел, че се наял.
P$


>>	Персевал среща Червения рицар и се представя в двора на Артур

P>
	Младежът в този миг видял,
	че въглищар по пътя ходи
836	и своето магаре води
	и го попитал: — Хей, човече,
	навярно идваш отдалече…
	Да знаеш някой път по-кратък
840	за Кардуел, че май нататък
	е крал Артур? За чест и слава
	достоен рицар там се става.
	— Върви по този път, дордето
844	съгледаш крепост край морето —
	отвърнал бързо въглищарят. —
	Там може крал Артур да свариш
	ту радостен, ту тъжен той е.
848	— Защо? Причината в какво е?
	— Веднага ще ти отговоря:
	Артур със верните си хора
	над крал Рион спечели бой
852	и затова се радва той.
	Ала проблеми му създават
	бароните; те настояват,
	без да изпитват угризения,
856	да идат в своите имения.
	И кралят много негодува.
	Младежът сякаш че не чувал —
	пак нетактичност проявил,
860	ала все пак доволен бил,
	че знае в кой път да поеме,
	за да пристигне там навреме.
	Брега щом стигнал, той видял
864	дворец е висок защитен вал
	и тъкмо в същия момент
	от портите, въоръжен,
	млад, силен рицар се задал.
868	Във лявата ръка държал
	той щита, шлема и юздата,
	а в дясната — бокал в позлата.
	И цялото му снаряжение
872	блестяло в чудно отражение.
	Младежът го харесал много
	и си помислил: — Ех, да мога
	от краля в дар да имам аз
876	това оръжие! Тогаз
	тук на земята никой няма
	да чувства радост по-голяма.
	И той се втурнал по посока
880	на замъка и с два-три скока
	пред рицаря се озовал.
	Веднага рицарят го спрял
	и строго рекъл: — Чакай, стой!
884	При крал Артур ли, друже мой?
	— Да, ще му искам позволение
	за чудното ви снаряжение.
	— Ако е тъй, недей отлага,
888	върви и връщай се веднага.
	На този лош и долен крал
	да кажеш, че съм ти предал
	да ми отстъпи сам земята.
892	В противен случай, нека прати
	тук някой да я защитава.
	Не вярва ли, кажи тогава,
	че аз съм този рицар смел,
896	бокала с виното отнел.
	На храстите да бе говорил,
	той много по-добре би сторил…
	Отминал момъкът и ето,
900	че той пристигнал там, където
	Артур и свитата му цяла
	в голямата приземна зала
	(със точна форма на квадрат)
904	били се сбрали за обяд.
	Младежът наш на кон решил
	да влезе… Крал Артур се бил
	отпуснал в мисли. Той седял
908	на мястото си и мълчал,
	а всички други със наслада
	си продължавали обяда*.
	[* Ст. 910: Кралската трапеза е централно място в Артуровия двор. Нещо повече: в двора — идеализирано пространство на власт — пиршеството, веселието и игрите около тях се явяват основно занимание на Артур и рицарите на Кръглата маса. Пиршеството е тясно свързано с приключението. В редица романи Артур сяда на масата, но отказва да яде, докато не научи за — или докато не се случи — ново приключение. Така кралският банкет се явява генератор на една специфична събитийност.]
	Но момъкът не знаел кой
912	е крал Артур, та нему той
	любезен поздрав да отправи.
	Йоне тогава се изправил,
	в ръката си голям нож хванал.
916	— Щом, драги мой, си тъй застанал
	и нож държиш, кажи поне
	кой тук е кралят. — А Йоне
	учтиво казал му: — Как кой?
920	Та ето краля, друже мой.
	Младежът, щом се приближил,
	Артур учтиво поздравил,
	но кралят в мисли бил потънал,
924	внимание не му обърнал.
	Младежът се опитал пак
	за поздрав да направи знак,
	но кралят си останал ням.
928	Младежът рекъл си: — Не знам
	как кралят, който не говори,
	от някой млад човек ще стори
	смел рицар. Туй не е възможно*.
	[* Ст. 931: Изисканото говорене е важна рицарска добродетел. Мълчанието на краля е абсурдно, защото е несъвместимо с рицарския кодекс, олицетворяван от него. Очевидно Кретиен се стреми да разчупи застиналия образ на суверена. Впоследствие рицарското безмълвие като признак за незрялост и несъвършенство ще бъде илюстрирано от неадекватното поведение на Персевал в замъка на Бланшфльор (ст. 1860–1864) и в замъка на Граала (ст. 3243–3253).]
932	И вече малко разтревожен,
	на коня дръпнал той юздата
	за връщане, но в бързината
	съборил шапката на краля
936	върху софрата да се валя.
	Сам крал Артур със изненада
	видял как шапката му пада,
	от мислите си се отърсил,
940	със поглед момъка потърсил
	и казал му със глас приятен:
	— Добре дошъл при нас, мой брате
	Простете ми, че си мълчах:
944	но в размисъл потънал бях.
	От мисли мрачни бях обзет,
	защото моят враг заклет
	от нивите ми иска дял,
948	говори като полудял,
	че всички му принадлежат.
	_Червения_ го май зоват,
	от Генгеройската гора е.
952	Кралицата, дори и тя е
	сега при нас — да ни окаже
	подкрепа в този миг тъй важен.
	Доколкото засяга мен,
956	не съм чак толкова смутен
	от думите, които рече
	тук онзи рицар. Ала вече
	не издържах, щом тоз нахал
960	заля със златния бокал
	кралицата. Ах, колко долно
	постъпи! Колко ми е болно*!
	[* Ст. 962: Крал Артур олицетворява рицарската общност, но не отстоява с дела нейния морал. Той е по-скоро абстрактен принцип на рицарството и често проявява изненадваща пасивност. Затова честта на двора или на кралицата трябва да бъде защитавана от други рицари. Подобна е също изходната ситуация в _Ланселот, Рицаря с каруцата_, когато дръзкият Мелеаган отвлича кралица Гениевра пред очите на Артур и на целия двор. Тогава от краля се очаква не да отговори лично на предизвикателството, а да определи шампиона на общността, т.е. рицаря, който ще брани и отмъщава за обруганата кралска чест.]
	Тя тъй жестоко се обиди,
964	че в свойта стая си отиде
	веднага, с накърнена чест.
	Ах, как ли ще се чувства днес?
	А пък младежът се прозявал —
968	дори и пет пари не давал
	за болката на този крал,
	и не усетил капка жал
	за поруганата кралица.
972	— Кралю, от мен сторете рицар —
	изтърсил момъкът припряно.
	Лицето му било огряно
	от две усмихнати очи.
976	И кой ли ще го уличи
	във глупост, та нали наглед
	бил благороден и напет!
	— Мой друже, слезте на земята.
980	му рекъл кралят, — а юздата
	на коня на слугата дайте,
	той сам ще се погрижи. Знайте,
	че тук ще ви окажем днес
984	е господна воля кралска чест.
	Младежът рекъл му: — Простете,
	нали си бяха на конете
	онези рицари в гората?
988	Защо аз трябва на земята
	да сляза? Не, не ща! За Бога,
	я действайте, че бързам много!
	— Да — казал кралят, — друже драг,
992	ще действам аз и още как,
	щом имате такъв стремеж.
	— Но — рекъл нашият младеж, —
	не рицар най-обикновен,
996	а като Рицаря Червен.
	Пред замъка той скоро беше
	и златния бокал държеше.
	Оръжието му от вас
1000	бих искал да получа аз.
	Щом сенешалът* чул това,
	[* Ст. 1001: Сенешал (от лат. _Senescalus_ — най-възрастният) — най-високата длъжност в кралския двор през Ранното средновековие. Сенешалът ръководи интендантството, администрацията, а при отсъствие на краля го замества като главнокомандващ армията. Филип-Август премахва тази длъжност в края на XII в. (1185).]
	ядосан завъртял глава
	и рекъл: — Друже мой, идете
1004	при него и си го вземете.
	Наглед сте на това способен
	и случай имате удобен.
	По-бързо, време не пилейте!
1008	— Ке* — рекъл крал Артур, — недейте
	[* Ст. 1008: Според _История на британските крале_ от Джефри Монмътски (1135) Ке е млечен брат на Артур. По съвет на вълшебника Мерлин, Игерна, майката на Артур, поверява извънбрачния си син на грижите на родителите на Ке. В романите на Кретиен дьо Троа Ке е своеобразен антикуртоазен герой, отличаващ се с невъздържаност, самохвалство, грубост, присмехулство — все качества, несъвместими с представата за куртоазната рицарска етика.]
	да се държите заядливо!
	Не можете ли по-учтиво?
	От тези думи на младежа
1012	и аз разбрах, че е невежа.
	Ала кой би твърдял, че той
	не е от благороден сой.
	Как може подбиви такива
1016	към непознат! Така не бива!
	Тук недостойното държание
	е плод на лошо възпитание,
	а този момък според мен
1020	би станал рицар смел, почтен.
	На честен мъж не подобава
	да обещава, без да дава.
	Щом пред приятел се вречеш,
1024	ще изпълняваш, щеш не щеш —
	неудържано обещание
	си е направо наказание.
	Нали съм казвал неведнъж
1028	на вас, че ако някой мъж
	обета си не изпълнява,
	сам себе си той заблуждава,
	отблъсква близките си хора
1032	и тъй навлича си позора.
	Но докато добрият крал
	говорел, момъкът видял
	девойка стройна, нежна, мила,
1036	която всеки би пленила.
	Той поздравил я, а в замяна
	отвърнала му тя засмяна:
	— Бъди от Бог благословен!
1040	Заклевам ти се, че за мен
	не ще да има в този свят
	по-храбър рицар, по-сърцат
	от теб. Ще се прославиш, знай,
1044	и тука, и в далечен край.
	И тя в усмивка засияла,
	ощастливена се засмяла
	за първи път от цели шест
1048	години… Ке, от яд обзет,
	плесница силна й ударил,
	но да повтори той не сварил,
	защото вече на земята
1052	лежала просната момата.
	Ке хладнокръвно се обърнал
	накъм камината и зърнал
	един шут и с ритник тогава
1056	го пратил в живата жарава,
	защото шутът непрестанно
	повтарял нещо доста странно:
	— Това момиче ще се смее
1060	едва когато доживее
	да види рицар смел, прославен
	комуто тука няма равен*.
	[* Ст. 1062: Девойката, която не се е смяла шест години, и шутът са две скачени фигури — на вечната меланхолия и на вечния смях. Девойката стои типологично по-близо до келтската традиция, доколкото е подвластна на своеобразна забрана (келтското „гейс“) да не се смее, докато не се появи най-добрият рицар. Шутът е по-скоро продукт на християнското схващане за лудостта като последица от Божията благодат, изпратена на грешника за неговото спасение. Така се обясняват пророческите способности на лудия, който предсказва бъдещото наказание за Ке(ст. 1264–1273).]
	И шутът все така крещял…
1064	А момъкът в тоз миг вървял
	със своите кроежи скрити
	на оня рицар по следите.
	Йоне отлично знаел как
1068	младежа наш по път най-пряк
	да изпревари, та по-скоро
	да се завърне с вести в двора.
	През тайни входове той минал
1072	пресякъл някаква градина
	и на открито се оказал.
	И рицарят бил там излязъл —
	в очакване на бойна слава.
1076	Дошъл и момъкът тогава
	оръжието му да вземе.
	Червения съвсем навреме
	бил сложил златния бокал
1080	встрани, младежът го видял
	и рязко казал му: — Преди
	минути кралят нареди
	оръжието да дадете
1084	на мен. По-бързо го свалете!
	Тогава рицарят запитал:
	— А кой ще влезе в бой в защита
	на краля! Кой ще се намери
1088	с мен силите си да премери!
	Младежът рекъл докачен:
	— Шега не си правете с мен!
	Оръжието докога
1092	ще чакам? Дайте го сега!
	Веднага! Тъй е наредено.
	— Младежо, питам те почтено:
	от името на краля кой
1096	ще дръзне с мен да влезе в бой?
	— Я времето не ми губете,
	оръжието отстъпете,
	че щом се бавите, тогаз
1100	и сам ще си го взема аз.
	Но рицарят бил тъй ядосан,
	че не повторил пак въпроса,
	на копието с дръжката
1104	ударил го той мъжката.
	Младежът, който нямал броня,
	се свлякъл тутакси от коня
	със остра болка във гърдите,
1108	погледнал рицаря сърдито
	и вече тройно разгневен,
	като видял, че е ранен
	(от болка той дори не ахнал),
1112	със копието си замахнал
	към рицаря и го забил
	в главата му. Тъй точен бил,
	че да удари не повторил:
1116	такава рана той отворил,
	че кръв потекла на талази.
	Как рицарят да се предпази?!
	Той паднал мъртъв на земята…
1120	Така приключила борбата:
	младежът в миг от коня скочил,
	към падналия се насочил,
	отнел му щита, после шлема
1124	направил опит да му вземе,
	но да го махне не успял.
	И меча също пожелал —
	от ножницата многократно
1128	го дърпал, но безрезултатно.
	И вече щял с един замах
	да го захвърли, но чул смях —
	Йоне го гледал как се сили
1132	и го попитал: — Друже мили,
	кажете ми какво ви става?
	Това не ви ли се удава?
	— И сам не зная. Бях решил,
1136	че кралят ми е подарил
	оръжието, ала ето,
	че май ще трябва на парчета
	трупът му да се насече
1140	(като че в пещ ще се пече):
	със меча за да се сдобия,
	наложи се да го убия.
	Йоне му рекъл: — Лесно мога
1144	да му го взема. На тревога
	сега недейте се поддава.
	— След като можете, тогава
	по-бързо действайте! — отсякъл
1148	младежът. И Йоне съблякъл
	напълно рицаря убит —
	и шлем, и ризница, и щит
	в ръцете си младежът стискал.
1152	Но в този миг той не поискал
	да сложи рицарските дрехи
	наместо своите доспехи.
	Коприненото наметало
1156	от рицаря не би стояло
	добре на момъка. Не, не!
	Каквото да твърдял Йоне,
	той нямало да позволи
1160	обущата му да свали.
	— Шега си правите, изглежда.
	Не мога здравите одежди,
	които ми добре стоят,
1164	да ги захвърля насред път.
	От думите ви тъй излиза…
	Нима конопената риза
	за друга ще сменя, по-мека?
1168	Наметка ли да сложа лека
	и да оставя тук онази,
	която от дъжда ме пази?
	По дяволите който смята,
1172	че моите дрехи на земята
	ще хвърля, за да взема чужди!
	Луд от съвети няма нужда —
	оръжие той искал само…*
	[* Ст. 1175: Персевал надява рицарските доспехи върху грубите дрехи, ушити от майка му — бурлесков жест, с който Кретиен намеква за несъвместимостта между майчините съвети и рицарското призвание.]
1176	Йоне склонил пред твърдостта му
	(било излишно да се спори),
	поставил лъскавите шпори
	върху обущата от кожа,
1180	а после ризницата сложил,
	и шлема му нахлузил лесно
	(а той отивал му чудесно),
	на кръста меча му пристегнал
1184	(и той като излят прилегнал),
	след туй пък му показал как
	на стремето да слага крак
	и как на коня да се мята
1188	(това не му било познато).
	Накрая копие му дал,
	и във момента, в който щял
	да тръгва, чул гласа му: — Аз
1192	дарявам коня си на вас;
	макар че е неудържим,
	не ще ми е необходим.
	А вие краля поздравете
1196	и му бокала занесете.
	А пък девойката, която
	получи удар по главата
	от сенешала, нека знае,
1200	че той един ден ще се кае:
	е такъв обяд ще го гостя,
	че тройно ще му отмъстя.
	Йоне тогава обещал
1204	да върне златния бокал
	и с думи топли и добри
	девойката да ободри.
	И всеки своя път си хванал…
1208	Когато пред Артур застанал,
	Йоне веднага му подал
	в ръката златния бокал
	и рекъл: — Сир, бокала! Ето!
1212	Изпраща ви го този, дето
	заслужи рицарската чест.
	— Но кой е станал рицар днес? —
	попитал кралят с изненада.
1216	— Сир, тази чест сега се пада
	на онзи момък, който влезе
	при вас на кон и пак излезе.
	— Говориш за един абдал,
1220	безцеремонно настоял
	оръжието да му дам
	на онзи рицар, който срам
	и неприятности ни носи?
1224	— Да, сир, за него е въпросът.
	— Как взе той златния бокал?
	Едва ли с рицаря-нахал
	поддържали са дружба стара?
1228	— О, не! Младежът го накара
	с живота си да заплати.
	— Но как се случи, разкажи.
	— Сир, аз дори и не разбрах:
1232	най-неочаквано видях,
	че рицарят започна пръв,
	а после цял потъна в кръв:
	младежът просто се обърна
1236	и хубавичко му го върна —
	със удар му разби главата
	и онзи падна на земята.
	Артур упрекнал сенешала:
1240	— Ах, Ке, не чакайте похвала
	от мен! Когато се обади,
	гласът ви все ни носи свади.
	От рицар днеска той лиши ме,
1244	с чест защищавал мойто име.
	— И друго, сир, кълна се вам,
	че той помоли да предам
	и на момичето, което
1248	Ке днес удари по лицето,
	че той ще отмъсти за нея
	и ще накаже сам злодея.
	Бъдете сигурен в това!
1252	Чул шутът тези му слова
	(край огъня, където бил),
	до краля бързо приближил
	и рекъл с радост на сърцето:
1256	— Сир, Бог ми е свидетел. Ето,
	че вече сбъдват се знамения
	за страховити приключения
	и те ще се повтарят често
1260	и ще се отразят злочесто
	на някои. И ще проклина
	Ке онзи ден, когато зина
	да клевети, че и до бой
1264	достигна в злобата си той.
	Обидата до седем дена
	ще бъде скъпо възмездена:
	ще си плати той, че ме ритна,
1268	че на девойката налитна,
	че повали я със плесница.
	Ке скоро своята десница
	ще види сам на две пребита
1272	и ще я носи в лакът свита
	поне шест месеца… Пък нека
	отплатата да му е лека!
	Не ще му се размине тя.
1276	Когато Ке дочул вестта,
	че чака го направо ад,
	без малко шута щял от яд
	да умъртви на място там,
1280	без да му мисли. Но от срам
	пред краля, примирил се той
	и се разминало без бой.
	Артур му рекъл: — Ке, злочест
1284	направихте деня ми днес.
	На момъка да бяхме ние
	показали как да се бие,
	как копието да върти,
1288	как с щита да се защити…
	Какъв смел рицар би излязъл!
	Поне до днеска е показал,
	че не владее занаята,
1292	че липсва сръчност на ръката
	при нужда да размаха меча…
	А ето че кон язди вече
	със риск разбойник посред пладне
1296	отнякъде да го нападне,
	и силом коня му да вземе
	или да го срази без време.
	Той глупав си е като патка
1300	и би загубил всяка схватка.
	Така, обзет от съжаление,
	от болка и от умиление,
	не знаел кралят що да стори
1304	и просто секнал да говори.
P$


>>	Уроците на Горнеман от Горт

P>
	В тоз миг младежът галопирал
	през планината, без да спира.
	Не слязъл още в равнината,
1308	видял една река разлята,
	която хем била широка,
	хем бързотечна и дълбока.
	И щом полето прекосил,
1312	той вече на брега и бил:
	а там реката многоводна,
	бучела като преизподня:
	била тя шумна, мътноструйна
1316	(Лоара не била тъй буйна)
	и да премине не посмял.
	Покрай реката повървял,
	с очи в брега отсрещен впити,
1320	където в чуки страховити
	със шум се удряла водата.
	И тъкмо там, върху скалата,
	съгледал замък стар, чудесен,
1324	над морската вода надвесен.
	След като той наляво свил,
	пред взора му се извисил
	на чудни кули силуетът,
1328	като забоден във небето.
	Край най-високата се вдигал
	защитен зид и той достигал
	до устието на реката.
1332	На всеки ъгъл на стената
	на този превъзходен замък,
	иззидана от дялан камък,
	стояла кула невисока.
1336	Отправен в същата посока,
	не можел взорът да не трепне
	пред замъка великолепен,
	с прекрасното му изложение
1340	и вътрешно разположение!
	Отпред дворец бил изграден
	и мост, от камък построен,
	висял красиво над реката;
1344	а кула точно на средата
	стояла като че на пост.
	На входа й — подвижен мост
	бил спускан денем и тогава
1348	могло оттам да се минава.
	Когато паднела нощта,
	използван бил като врата.
	До входа като се добрал,
1352	той благородник там видял
	във хермелинова одежда:
	разхождал се и се оглеждал,
	и с пръчка във ръка заставал
1356	пред всеки, който приближавал.
	А при заплаха по-голяма
	разчитал и на други двама
	по-млади, пак от знатен род.
1360	Когато стигнал този вход,
	младежът понапрегнал ум и
	си спомнил майчините думи
	и поздравил го най-напред:
1364	— Сир, тъй постъпвам по съвет
	на майка си. — Благословен
	бъди от Бога и от мен! —
	усмихнал се той на младежа,
1368	разбирайки, че е невежа. —
	Отде пристигаш, братко мой?
	— На крал Артур от двора. Той
	мен рицар ме направи, сир.
1372	— Но как така? Нима подир
	това, което му се случи,
	на рицарство той още учи?
	А кой оръжие ти даде?
1376	— От него ми е то награда.
	— Награда ли? Но как тъй стана?
	Тогава момъкът захванал
	подробно всичко да излага.
1380	Но аз припомням ви веднага,
	че всичко вече съм описал
	и да повтарям няма смисъл*.
	[* Ст. 1382: Авторовите намеси при Кретиен най-често са от този тип: отказ да повтаря подробно вече описани събития или ситуации (битки), които протичат по предварително определен начин, добре известен на публиката. Фактът, че писателят получава „видимост“ в момента, в който се отказва да говори, показва силната роля на традицията и на общото място, които сякаш изключват индивидуалната инвенция. Вж. също ст. 2228, 2685–2687, 3277–3278, 3923–3925.]
	Щом благородникът разбрал
1384	какви неща е преживял,
	попитал пак: — Кажи ми, друже,
	а конят за какво ти служи?
	— За да го яхам из горите
1388	и из полята, както в дните,
	когато още бях ловец
	и яздех своя млад жребец.
	— А как ще действаш, братко мой,
1392	с оръжията? — рекъл той.
	— Добре знам как се с тях борави:
	нали видях какво направи
	човекът, взел ги онзи ден
1396	от рицаря, убит от мен.
	Така са леки, че на път
	не ги усещам да тежат.
	— И слава богу, че така е,
1400	но аз бих искал да узная
	как и кога се тук оказа.
	— Сир, на раздяла мама каза
	с достойни хора да дружа
1404	и неотклонно да държа
	на техния съвет, защото
	това е пътят към доброто.
	— Урок чудесен ти е дала!
1408	Съветът й е за похвала,
	а твоят дълг е тъй да правиш!
	Да имаш нещо да добавиш?
	— Да, за подслон ще ви помоля.
1412	— Добре. Да бъде твойта воля!
	Но трябва да се съгласиш…
	— С какво? — От днеска да държиш
	ти и на всеки мой съвет
1416	и мен да слушаш занапред.
	— Съгласен съм. — Е, слез сега! —
	Той слязъл. Първият слуга
	на коня му юздата взел,
1420	а другият от него снел
	доспехите (сега излишни)
	и ей го в дрехите предишни:
	с обуща груби, с наметало,
1424	които майка му бе дала.
	И домакинът този път
	разпоредил да донесат
	стоманените остри шпори,
1428	на коня метнал се отгоре,
	през рамо щита закачил
	и рекъл: — Хайде, друже мил,
	сега ще те науча как
1432	да носиш гордо боен стяг,
	как с копието и със щита
	да действаш в бой и при защита,
	как с коня си да галопираш,
1436	да го пришпорваш, да го спираш.
	На коня се привдигнал той,
	като че готви се за бой,
	прихванал копието здраво,
1440	пришпорил коня — щял направо
	да литне, сякаш ще воюва.
	А този хубав кон му струвал
	сто марки сребърни; едва ли
1444	за друг кон толкоз биха дали.
	А благородникът владеел
	оръжията — той умеел
	от малък е тях да се сражава.
1448	Младежът дълго наблюдавал
	със радост и със възхищение
	чудесното му изпълнение.
	И след като показал всичко
1452	така, че момъкът самичък
	да схване бойното изкуство,
	той приближил до него с чувство
	най-благородно и попитал:
1456	— Мой друже, би ли се опитал
	така жребеца си да яхнеш
	и с копието да замахнеш?
	А момъкът му отговорил,
1460	че за да може да го стори,
	не би му домилял имотът,
	парите, ни дори животът.
	— Знай, ако искаш да сполучиш,
1464	с труд можеш всичко да научиш.
	Но три неща на този свят
	изисква всеки занаят:
	усилие, упорство, ум —
1468	без тях ще вдигаш само шум.
	Когато не умееш нещо
	и сам не си видял как вещо
	го прави някой друг, тогава
1472	ти укори не заслужаваш.
	И след като му казал как
	на стремето да сложи крак,
	младежът с копие и щит
1476	на коня метнал се със вид
	на рицар от прославен род,
	прекарал целия живот
	в турнири всякакви и в бой —
1480	такъв бил по природа той.
	А щом природата помага
	и щом старание полага
	човек, тогава може лесно
1484	да се представи сам чудесно.
	И той наистина успял.
	Щом благородникът видял,
	че момъкът добре изглежда
1488	на коня, казал си с надежда,
	че той при всяко начинание
	успял би с труд и със старание.
	Младежът в бойно снаряжение
1492	направил кръгово движение,
	тъй както другият показал,
	завърнал се и гордо казал:
	— Добре ли беше, сир? Не зная
1496	дори и да се постарая,
	дали ще мога като вас.
	В живота си за друго аз
	до днес поне не съм мечтал —
1500	това е моят идеал.
	— Мой друже, щом си тъй сърцат,
	ще имаш хубав резултат.
	Със труд във всичко се успява.
1504	И благородникът тогава
	три пъти коня си възсядал,
	три пъти с копие нападал,
	пришпорвал коня с остри шпори,
1508	младежа карал да повтори,
	а после друг въпрос поставил:
	— Приятелю, какво би правил,
	ако друг рицар налети
1512	на теб? — Той скъпо ще плати!
	— А копието с изненада
	ако ти счупи? — Ще нападам
	с юмруци. — Не, така не трябва.
1516	— Какво тогава? — Меча грабваш,
	и тъй умело го въртиш,
	че своя враг да победиш.
	И копието си в земята
1520	забучил той, защото смятал
	да му покаже с меча свой
	как със врага да влиза в бой,
	как със жребеца да връхлита
1524	и да отстъпва при защита.
	Пред момъка накрая спрял и
	му рекъл: — Друже мой, видя ли
	как трябва да се отбранява
1528	човек, щом друг го застрашава?
	А момъкът, самоуверен,
	му отговорил с тон премерен:
	— Сир, по-добър от мене няма.
1532	Дордето още бях при мама,
	със всичко нужно разполагах
	и в упражненията влагах
	усърдие, не жалех сили…
1536	— Напълно вярвам, друже мили.
	Да влезем вътре. Ти си вече
	мой най-скъп гост и тази вечер
	ще те приемем с радост тук.
1540	Те тръгнали един до друг,
	а момъкът му доверил:
	— И друг съвет съм съхранил
	от мама, сир: ако на път
1544	се срещна с друг мъж в някой кът,
	не бива да се колебая
	аз името му да узная.
	Ако е правилен съветът,
1548	то името си ми кажете.
	— Добре. По име, друже мой,
	съм Горнеман — отвърнал той
	и го повел към своя дом
1552	гост да му бъде. Още щом
	пристигнали, се появил
	млад благородник, който бил
	в ръката е късо наметало*:
	[* Ст. 1555: Гостоприемството, оказвано на странстващия рицар, включва ритуални жестове: поднасяне на съд с вода за измиване, кърпа, риза за преобличане и евентуално нова горна дреха, както в случая тук с наметалото. Вж. също ст. 3068–3074, 3254–3258.]
1556	за момъка било то — щяло
	да го предпазва от простуда.
	Домът му бил направо чудо:
	просторен, хубав — всичко ново.
1560	Вечерята била готова.
	Щом рицарите се измили,
	на масата се настанили.
	А момъкът до домакина
1564	бил сложен, тъй че те двамина
	да вземат от една чиния
	и дружно да ядат и пият*.
	[* Ст. 1566: Индивидуалните прибори за храна, главно вилицата, и отделната чиния стават масова практика в Западна Европа едва през XV в.]
	Гощавката била тъй пищна,
1568	но според мен ще е излишно
	да я описвам по-нататък.
	Щом станали те от софрата,
	младежът мило бил поканен
1572	в дома цял месец да остане,
	а ако искал, и година
	да постои у домакина,
	да поживеят там задружно
1576	и той да види всичко нужно,
	което за добро, за зло
	да му помогне би могло.
	Тогава момъкът се сетил
1580	да го попита: — Сир, кажете
	дали оттука аз ще мога
	да ида с помощта на Бога
	до замъка на мойта майка,
1584	която сигурно се вайка
	за мен. Пред нашата врата
	на тръгване припадна тя.
	Дали е мъртва или жива?*
	[* Ст. 1587: Първата мисъл на героя за майка му може да се тълкува като проява на новата етика, която той усвоява при рицаря Горнеман.]
1588	Затуй ви моля най-учтиво
	да ида да я видя там.
	Едва тогава аз ще знам
	дали тук дълго ще остана.
1592	Държа да тръгна утре рано.
	Стопанинът разбрал тогава,
	че няма що да настоява,
	и му предложил да вървят
1596	във спалнята, за да поспят.
	От сън щом станал, той видял,
	че момъкът все още спял,
	и се до него приближил,
1600	събудил го и наредил
	върху разкошното легло
	да сложат ново облекло,
	подхождащо на рицар млад,
1604	ушито от индийски плат,
	от скъпа източна коприна,
	обточено със сърма фина.
	Предложил му да го надене
1608	и рекъл: — Ето дар от мене.
	— Сир — казал момъкът, — добре ли
	ви чух? Кажете ми не е ли
	все пак на мама облеклото
1612	за мен възможно най-доброто?
	Как вашето да облека?
	— Приятелю, ще ти река,
	че мойте дрехи по-добри са.
1616	Но я по-скоро припомни си,
	че обеща да изпълняваш,
	без никога да възразяваш,
	съветите ми. — Да, не смятам
1620	от думата да се отмятам.
	И тъй, без много да се бави,
	се примирил той да остави
	там своите предишни дрехи
1624	и да ги замени с доспехи.
	А домакинът най-накрая
	(така изисквал обичаят)
	привързал дясната му шпора.
1628	Тогава други млади хора
	помогнали му да се справи
	доспехите си да постави.
	А благородникът бил вече
1632	на кръста му запасал меча
	и казал, че от този ден
	във рицарство е посветен
	и влиза в орден най-висок,
1636	благословен от Господ-Бог*,
	[* Ст. 1636: Кретиен е първият куртоазен писател, който обвързва рицарството с християнската религия.]
	във който подлостта, лъжата
	отдавна не била позната.
	Накрая рекъл: — Друже мой,
1640	ако с друг рицар влезеш в бой
	и той от теб е победен,
	помни един съвет от мен:
	не го убивай, щом от сила
1644	ръката ти го е лишила.
	Похвално е, ако държиш
	противника да победиш.
	Но щом вината си признава,
1648	той все пак милост заслужава.
	Ако говориш прекалено,
	все казваш нещо непочтено…
	От много чесане сърби,
1652	от много приказки вреди.
	Пословицата тъй ни учи.
	И ако някога се случи
	да се раздрънкаш, мили друже,
1656	ти укора ми ще заслужиш*.
	[* Ст. 1656: Персевал ще се придържа буквално до този съвет в залата с Граала. Последиците от мълчанието му ще се окажат фатални.]
	В живота може неведнъж
	жена, девойка или мъж
	да срещнеш и да умоляват
1660	съвет да им дадеш. Тогава
	и трето правило ще спазваш —
	съвети няма да отказваш.
	И още нещо: безусловно
1664	ходи на църква най-редовно,
	моли се не по принуждение
	на Господ, а по убеждение:
	да ти спаси от грях душата,
1668	живот да дава на земята,
	да пази твоите блага.
	Това ми обещай сега!
	— О, сир, обет ненарушим
1672	ви давам днес. И нека Рим
	благослови ви. Мама също
	така съветваше ме вкъщи.
	— Я чуй, за мен е неприятно
1676	да ми повтаряш многократно,
	че все на майка си дължиш
	съветите и че държиш
	заради туй да изпълняваш
1680	това, което обещаваш.
	Детински смешно ми звучи
	и затова се отучи
	да го твърдиш по всяко време.
1684	За глупав някой ще те вземе.
	— Какво да казвам в този случай?
	— Ще казваш, че те е научил
	един васал на друг васал —
1688	тоз, който шпори ти е дал.
	Тогаз младежът доверчив
	се врекъл, че дорде е жив
	ще казва, че на него само
1692	дължала се почтеността му*.
	[* Ст. 1692: В това заключение има нотка ирония: не е достатъчно Персевал да постави уроците на Горнеман на мястото на майчините. Доброто възпитание изключва непрекъснатото позоваване на нормата, на модела и на учителя. Тази идея ще намери своето пълно развитие като нравствен идеал в педагогическия трактат на ренесансовия писател Балтазар Кастилионе _Царедворецът_ (1528). С понятието _sprezzatura_ („непринуденост“) Кастилионе назовава доброто светско възпитание и маниери, които трябва да изглеждат като естествени.]
	Стопанинът доволен бил,
	младежа с кръст благословил
	и рекъл, както се полага:
1696	— Дано и Господ ти помага
	във всичко, братко, занапред.
	И рицарят новоприет
	сбогувал се със домакина*,
	[* Ст. 1699: Обучението на героя в бойното рицарско изкуство трае един ден, сякаш Горнеман не толкова изгражда нови умения, колкото пробужда наследствената рицарска природа на Персевал.]
1700	при майка си за да замине,
	защото много се надявал
	да я намери жива, здрава.
P$


>>	Замъкът Добър пристан и неговата господарка Бланшфльор

P>
	Щом той навлязъл във гората,
1704	изпълнила му се душата
	със чувство радостно, което
	не би изпитал сред полето.
	Когато момъкът излязъл
1708	извън леса, той забелязал
	град хубав, здраво укрепен,
	ала градът бил обкръжен
	от пуста шир и от морето.
1712	Той продължил натам, където
	се извисявал замък бял,
	до входа стигнал и видял,
	че трябвало по мост да мине,
1716	а мостът можел да се срине —
	разклатен, неустойчив бил.
	Но рицарят се престрашил,
	а щом се озовал оттатък,
1720	видял заключена вратата.
	И след като дошъл дотук,
	той взел да удря със юмрук
	и силно, с пълен глас, да вика.
1724	Една девойка бледолика
	от замъка се появила,
	към портата глава извила
	и викнала: — Хей, кой е там?
1728	Младежът се показал сам
	пред нея и с усмивка блага
	й казал: — Аз, девойко драга,
	съм рицар и ви моля днес
1732	да ме дарите с тази чест
	у вас да бъда през нощта.
	— Да, може, сир — му рекла тя. —
	Щом имате това желание,
1736	ще ви окажем тук внимание
	на рицар както подобава.
	Отдръпнала се тя тогава,
	а той си мислел що ще стори,
1740	във случай че не му отвори
	и трябва вънка да остане…
	Заудрял още по-припряно,
	и в миг слуги се появили,
1744	учтиво госта поздравили
	и го поканили сред двора.
	Във друг край тукашните хора
	да са се чувствали прекрасно…
1748	Но там живеели ужасно,
	измъчвани от страшен глад,
	осъдени на вечен ад.
	Отвътре — никаква разтуха,
1752	отвънка — пустош и разруха,
	където пътник да премине,
	навред го срещали руини,
	невиждали човешки крак.
1756	В града им имало все пак
	два манастира — две абатства,
	единият — за бедно братство,
	а другият — за монахини.
1760	Ала сред всичките руини
	една икона не открил,
	защото манастирът бил
	ограбен и опустошен,
1764	вратите зеели весден,
	ни мелница, ни пещ в града,
	за да заситиш с хляб глада,
	ни плодове да събереш,
1768	ни нещичко да продадеш.
	Младежът сварил в този вид
	града — опразнен и разбит,
	със замък, в който нито сидър,
1772	ни хляб, ни вино се намира.
	Накъм дворец, покрит със плочи,
	младежът после се насочил,
	като вървял подир слугите.
1776	Все пак внимателни били те,
	помогнали му и той слязъл
	от коня. В този миг излязъл
	от замъка един мъж млад,
1780	държейки във ръка халат,
	друг повода на коня взел
	и във яхъра го завел —
	един яхър, където няма
1784	ни жито, ни овес, ни слама.
	И всички заедно поели
	по стълбището и въвели
	младежа във просторна зала.
1788	Една девойка се задала
	в миг откъм залата голяма,
	след нея пък вървели двама
	мъже, отрано посребрели,
1792	несгоди тежки преживели.
	Те щели да са в свойта сила,
	ако не ги била сломила
	така неволята горчива.
1796	Девойката била красива,
	със грация на папагал,
	с наметка, с туника и шал —
	и всичко в пурпур и позлата:
1800	със хермелинова подплата,
	с яка самурена, обшита
	със нишки сребърни, които
	блестели като чист елмаз.
1804	И да съм имал случай аз
	да ви описвам красотата,
	с която Бог дарил жената
	(косите, устните, челото),
1808	ще го направя пак, защото
	тук всеки щрих е много важен —
	най-дребната подробност даже.
	Разпуснела ли си косата,
1812	блестяла тя като позлата.
	Чело — високо, гладко, бяло,
	досущ изваяно стояло.
	Като че майсторска ръка
1816	я е изписала така:
	с кафяви вежди тънки, вити,
	с игриво пламъче в очите
	и с поглед винаги засмян,
1820	с нос прав, изящно очертан,
	а на лицето снежнобяло
	червило, като лъч изгряло,
	подсилвало й красотата*.
	[* Ст. 1823: Описанието на физическата красота на героинята следва указанията на тогавашните трактати по реторика. Там се препоръчва низходящ порядък при изреждане на чертите: коса, чело, очи, бузи, устни, брадичка и т.н. Красотата и облеклото на Бланшфльор контрастират с бедността и разрухата в замъка. Свежестта на девойката е от порядъка на свръхестественото, дело на Божията воля (ст. 1806, 1826). Досегът с физическата красота на жената е очевидно етап от пътя на героя към божественото. Тук Кретиен следва тенденцията, която се долавя вече в поезията на трубадурите и която Данте ще разгърне най-мащабно и най-радикално.]
1824	Тя грабвала ума, сърцата
	с вълшебство приказно, което
	Бог бил й пратил от небето —
	на друга той не бил го дал.
1828	А щом младежът я видял,
	един на друг се поклонили,
	и другите я поздравили.
	Тя хванала го за ръката
1832	и рекла с горест на душата:
	— О, рицарю мой, друже драг,
	простете ми, че няма как
	да ви приемем тука днес
1836	и по достойнство, и по чест.
	Не ща да чуете от мен
	ни плач, ни жалби в този ден,
	да не помислите, че просто
1840	говоря аз така, че гостът
	да си замине… Не дай боже!
	Ще ви посрещнем, както можем,
	пък Бог и по-добро да дава.
1844	И го завела тя тогава
	във стая пищно подредена,
	просторна, ярко осветена
	с висок таван небесносин
1848	и към леглото с балдахин,
	застлано цялото с коприна,
	насочили се те двамина,
	един до друг се настанили,
1852	до тях веднага приближили
	шест-седем рицари, които
	със удивление нескрито
	поглеждали го, а той там
1856	стоял безмълвен като ням
	и все си мислел за съвета
	на благородника… Мъжете,
	озадачени, промълвили:
1860	— Не е ли странно, Боже мили,
	че непрекъснато мълчи!
	Той ням е — ясно си личи.
	И жалко, че на този свят
1864	май по-красив не е познат.
	Та те са лика и прилика
	с пленителната, ведролика,
	но тъй измъчена девойка.
1868	Направо са чудесна двойка,
	като че Бог ги е създал
	един за друг. Но колко жал
	изпълва ни при мисълта,
1872	че си мълчат и той, и тя!
	И продължили да говорят
	загрижено добрите хора.
	Девойката все тъй мълчала,
1876	защото явно била цяла
	в очакване той пръв да каже
	най-простичката дума даже,
	но не могла да продължава
1880	така и рекла му тогава:
	— Отгде дойдохте тука, сир?
	Той проговорил най-подир:
	— Госпожице, бях в чуден замък,
1884	иззидан от прекрасен камък,
	при благородник, който с мен
	бе тъй любезен и почтен.
	Голяма кула там видях
1888	и четири по-малки — тях
	не ще описвам. Само знам,
	че онзи благородник там
	е Горнеман от Горт. И днес
1892	във кралството на рядка чест
	и почести се радва той.
	— Ах, колко вярно, друже мой,
	представяте го! — рекла тя. —
1896	У вас личи искреността,
	а който истина твърди,
	сам Бог ще го възнагради.
	Свети Рикие ми е свидетел*,
	[* Ст. 1899: Свети Рикие, абат на градчето Сантюа (днешно Сен Рикие) в Пикардия, през VII в. Прочут със застъпничеството си за трудни спорове, Св. Рикие е покровител на юристите. Името му често се споменава в тестимониални изрази като този от стих 1899.]
1900	че той е с висша добродетел.
	И нека доверя на вас,
	че племенница съм му аз…
	Не съм го виждала отдавна.
1904	От думите ви става явно,
	че по-достоен и по-честен
	не ви е досега известен.
	За прям човек той вас е взел
1908	и затова ви е приел
	радушно, както сам си знае,
	а той е щедър, всеотдаен.
	За жалост, тук не сме богати.
1912	Днес вуйчо ми, прийорът, прати
	за ядене шест хляба само,
	опечени в обителта му,
	и буренце с червено вино,
1916	та тази вечер да поминем.
	Тук друго нямаме освен
	убит на сутринта елен.
	Тя наредила на слугата
1920	да сложи начаса софрата,
	веднага всички там се сбрали
	и до насита пили, яли.
	А след това се разделили:
1924	едни се в замъка качили,
	в нощта на пост за да стоят,
	а други легнали да спят,
	защото са били на стража
1928	преди това. И ще ви кажа,
	че рицарите и слугите,
	които бдели край стените,
	били поне петдесетина.
1932	Не бива мълком да отмина
	това, че всички други доста
	са се погрижили за госта.
	Едни веднага се заели
1936	леглото с хубави постели,
	с възглавница да натъкмят,
	та хубав да му е сънят
	и да се чувства най-удобно.
1940	Когато си в легло подобно,
	добре ще е девойка млада
	да те дари в нощта с наслада.
	Но той си нямал и представа
1944	как би прекарал нощ такава
	и затова във сън дълбок
	потънал нашият младок.
	Девойката пък в този час
1948	била изпаднала във власт
	на чувство бурно и опасно
	и вече ставало й ясно,
	че няма мира да намери,
1952	и взела даже да трепери,
	да се обръща, да се мята…
	А той спокойно спял в кревата.
	С коприненото наметало
1956	загърнала тя свойто тяло
	и авантюра дръзка, смела,
	без да му мисли, предприела:
	на нашия младеж решила
1960	да каже що е наумила.
	В душата с тягостно вълнение,
	в сълзи и в пот от притеснение,
	от стаята си тя излязла,
1964	във неговата стая влязла
	и до леглото му дошла.
	Тъй развълнувана била,
	че си не сдържала сълзите
1968	и те му парвали страните.
	И докато тъй през нощта
	на колене стояла тя,
	не знаейки какво да стори,
1972	в просъница, без да говори,
	видял я той как се е свила
	и колко нежно е обвила
	с ръце врата му, и решил
1976	да се покаже също мил:
	към нея той прострял ръце
	и с развълнувано сърце
	продумал й с гальовен глас:
1980	— Нима, девойко, виждам вас?
	Какво при мене ви докара?
	— Ах, рицарю, хванете вяра,
	кълна ви се в Отца и Сина,
1984	че има за това причина.
	Към мене милост проявете! —
	му рекла тя. — Не ме мразете.
	Не съм от лудост обладана,
1988	така пред вас за да застана.
	Не мисля си за нищо срамно,
	за Бога! Просто е измамно,
	че съм по нощница сега,
1992	а всъщност моята тъга
	на никого не е позната.
	Аз нямам радости в душата.
	Откакто тука съм, какво ли
1996	не изтърпях — злини, неволи.
	Не виждам смисъл да живея,
	щом все в беди така ще крея.
	Животът свършва се за мен…
2000	През тази нощ и този ден
	на всичко аз ще сложа край.
	От триста рицари комай
	останали са петдесет,
2004	защото рицарят проклет
	Ангингерон, зъл сенешал
	на Кламадьо, без капка жал
	изби ги или пък в затвора
2008	изпрати някои, но скоро
	ще ликвидира той навярно
	и тях жестоко и коварно.
	Те няма как да се спасят.
2012	На мен бедите се дължат,
	че цяла зима, цяло лято
	измина вече, откогато
	Ангингерон държи в обсада
2016	града и всичко живо страда.
	Той умножава своите сили,
	а нашите са се стопили.
	Храните свършиха съвсем —
2020	на два-три дни веднъж ядем.
	Ангингерон не ще се трогне
	и ако Бог не ни помогне,
	изглежда в много скоро време
2024	той замъка ни ще превземе
	и аз ще се окажа в плен.
	Не, най-добре ще е за мен
	да сложа край на моите дни!
2028	Щом тялото се вледени,
	тогава ще ми е все тая,
	че злият Кламадьо накрая
	с бездушен труп ще разполага.
2032	Не мога вече да отлагам:
	аз имам скрит в една кутия
	нож остър и ще се убия.
	Това, мой мили друже, аз
2036	държах да споделя със вас.
	Сега поспете си спокойно.
	Каква възможност за достойно
	и благородно поведение
2040	за рицаря! Тя без съмнение
	дошла е тук да сподели
	с горчиви думи, през сълзи
	със него силната си болка
2044	и тъй да провери доколко
	готов е да я защищава
	и замъка да отбранява.
	И той й казал: — Скъпа моя,
2048	най-настоятелно ви моля
	да си избършете сълзите,
	от нищо да не се боите
	и да разчитате на мен.
2052	И знайте, че от този ден
	ще ви предпазва Бог от злото.
	Сега легнете с мен в леглото,
	защото в тази нощ и аз
2056	не бих се отделил от вас.
	— Щом радост ви това доставя —
	му рекла тя, — ще го направя.
	И той привлякъл я с милувки,
2060	със нежни думи и с целувки,
	което много вероятно
	за нея е било приятно.
	Останали тъй долепени,
2064	макар и с устни разделени,
	додето пукнала зората.
	Изпълнила им се душата
	със радост, че за първи път
2068	могли прегърнати да спят.
	Но разделили се накрая,
	тя върнала се в свойта стая
	и преоблякла се веднага,
2072	без някой друг да й помага.
	Щом изтокът лъчи запалил,
	онези, що на пост стояли,
	събудили мъжете, дето
2076	са спали през нощта, и ето
	че всички те били на крак.
	Девойката отишла пак
	при рицаря и с топъл глас
2080	му рекла: — Връщам се при вас,
	сеньор, за да ви пожелая
	приятен ден. Уви, аз зная,
	че дълго тук не ще стоите.
2084	Бог да помага да вървите
	по рицарския славен път.
	А аз самичка в този кът
	оставам, без любезността ви…
2088	Без вас тук как ли ще се справим?
	Не срещнахте за съжаление
	заслуженото уважение.
	И затова сега се моля
2092	дано, по Божията воля,
	навред из другите места
	ви срещнат с по-добри неща,
	и с повече хляб, сол и вино!
2096	— Не, драга, аз не ще замина —
	отвърнал бързо той, — преди
	тук всичко да се нареди.
	И миг дори не ще оставя
2100	врага ви с вас да се разправя.
	Не, той ще падне поразен!
	И ако бъда награден
	тогава с вашето внимание,
2104	защо ми е от друг признание!
	— Но то е нещо мимолетно —
	отвърнала му тя кокетно. —
	Нима ще се задоволите?
2108	За да не си въобразите,
	че отказът ще означава
	надменност и самозабрава,
	ще кажа, че съм с вас съгласна.
2112	Но все пак нека ви е ясно,
	че ако без да се превземам,
	приятелството ви приемам,
	аз не желая да умрете
2116	заради мене. Извинете,
	това ще е прескъп залог.
	Не сте тъй силен, тъй висок
	(бъдете сигурен в това),
2120	че сам да вдигнете глава
	срещу такъв здрав, силен рицар
	с корава, варварска десница,
	да му излезете насреща
2124	в открит двубой, в борба гореща.
	— Не, драга, ще се уверите,
	че няма да ме отклоните
	сега от моята идея!
2128	Какво би взело връх у нея?
	Не искала тя да го спре,
	не искала и да умре.
	Когато някой друг се врича,
2132	човек е склонен да отрича
	това, което силно иска,
	и тласка другия към риска.
	Като жена със опит, тя
2136	му насърчавала страстта
	към туй, в което дотогава
	уж щяла да го укорява.
	А той готов за схватка бил
2140	и мигом се разпоредил
	доспехи да му донесат
	и коня да му доведат.
	Набързо коня оседлали
2144	и всички (рицари, васали)
	със страх, изписан на лицата,
	и със тревога във душата
	му казвали: — Сир, Господ нека
2148	в опасната борба нелека
	с вас бъде вечно и дано
	зло сполети Ангингерон —
	той с меч града ни порази.
2152	И всички, все тъй през сълзи,
	когато портата минавал
	и вече се отдалечавал,
	в един глас го благословили:
2156	— Дано, сир, Бог ви дава сили,
	Светият Кръст над вас да бди
	и да ви пази от беди,
	от плен, от смърт, от злия враг…
2160	След битката елате пак
	във нашия изстрадал град,
	от всички за герой признат,
	заслужил най-висока чест…
2164	Ангингерон получил вест,
	че идва мъж въоръжен,
	но той бил твърдо убеден,
	че ще превземе крепостта,
2168	преди да падне вечерта,
	и че не ще се там намери
	мъж, който с него да се мери.
	А в стана верните му хора
2172	ликували, че много скоро
	в града ще бъдат господари.
	Ангингерон набързо сварил
	да вземе меча си и щита
2176	и го видели как полита
	на бързия си млад жребец
	към безразсъдния храбрец.
	— Младежо — грубо рекъл той, —
2180	ти мир ли искаш или бой?
	Кажи, какво при нас те носи?
	— Аз ще задавам тук въпроси! —
	подел младежът с гняв в душата.
2184	Защо опустоши страната?
	Защо народът е избит?
	Ангингерон, надут, сърдит,
	му рекъл: — Замъкът, градът
2188	веднага да се предадат.
	А пък момата ще е в дар
	на моя славен господар.
	— По дяволите ще вървиш,
2192	ако такъв език държиш.
	Я по-добре се откажи!
	— Младежо, ти не се лъжи,
	че честичко една злина
2196	я плаща някой без вина.
	Тук момъкът не издържал
	и на врага си налетял.
	Когато мечът заговори,
2200	излишно ще е да се спори.
	И всеки копието хванал
	с острец от лъскава стомана
	и с дръжка ясенова, здрава.
2204	(удобна, майсторска направа).
	За миг пришпорили конете
	и двамата, от гняв обзети,
	един на друг си налетели.
2208	И копията зазвънтели,
	и брони взели да скриптят,
	и ударите да валят
	по тялото и по главата,
2212	нахвърляли се във борбата
	като глигани разярени.
	За миг те спрели уморени,
	но битката била подета
2216	със гняв такъв, че на парчета
	летели копия край тях,
	като че никой нямал страх
	да сипе удари безброй.
2220	Но в този ръкопашен бой
	Ангингерон бил тъй ранен,
	че бил от коня повален
	със силна болка във ръката.
2224	Младежът слязъл на земята,
	не можейки да продължава
	от коня си да се сражава,
	и с меча го нападнал пак.
2228	Защо да ви разказвам как
	те да се бият продължили,
	как всеки влагал всички сили
	и стръв в решителния бой,
2232	как твърде дълго траял той.
	Ангингерон не издържал,
	а нашият младеж не спрял
	противника си да напада
2236	и той помолил за пощада.
	Пощада? Дума да не става!
	Но той припомнил си тогава,
	че победителят не бива
2240	противника си да убива.
	Тъй благородникът съветва
	и сам младежът дал бе клетва.
	— Сир, милост! — рекъл сенешала.
2244	Ще ви помоля за пожала,
	не дръжте се жестоко с мен!
	Признавам, че съм победен,
	че паднах в битката позорно,
2248	че победителят безспорно
	сте само вие. Някой друг,
	ако не ни е гледал тук,
	не би си вярвал на ушите
2252	и би помислил, че дължите
	победата на чудо свише.
	Но ето, раните ми вижте —
	те ясно сочат резултата!
2256	Със меч спечелихте борбата
	и хората ми го видяха.
	Нали пред шатрата стояха.
	Друг рицар на света едва ли
2260	с такава чест ще се похвали.
	Я си спомнете за момент
	не сте ли с нещо задължен
	на някой благородник виден —
2264	при него нека да отида
	да се разкая с намерение
	със прошка и благоволение
	да бъда аз удостоен
2268	и пак да си остана в плен*.
	[* Ст. 2268: Чисто нравственият характер на рицарския двубой проличава най-ярко в мотива за доброволното пленничество на победения. Неговият статут е вече друг: от смъртен враг той се превръща в „говорител“ на своя победител. От друга страна, мотивът за пленничеството на победения рицар в двора на Артур разкрива една от основните функции на краля в рицарските романи. Вместо да управлява страната, Артур живее в очакване на най-малкия признак за приключение, към което тласка някой рицар, или пък, както в случая, слуша с удоволствие разкази за последните приключения. Дворът на Артур — генератор на сюжети за разкази и пръв техен консуматор — е своеобразна Литературна република.]
	За мен по-хубав изход няма:
	ще идеш ей там в оня замък,
	една девойка там ще видиш
2272	(внимавай да не я обидиш
	със нещо!). Ще я поздравиш
	от мен. Кажи й, че държиш
	да бъдеш неин верен роб!
2276	— Тогава нека моят гроб
	е тук! — отвърнал сенешала. —
	Та тя трикратно би желала
	смъртта ми! Татко й загина
2280	и в мен бе цялата причина*.
	[* Ст. 2280: Почти всички рицари в този роман са замесени в минали убийства. Единствен Персевал е с „чисто“ минало. Неговият грях — извършен в хода на повествованието — е, че става неволна причина за смъртта на майка си.]
	Заслужил съм си без съмнение
	и още повече презрение
	е това, че аз не се смилих
2284	и рицарите й избих.
	Мен там ме чака смърт, позор
	(бих предпочел да съм в затвор)…
	При друг приятел ме пратете
2288	или при дама, ако щете,
	където няма риск голям.
	Смъртта си ще намеря там,
	за миг да й попадна само.
2292	Смилил се той над участта му
	и му предложил да го прати
	при други рицари познати,
	в друг замък — в този, в който бил
2296	приет от благородник мил
	сред каменните му стени,
	със здрави кули отстрани,
	достигащи до небесата,
2300	и с мост, издигнат над реката.
	Ала и там затвор го чакал…
	Молителят, без да протака,
	му отговорил: — Сир, аз знам,
2304	че избавление и там
	не ще намеря, а ще патя.
	Един от неговите братя
	убих в последната война.
2308	И там очаква ме злина.
	Аз предпочитам да загина
	от вас, наместо да замина
	във оня замък тъй ужасен.
2312	— Тогава изходът е ясен:
	едно остава — щеш не щеш,
	пред крал Артур да се вречеш,
	че ще останеш в негов плен*.
2316	Носи му поздрави от мен
	[* Ст. 2315: С градацията за трите възможни места на пленничество — при Бланшфльор, при Горнеман, при Артур — Кретиен утвърждава модел, който ще бъде имитиран от редица писатели през следващите поколения: пленникът трябва да измине в обратна посока пътя на своя победител.]
	и питай за една девица,
	получила от Ке плесница.
	Пред мен я плесна сенешала,
2320	защото беше се засмяла,
	когато появих се аз.
	Ти ще останеш в нейна власт
	и ще й кажеш, че на Бога
2324	се уповавам, за да мога
	да отмъстя за таз обида,
	преди на оня свят да ида.
	Ангингерон му обещал
2328	да иде при добрия крал
	и с мисията да се справи,
	а после заповед отправил
	обсадата да прекратят
2332	и знамето да отнесат.
	А момъкът се връщал вече
	към замъка… Щом отдалече
	мнозина лесно го познали,
2336	да го посрещнат се събрали,
	но не разбрали как така
	не им той носи на ръка
	на победения главата.
2340	Щом като слязъл на земята,
	учудването си не скрили
	и да попитат се решили:
	— С Ангингерон какво се случи,
2344	сеньор, кажете да научим.
	Щом в плен не сте го тук довели,
	главата му да бяхте взели!
	— Сеньори, ако аз го бях
2348	убил, бих имал също грях.
	Той близките ви е изтребил
	и е заслужил смъртен жребий,
	но би било позор за мен,
2352	ако убия победен.
	Изпратих го да иде в двора
	на крал Артур и там в затвора
	да го държат до старост сива.
2356	Тогава радостна, щастлива,
	девойката се появила,
	с ръце врата му тя обвила
	и го завела в свойта стая
2360	да си починат, както знаят,
	да уталожат своя глад
	с целувки вместо със обяд;
	тъй в своите палави прегръдки
2364	те вкусили най-сладки глътки.
	Когато Кламадьо дошъл
	във своя стан, той с поглед зъл
	напомнил, че е вече време
2368	града със меч да се превземе.
	Ала един младеж на кон
	му казал, че Ангингерон
	неравна битка е загубил,
2372	и както си косите скубел,
	добавил: — Монсеньор, кой знае
	дали най-лошото това е?
	— По-точно! Казвай! — Тоя ден
2376	Ангингерон бе победен
	и бе изпратен във затвор
	във крал Артуровия двор.
	— Кажи, кой сторил е това,
2380	младежо, не пести слова!
	От кой край взе се този рицар?
	И как със своята десница
	такъв левент е победил
2384	и силата му е сломил?
	— За бога, монсеньор, признавам,
	че лично аз не го познавам,
	от Добри пристан* той изскочи
	[* Ст. 2387: Добри пристан (Beaurepaire) — името на замъка на Бланшфльор, приятелката на Персевал.]
2388	и бързо се към нас насочи
	със лъскаво въоръжение.
	— Какво е твойто предложение? —
	попитал Кламадьо тогаз.
2392	— Да се завърнете при нас,
	защото, монсеньор, оттатък
	с добро не вярвам да ви чакат.
	Друг рицар, който стар бил вече
2396	(той учил Кламадьо със меча
	да удря), като чул това,
	поклатил укорно глава:
	— Ако такъв един съвет,
2400	младежо, бъде днес приет,
	добро той няма да докара.
	Луд само би ти хванал вяра.
	След туй добавил: — Монсеньор,
2404	аз няма да навлизам в спор.
	Но съгласете се и вие,
	че който иска да надвие
	такъв противник, за да може
2408	ръка на замъка да сложи,
	един е неговият път:
	така да действа, че гладът
	да стори Добри пристан слаб —
2412	да нямат ни вода, ни хляб.
	Щом ние тук сме сити, здрави,
	това ни дваж по-силни прави
	и никой не изпитва страх
2416	в сражение да влезе с тях.
	В началото ще почнем бой
	със група рицари — на брой
	към двайсет. Бързо според мен
2420	убит ще е или пленен
	самонадеяният рицар
	и той пред своята девица
	Бланшфльор не би могъл да блесне
2424	с юначество и подвиг лесен.
	Та как намерил би опора
	у слаби, изгладнели хора?
	След първата ни група с още
2428	по-многоброен и по-мощен
	отряд ще оградим вразите.
	— Успяхте да ме убедите —
	отвърнал Кламадьо. — Тогава
2432	към действие да се минава!
	Бойците ни непобедими,
	петстотин смели исполини,
	и двойно повече пешаци
2436	ще сеят смърт сред тез голтаци.
	И двайсет рицари калени,
	със знамена за бой развени,
	завчас пред замъка се спрели,
2440	а щом отвътре ги видели,
	отворили широко порта
	да влезе вражата кохорта —
	така младежът наш бил казал
2444	и той начело им излязъл,
	надявайки се да е кратка
	и не тъй трудна тази схватка
	и сам на вражия орляк
2448	показал, че не е новак.
	Нападал смело той… И ето
	на копието острието
	как се забивало в телата:
2452	на тоя — счупена ръката,
	на оня — черепът разбит,
	до него друг лежал убит,
	четвърти тежко бил ранен,
2456	а петият попаднал в плен…
	Ала във този миг войската
	задала се от долината:
	все на коне — към пет стотици,
2460	хиляда — пешите войници.
	Но след като се приближили,
	от гледката се вцепенили —
	видели те разгром нечут
2464	и ги обхванал страшен смут.
	А другите в редици стройни,
	макар и слаби, малобройни,
	ги чакали сърцати, смели.
2468	Ала вразите се множели:
	отпред бил конният отряд,
	а пехотинците — отзад.
	Когато хората разбрали,
2472	че трудно биха устояли,
	прикрили се покрай стените.
	А междувременно стрелците
	опитали се да ги спрат
2476	със лъкове, ала врагът
	бил кръвожаден, побеснял,
	пред входа с ярост се тълпял,
	и искал, без да губи време,
2480	града с жестокост да превземе,
	а после замъка. Но щом
	една немалка група с взлом
	пробила, падаща врата
2484	прекъснала им дързостта
	и всички смазала за миг.
	А Кламадьо тревожен вик
	надал пред тази хорска гмеж,
2488	за миг превърната на леш.
	Такъв кошмар не бил видял.
	И той, безпомощен, разбрал,
	че страшно зло си е навлякъл
2492	с прибързаната си атака.
	Ала съветникът му бил
	до него и го насърчил:
	— Сеньор, защо ви изненада
2496	това, че силният пострада?
	Бог и добро, и зло раздава.
	Провалът да не ви смущава:
	според светеца и тамяна.
2500	Страхотна буря връхлетя ни,
	войските ни са намалели.
	Врагът наистина спечели,
	но то ще е от ден до пладне.
2504	До три дни замъкът ще падне.
	Не сбъднат ли ми се словата,
	тогава давам си главата.
	Ако се вслушате във мене,
2508	врагът ще бъде на колене,
	ще минат два-три дена само
	и ще е ваша крепостта му.
	А тази, дето дълго време
2512	не искаше да ви приеме,
	ще иска милост и от вас.
	Не чакал Кламадьо и час
	и с шатри натъкмили стана,
2516	готов за бой, не за отбрана.
	А всички рицари, пленени
	във замъка, били лишени
	от тежкото въоръжение.
2520	Не ги заплашвало мъчение
	и съд, ако обет дадат
	на замъка да не вредят.
	Ден след военния театър
2524	към сушата задухал вятър
	и до брега чак бил докаран
	един шлеп, с жито натоварен
	и със какви ли не храни.
2528	Току до градските стени
	по волята Господна спрял*,
	[* Ст. 2529: Кретиен наслагва дискретно две форми на свръхестественото — келтската (с често срещания мотив за кораба, направляван от невидима ръка) и християнската (Исус и чудото с двете риби и петте хляба).]
	отвътре някой го видял,
	от замъка мъже излезли,
2532	при шлепа незабавно слезли
	в стремеж със няколко въпроса
	да разберат кои са, що са,
	с какво привлича ги градът
2536	и где предвиждат да вървят
	новопристигналите хора.
	А те отвърнали: — Сеньори,
	търговци сме на хляб и вино,
2540	на плодове, месо, сланина
	и на овце, и на свине,
	и на волове за клане.
	Пък другите им рекли: — Много
2544	се радваме и слава богу,
	че ви довяха ветровете
	при нас! Добре дошли бъдете!
	Свалете цялата си стока,
2548	ще ви дадем цена висока,
	с кюлчета злато и сребро
	ще заплатим това добро:
	и виното, и плодовете,
2552	и житото ви и овцете.
	Ако поискате, дори
	една каруца със пари
	за стоката ви ще платим
2556	и няма да се пазарим.
	И тъй по най-добрия начин
	разбързаните купувачи
	с търговците се спазарили,
2560	веднага стоката свалили
	(като че ли помели шлепа)
	да я закарат във подкрепа
	на изгладнелите си хора.
2564	Зарадвани, там много скоро
	за всички сложили софрата,
	отрупана с храна богата,
	та до насита да ядат —
2568	не плашел ги сега гладът.
	С брашно били те запасени,
	с меса и пресни, и солени,
	и с плодове, каквито щеш.
2572	Момчета ще запалят пещ,
	готвачи гозби ще стъкмят
	и вече сит ще е градът.
	А Кламадьо да си станува
2576	отвън, че даже да векува!
	В туй време момъкът се бил
	с девойката усамотил
	и я целувал до забрава.
2580	А недалече смях и врява
	изпълвали оная зала,
	където вкусна гозба щяла
	след малко всички да засити —
2584	да са доволни и честити.
	След кратко време новината
	разчула се и сред войската.
	А Кламадьо го хванал яд,
2588	като видял, че този град
	не го очакват гладни дни…
	Защо ли градските стени
	с войските си бе обсадил
2592	и ценни сили похабил?
	Ядосан, бесен бил направо,
	но като нямал що да прави,
	без да се двоуми дали
2596	с друг някой да го сподели,
	решил да прати свой вестител
	при онзи рицар-победител:
	да бъде той предупреден,
2600	че в много кратък срок, до ден,
	ще го очаква на дуел.
	Щом другият е толкоз смел,
	в единоборство в равнината
2604	да търси своята разплата.
	Но щом девойката любима
	разбрала, че опасност има
	за нейния приятел мил,
2608	болезнен страх я задушил.
	А рицарят, готов за риска,
	отвърнал й, че много иска
	да иде на полето бойно,
2612	и тя почувствала се двойно
	опечалена и нещастна,
	но все пак с него съпричастна.
	И други с аргументи разни
2616	го увещавали напразно
	да не излиза на двубой
	със Кламадьо, защото той
	не бил надвит от никой друг.
2620	Уелсецът отвърнал: — Тук,
	сеньори, ще решавам аз;
	двубоят не засяга вас.
	Каквото и да ми твърдите,
2624	сега не ще ме отклоните.
	И никой думичка не казал,
	във стаята си всеки влязъл
	с желание да си почине,
2628	дордето тази нощ премине,
	но продължили да скърбят,
	че не могли да го възпрат.
	Уви, девойката и тя
2632	в молби прекарала нощта,
	очаквайки да го склони:
	нали със никакви злини
	не ги заплашвал Кламадьо.
2636	Ала безсмислено било.
	И аз намирам странно нещо
	в това: тя толкова горещо
	го молела със плахост мила
2640	и всяка дума придружила
	с целувка, та дано сполучи
	с любов сърцето да отключи
	като със ключ и той най-сетне
2644	от своя план да се отметне.
	Но ужас й обзел душата,
	че той не й приел молбата.
	Напротив, искал начаса
2648	доспехите да донесат
	и цялото въоръжение.
	От най-дълбоко съжаление
	били околните обзети,
2652	а той на Краля на кралете
	помолил се за тяхно здраве,
	към коня бързо се отправил,
	възседнал го и полетял,
2656	оставяйки ги във печал.
	Щом Кламадьо го забелязал,
	срещу младежа сам излязъл
	със пламнали очи, защото
2660	той искал с удар от седлото
	да го свали, да вземе коня,
	да го лиши от меч и броня,
	да го убие незабавно.
2664	А там в полето пусто, равно
	самият Кламадьо бил вече
	отпратил всички надалече.
	Застанали лице в лице
2668	с оръжието си в ръце,
	готови да си налетят,
	без думичка да промълвят.
	Не минал даже миг и ето,
2672	че почнал боят сред полето.
	Връхлитали те като хали,
	въртели острите кинжали,
	омраза на живот и смърт
2676	бушувала във всяка гръд
	и всеки удрял с настървение,
	така че копия строшени
	се разлетели на парчета.
2680	Щом те се свлекли от конете,
	пак стрелнали се с поглед страшен
	и в настървен бой ръкопашен
	дуела дълго продължили,
2684	сражавайки се с равни сили.
	Не се съмнявайте, че знам
	подробно боя да предам,
	но няма смисъл от това.
2688	Нали сам Кламадьо глава
	склонил, признал се победен:
	след този бой ожесточен
	готов бил да се подчини
2692	на другия (а преди дни
	и сенешалът тъй бе сторил).
	Но Кламадьо се уговорил
	да не отива във затвора
2696	на Добри пристан, нито в двора
	на онзи рицар, чийто замък
	иззидан бил с най-хубав камък.
	Той бил съгласен да остане
2700	затворник в мрачните зандани
	на крал Артур и там да може,
	щом като иде, да доложи
	сам на прекрасната девица,
2704	получила от Ке плесница,
	че с Божие благоволение
	тя ще дочака отмъщение.
	Било веднага обещано
2708	обсадата да вдигнат рано,
	а пък които са пленени,
	да си вървят освободени
	по домовете живи, здрави.
2712	А Кламадьо щял да застави
	най-верните си хора вече
	покорно да стоят далече
	и никой рицар от войската
2716	да не безпокои момата.
	Така при своите безславно
	се върнал той и незабавно
	пред всички заповед издал,
2720	тъй както сам бил обещал:
	онез, които в плен стоят,
	на свобода да си вървят.
	Пленените веднага взели
2724	вързопите си и поели
	към къщи. Никой не понечил
	да ги възпре, да им попречи.
	И Кламадьо поел на път
2728	самичък, както бил редът
	(за този ред въпрос ще стане
	във много рицарски романи):
	щом рицарят е победен,
2732	тогава той е задължен
	да иде в плен, както героят
	го е оставил подир боя —
	без нищо той да съблече
2736	и нищо да не облече.
	По пътя на Ангингерон
	той стигнал до Диназдарон —
	там бил на крал Артур палатът.
2740	В туй време с радост непозната
	освободените обратно
	се върнали*. Те многократно
	[* Ст. 2742: Мотивът за освободените пленници, които се завръщат радостни в двора на Артур, е познат от _Ланселот, Рицаря на каруцата_. Тук обаче той е вмъкнат без връзка със сюжетната линия.]
	били измъчвани жестоко.
2744	Сега камбанен звън високо
	над манастири се разнесъл
	и чаканата вест донесъл.
	А монахини и монаси,
2748	без да прикриват радостта си,
	въздавали хвала на Бога.
	Каква отрада, колко много
	се веселили стари, млади
2752	по улици и по площади
	и във тържествената зала!
	А Кламадьо и сенешала
	един след друг все тъй вървели
2756	три дена, а пък нощем спели
	все във един и същ бивак,
	за да поемат сутрин пак
	по пътя към Диназдарон.
2760	Там крал Артур на своя трон
	седял, с придворни заседавал —
	въпроси важни той решавал.
	В миг Кламадьо със вид унил
2764	с доспехите се появил,
	Ангингерон го забелязал —
	той бил пристигнал и бил казал
	каква заръка са му дали.
2768	Придворните го задържали,
	за да участва във съвета.
	Ангингерон видял лицето
	на Кламадьо, обляно в кръв,
2772	и стреснат заговорил пръв:
	— Отново сме пред факт чудат,
	сеньори! Онзи рицар млад
	с червените доспехи праща
2776	и Кламадьо. Мен яд ме хваща,
	че той е също победен,
	щом е така окървавен.
	Аз отдалече го видях
2780	и тутакси го разпознах.
	Самият Кламадьо това е,
	а както тука всеки знае,
	по-храбър рицар, по-сърцат
2784	и в Рим дори не с познат.
	Но ето че и най-добрите
	не се спасяват от бедите.
	Така отсъдено било:
2788	Ангингерон и Кламадьо
	да се намерят един друг
	при крал Артур. А тъкмо тук
	на Петдесетница* във двора
	[* Ст. 2791: Християнският празник Петдесетница е важно указание за хронологията на действието. За този празник и неговото значение в романа на Кретиен, вж. бел. към стих 8889.]
2792	се насъбрали много хора:
	кралицата била до краля
	във пищната просторна зала
	и куп придворни отстрани
2796	били със своите жени.
	Допреди малко всички тия
	присъствали на литургия.
	И Ке сред залата стоял,
2800	в едната си ръка държал
	наметка лека с капюшон,
	а пък във другата бастон,
	с разкошна шапка на главата,
2804	а пък под шапката — косата
	на плитка вързана отзад.
	По-хубав мъж на този свят
	не се е срещал! На колан,
2808	от чиста свила изтъкан,
	проблясвала тока от злато
	над облеклото му богато.
	От него по-красиво няма.
2812	Но тази красота голяма
	била под облика кошмарен
	на присмеха му зъл, коварен*.
	[* Ст. 2814: Според естетическия канон на рицарския роман физическата красота е признак за морално съвършенство. Физическият портрет на сенешала Ке на пръв поглед разчупва този канон, но по същество го потвърждава като изключение, потвърждаващо правилото.]
	От него всеки се страхувал,
2816	покорно всеки път му струвал.
	Та кой не би изпитал страх
	от неговия жлъчен смях.
	Край него който преминавал,
2820	от пътя му се отстранявал —
	тъй подъл и ужасен бил.
	До краля Ке се приближил
	и рекъл му да заповяда
2824	и той да сподели обяда.
	— Ке — казал кралят, — замълчете!
	Сега ли точно ще ядете?
	Как за обяд въпрос ще става,
2828	дорде съветът заседава,
	и то на празник като този?
	След малко в кралските чертози
	сам Кламадьо смирено влязъл
2832	и с кротък глас на краля казал:
	— Аз моля Бог живот и здраве
	на най-добрия крал да дава.
	На неговата добродетел
2836	отдавна всеки е свидетел.
	Излишно е да търсим сходство
	с такова чисто благородство.
	Тук със задача важна аз,
2840	кралю, изпратен съм при вас
	и до последния си ден
	във двора ще остана в плен.
	Макар че туй ме злепоставя,
2844	принуден бях да го направя
	от оня, който победи ме.
	Не зная неговото име,
	отде е — нямам си представа.
2848	Могъл бих само да добавя,
	че е с оръжие отлично,
	което нему вие лично
	сте дал. Поне така твърди.
2852	— Мой друже, нека Бог да бди
	над дните ти! Кажи все пак
	за него още нещо: как
	е той, е какво днес преживява,
2856	дома си сам ли управлява?
	Тогава Кламадьо додал:
	— Кралю, до днес не съм видял
	по-храбър рицар, по-напет.
2860	На него всичко му е в ред.
	А на оная хубавица,
	получила от Ке плесница,
	аз ще предам, че непременно
2864	на Ке ще бъде отмъстено,
	самият рицар ще го стори.
	Щом шутът чул го да говори,
	и той изрекъл своите фрази:
2868	— Кралю мой, Господ да ме пази!
	За Ке ще има отмъщение,
	в туй няма никакво съмнение:
	на две ще му строшат краката
2872	и ще му отсекат ръката.
	Ке мислел, че това са празни
	слова, и все пак се подразнил,
	но не ударил го в челото
2876	не от страхливост, а защото
	дължал на краля уважение
	и би изпитал омерзение.
	А кралят, клатейки глава,
2880	му рекъл: — Жалко за това,
	че надалече той замина!
	Тогава срещу него зина
	ти, Ке. Все лош език държиш
2884	и почти винаги грешиш.
	Веднага скочили двамина:
	Ивен, комуто тук мнозина
	надявали се за съвет,
2888	след него станал и Жирфлет —
	налагало се да вървят
	сир Кламадьо да придружат
	чак до покоите просторни,
2892	където дамите придворни
	прекарвали деня в забави.
	На краля той поклон направил
	и го отвели при момата,
2896	за да й каже новината.
	Очаквала тя тази вест,
	защото ударът до днес
	я мъчел. Болката минава,
2900	ала срамът си срам остава.
	От болката ще се оправиш,
	но как могъл би да забравиш
	обидата, щом прав си бил?
2904	Страхливец само би простил.
	И затова от срам тя още
	измъчвала се денем, нощем.
	Щом Кламадьо предал вестта,
2908	той пак се върнал в крепостта
	при крал Артур и занапред
	като придворен бил приет.
	А в тези дни добрият рицар —
2912	тоз, който милата девица
	Бланшфльор със чест бе защитил
	и Кламадьо бе победил,
	живеел мирно и щастливо
2916	в любов с девойката красива.
	Тя можела да му дари
	и цялата страна дори,
	ако на нея той държал.
2920	Но на душата му лежал
	болезнен спомен и тъга
	по майка му. И все така
	я виждал паднала на прага
2924	и искал той, без да отлага,
	да я намери здрава, жива.
	Ала девойката красива
	била против — на други даже
2928	помолила се да му кажат
	тук да стои. Той не приел*,
	[* Ст. 2929: За разлика от Говен, който, загрижен да поддържа реномето си на образцов рицар, се „разпилява“ и се вживява във всевъзможни ситуации, Персевал следва неотклонно целта си: първоначално — рицарското поприще, а след това — завръщането при майка си.]
	ала пред тях обет поел
	и майка си да доведе,
2932	ако ли Господ Бог даде
	да я завари жива вкъщи.
	И мъртва да е тя, той също
	щял да се върне тук отново.
2936	Щом всичко му било готово,
	той тръгнал тутакси на път,
	като оставил да скърбят
	за него всички. Най-нещастна
2940	била девойката прекрасна.
	Сълзи горчиви тя проляла.
	Той тръгнал, а след него цяла
	процесия… Ще видиш сходна
2944	на Възнесение Господно,
	защото не могло да мине
	калугери и монахини
	несъпричастни да стоят.
2948	И те целели да го спрат.
	— Сир, ти от злото ни спаси
	и ако роним днес сълзи
	и тук припадаме от скръб,
2952	то е, защото си ни скъп.
	А той отвърнал им: — Не трябва
	скръбта тъй лесно да ви грабва!
	Защо е този плач горчив?
2956	Аз казах, Бог е милостив,
	че пак при вас ще се завърна.
	Та лошо ли ще е да зърна
	за миг поне аз свойта майка,
2960	която плаче и се вайка
	далече в Пустата гора.
	Ако съдбата е добра
	и я намеря жива, здрава,
2964	тя с мен ще дойде и тогава
	ще стане тука монахиня.
	Ако ли не, и таз година,
	и в бъдеще добри бъдете,
2968	за нея също се молете
	душата й да иде там
	във Рая, гдето е Аврам.
	Красиви дами, господа,
2972	не ви заплашва вас беда,
	дай боже, върнал се обратно,
	да ви се отплатя стократно.
	И всеки вкъщи се прибрал,
2976	а пък младежът полетял
	на кон, с доспехи на гърдите,
	тъй както бил дошъл преди той.
P$


>>	Персевал в замъка на Граала

P>
	До късно вечерта се скитал,
2980	а нямало кого да пита
	дали добрия път е хванал.
	Но ни за миг той не престанал
	да моли Господа горещо
2984	за него да направи нещо,
	та свойта майка да намери,
	щом стигне бащините двери.
	Чак привечер той превалил
2988	един хълм и се приближил
	до някаква река широка
	и бързоструйна, и дълбока…*
	[* Ст. 2990: Другият свят обикновено е разделен от тукашния с море или река.]
	Как в нея с коня да нагази?
2992	— Ех, дано Господ да ме пази! —
	помислил той. — Да ми помогне
	до оня бряг да се домогна,
	пък лесно ще е по-нататък.
2996	Потеглил той покрай реката,
	достигнал до една скала,
	но тъй огромна тя била,
	че спрял пред нея, и тогава
3000	съгледал той, че се задава
	рибарска лодка със двамина,
	ала те, вместо да преминат
	край него, спрели по средата
3004	и там отпуснали веслата.
	Единият отпред седял,
	в ръката въдица държал
	и ловко й поставял стръв.
3008	Решил се рицарят ни пръв
	рибарите да заговори
	и рекъл: — Моля ви, сеньори,
	бъдете тъй добри, за бога,
3012	кажете ми дали ще мога
	да мина таз река голяма?
	Не е възможно брод да няма…
	Човекът с въдица в ръката
3016	чул и отвърнал на молбата:
	— Повярвайте ни, няма, брате.
	И лодка няма, на която
	жребецът ви да се прекара.
3020	А нашата е малка, стара,
	не е възможно пет човека
	да идат с нея надалеко.
	А няма брод, ни сал, ни мост.
3024	— Дали ще мога като гост
	да пренощувам в някой хан?
	— Разбира се. Мой гост желан
	ще бъдете за тази вечер,
3028	затуй не си мислете вече.
	Там има проход, преминете
	през него и се изкачете
	на хълма. А в далечината,
3032	съвсем наблизо до гората
	е моят дом — там ще преспите.
	Излишно е да се косите.
	Щом прохода преодолял,
3036	младежът до един превал
	излязъл, ала под небето
	не виждал той дома, където
	би спал… А здрачът наближавал
3040	и момъкът се притеснявал.
	— О, Господи, не е ли срамно,
	че той постъпи с мен измамно?
	Какъв подслон, какъв ти дом
3044	на този хълм безлюден, щом
	не виждам нищо край гората!
	Рибарю, грях ти на душата!
	Нима за да ми навредиш,
3048	ти дръзна да ме заблудиш?
	Защо се подигра със мен?
	Обаче в същия момент
	висока кула забелязал*,
	[* Ст. 3051: Въпреки привидната си близост Другият свят е достъпен само за избраници. Кретиен подчертава, че допреди малко героят още не е бил такъв (ст. 3037–3038). Едва след като Персевал вижда замъка, на него можем да гледаме като на избраник за необикновеното изпитание. Там външностите са подвеждащи: замъкът от Другия свят впечатлява посетителя със своя лукс и с радушния прием, които с нищо не подсказват истинското премеждие, очакващо героя.]
3052	тъй хубава — човек би казал,
	че досега не е позната
	подобна кула на земята —
	иззидана от камък сив,
3056	с опрян в небето връх красив,
	с две малки кули отстрани.
	Младежът щял да обвини
	рибаря, че го заблудил,
3060	но както сам се уверил,
	човекът се оказал свестен,
	добър, гостоприемен, честен.
	Отпред на кулата, под свода,
3064	младежът забелязал входа,
	отвеждащ към голяма зала.
	На входа стража не стояла
	и по един подвижен мост
3068	той влязъл. Като най-скъп гост
	стопаните го там приели:
	оръжието двама снели,
	друг коня взел да отведе
3072	и да му сложи да яде,
	четвърти с фино наметало
	загърнал стройното му тяло.
	Завели момъка във пищно
3076	преддверие — ще е излишно
	да казвам, че такъв разкош
	не се е виждал и в Лимож.
	Тук момъкът за малко спрял,
3080	дорде стопанинът успял
	да му изпрати други двама,
	които в залата голяма
	дошлия гост да придружат.
3084	Ще ви призная, че видът
	на стаята го запленил:
	била квадратна, подът бил
	със плочки хубави застлан,
3088	в средата имало диван,
	където в мантия вечерна
	и със самурена, възчерна,
	красива шапка на главата,
3092	край огън, в който от дървата
	оставала искряща жар,
	бил седнал благородник стар,
	облегнат леко на дивана.
3096	Покрай камината, опряна
	на четири колони здрави,
	могли и седнали, и прави
	над триста души всеки път
3100	за празник да се съберат.
	И тъй, младежът наш закрачил
	подир двамината водачи
	към благородника. Тогава
3104	той поздравил го, без да става,
	и рекъл: — Друже мой, бъдете
	добре дошъл и ми простете,
	че срещам ви така, защото
3108	аз трудно ставам от леглото.
	— Но, сир, това ви положение
	не ми създава притеснение.
	Да дава Бог аз да съм здрав!
3112	Помъчил се да стане прав
	гостоприемният стопанин
	и с глас любезен го поканил:
	— По-близо, момко, пристъпете
3116	и на дивана приседнете.
	Когато някой е до мен,
	се чувствам по-обнадежден.
	Младежът седнал на дивана,
3120	а благородникът подхванал:
	— От кой край идвате при нас?
	— От Добри пристан. В ранен час
	на кон потеглих, сир, оттам.
3124	— На дълъг път сте тръгнал сам,
	преди да се развидели
	и сте вървял цял ден, нали?
	— Не, тъкмо първите камбани
3128	удариха — не бе тъй рано.
	Дордето с домакина знатен
	той водел разговор приятен,
	откъм големия портал
3132	млад благородник се задал,
	провесил меч на своя врат,
	и на стопанина богат
	подал го и се поклонил,
3136	а той, тъй както седнал бил,
	изтеглил меча и видял
	кой надписа е изковал —
	закалката била такава,
3140	че мечът да не се поддава
	на чупене. Ковачът само
	си знаел где е слабостта му.
	Новодошлият най-подир
3144	продумал: — Ще ви кажа, сир,
	че племенницата ви мила,
	с коса блестяща като свила,
	ви го дарява. Меч по-лек
3148	не притежава друг човек.
	Комуто искате го дайте,
	от вас зависи, ала знайте,
	че дамата ще е спокойна,
3152	ако е той в ръка достойна,
	че само три такива меча
	измайсторени са, а вече
	ковачът почна да старее
3156	и дълго май не ще живее.
	И благородникът решил,
	че тъкмо този момък бил
	достоен с меча да воюва.
3160	Презрамникът му само струвал
	едно съкровище богато.
	И дръжката била от злато —
	дори в Арабия едва ли
3164	такава биха изковали.
	А ножницата посребрена
	била със сърма украсена.
	Стопанинът му го подал
3168	и казал: — Друже, бих желал
	да го запашете веднага
	на кръста, вам се той полага.
	Младежът, трогнат, най-сърдечно
3172	благодарил, запасал меча,
	изтеглил го, върха му зърнал
	и в ножницата пак го върнал.
	Било на всички вече ясно,
3176	че мечът му стои прекрасно:
	един достоен, храбър рицар
	го вземал в своята десница
	и занапред щял в мир и в бой
3180	достойно да го носи той*.
	[* Ст. 3180: Мечът е сред най-често срещаните вълшебни предмети от Другия сват. Магическо оръжие, той е ефикасен и в същото време уязвим. Счупеният меч може да се поправи само от ковача, който го е направил (вж. ст. 3661–3685). Според някои романи за Граала от XIII в. достъп до тайната на Граала може да има само рицарят, способен да слепи двете части на поломения меч.]
	А край горящата камина,
	където имало мнозина
	мъже, той мярнал и слугата,
3184	комуто бил си дал нещата.
	И меча той му поверил,
	а след това се настанил
	пак до човека, който днес
3188	му бил оказал рядка чест.
	Ала в туй време изотзад
	пристигнал благородник млад
	с блестящо копие в ръката,
3192	преминал после по средата
	между камината пламтяща
	и двамата мъже седящи.
	Червена капчица огряла
3196	върха на копието бяло
	и всеки забелязал как
	до дръжката се стекла чак*.
	[* Ст. 3198: Кървящото копие е друго вълшебно оръжие в келтската устна и писмена традиция. В един ирландски разказ бог Енгус има копие — _Gaifhuilech_, „Кървящо копие“. Друг герой от ирландския епос, Селчар, също е прочут с кървящото си копие, чиято разрушителна сила може да се неутрализира само ако то се потопи в котле с отровна кръв. В уелския разказ за Килхух виночерпецът Бедуир има копие, чийто връх също е кървящ.]
	А нашият младеж, горкият,
3200	като че ли видял магия —
	и изненада, и възхита
	почувствал той, но не попитал
	как всъщност станало това.
3204	И мигом мъдрите слова
	при рицарското си кръщение
	си спомнил: и до унижение
	ще стигне, ако не внимава
3208	какво говори, и тогава
	ще си рекат, че грубиян е…
	Не искал той така да стане
	и предпочел да не приказва.
3212	Ала видял, че се показват
	двамина хубави младежи,
	на ръст — високи, снажни, свежи,
	с прекрасни свещници в ръцете,
3216	от злато все едно излети.
	На свещниците им горели
	по десетина свещи бели.
	Наред с младежите вървяла
3220	девойка чудна и държала
	със двете си ръце граал*.
	[* Ст. 3221: Френската дума _graal_ навлиза в писмения език към средата на XII в. Произлиза от медиолатинската _gradaiis_ — „широка, леко вдлъбната паница“. Такова е и значението на думата в романа на Кретиен. Впоследствие научаваме от вуйчото на Персевал, че Граалът съдържа просфора, но би могъл да побере най-различни риби (ст. 6425–6432).]
	Той в залата така блестял,
	че свещите наподобили
3224	звезди, които са се скрили
	посред бял ден или когато
	в нощта се появи луната.
	Граалът бил от чисто злато
3228	със изумруди и ахати,
	и други перли скъпоценни,
	каквито ни в недрата земни,
	ни в морски дълбини студени
3232	до днешен ден не са видени.
	Тя приближила, а след нея
	пристъпяла и втора фея;
	на нашия учуден гост
3236	тя хубав сребърен поднос
	показала, а после двете
	отминали натам, където
	току-що бил се появил
3240	мъж с копие и пак се скрил.
	Как момъкът да се не сети
	сега за мъдрите съвети
	на стария! И този път,
3244	обзел го страх да не рекат,
	че е невеж и невъзпитан,
	и предпочел да не попита
	за кой човек във тази зала
3248	е бил предназначен Граала.
	Но аз си мисля, че с редно
	да ви напомня как с вредно
	човек да бъде мълчалив.
3252	Младежът гледал боязлив
	и думичка не промълвил.
	Стопанинът разпоредил
	да стоплят и да донесат
3256	вода и както бил редът,
	слугите всичко подредили.
	Дорде ръцете си измили
	и гостът млад, и домакинът,
3260	във залата дошли двамина
	и внесли плот на маса — цял
	от слонска кост, сребристо бял,
	и две подпори други двама
3264	донесли: масата голяма
	набързо там била сглобена
	и с всичко нужно натъкмена.
	Ще отбележа тук, че тия
3268	подпори ни горят, ни гният —
	били от абанос най-рядък,
	не ги заплашвал дървоядът.
	Ала прекрасната нагласа
3272	на тази безподобна маса
	най-вероятно се дължала
	на нейната покривка бяла:
	ни папи, нито кардинали
3276	не са на тъй красива яли.
	Но как да я опиша в книга,
	когато слово ми не стига.
	Сервираното първо блюдо
3280	било еленски бут — за чудо:
	тлъст бут, със чер пипер подправен,
	направо нямал нему равен!
	Един слуга върху поднос
3284	пред взора на самия гост
	нарязал бута на парчета,
	поставил ги върху галета
	и ги на двамата сервирал.
3288	И виночерпец се намирал —
	на всеки в златния бокал
	той вино хубаво налял.
	И както сладко ял и пил,
3292	с очи младежът проследил
	как чудният Граал минавал
	и все така недоумявал
	за кой ли е предназначен.
3296	Макар че бил озадачен,
	припомнил си за кой ли път,
	че много приказки вредят,
	и пак си премълчал въпроса.
3300	Подобни страхове защо са,
	щом многократно със Граала
	минавали през тази зала?
	Той все пак би желал да знае
3304	за кой ли всичкото това е.
	Но щом сега мълчал, то значи,
	че утре щял да търси начин
	да разбере от някой друг
3308	(дордето е все още тук).
	С една нощ само той отложил
	въпросите, така че можел
	без притеснение да взима
3312	каквото на софрата има:
	и бут, и вино-еликсир.
	Какъв великолепен пир!
	Такава приказна софра
3316	навярно би била добра
	за император и за крал.
	И момъкът край нея щял
	да си изкара чудна вечер
3320	със домакина тъй сърдечен,
	тъй щедър и гостоприемен.
	След пиршеството дълго време
	останали да си говорят,
3324	дордето вътрешните хора
	приготвяли за сън леглата.
	Ала преди да ги изпратят
	да спят, донесли им смокини,
3328	фурми, бадеми, нектарини,
	мускатов орех, карамфил,
	александрийски джинджифил
	и портокали тънкокори,
3332	храносмилателни ликьори,
	сиропи свежи и приятни,
	вина десертни, ароматни,
	в дълбоки изби изстудени.
3336	Такава пищност според мене
	той даже и не бил сънувал,
	затуй на всичко се любувал.
	И тук стопанинът подхванал:
3340	— За сън, мой друже, час настана
	и трябва да вървя оттатък,
	във спалнята, пък и краката
	започнаха да ме болят
3344	по-силно и не ме държат.
	А вие тука, ако щете,
	и по до късно останете.
	И както старият се бил
3348	върху дивана настанил,
	дошли там няколко слуги
	и за четирите ъгли
	с постелката го взели здраво,
3352	за да го отнесат направо
	във неговата спалня. После
	дошъл моментът и за госта
	да се отправи към леглото.
3356	Помогнали му облеклото
	да си свали и го отвели
	да спи в чаршафи снежнобели.
	Така до сутринта той спал,
3360	а щом събудил се, видял,
	че домакините му явно
	от сън са станали отдавна.
	Понеже нямало наблизо
3364	слуги да влизат и излизат,
	изключено било от други
	да се надява на услуги.
	Щом сложил новите си дрехи
3368	и рицарските си доспехи,
	видял до своето легло
	оръжието — то било
	оставено нарочно там,
3372	та той да си го вземе сам.
	Когато бил готов, решил
	да тръгва вече, ала бил
	учуден много, че намерил
3376	заключени там всички двери.
	Той чукал, викал, но, уви,
	кой можел да се появи?
	За щастие успял да влезе
3380	във залата и да излезе,
	а след това по стъпалата
	да стигне долу пред вратата.
	Там чакал конят оседлан
3384	и щитът, до зида опрян.
	Не виждал другиго сега:
	ни щитоносец, ни слуга.
	Но бил отворен входът главен,
3388	а падащият мост — оставен
	така, че щом му се наложи,
	най-безпрепятствено да може
	да тръгне сам. Оттам, изглежда,
3392	по тъмно снощните младежи
	излезли са, за да отидат
	в гората близка, за да видят
	стоят ли ловните капани.
3396	Защо той тука да остане,
	след като можел да опита
	при тях да иде, да попита
	за кой предвиден бил Граала
3400	и копието как кървяло.
	Но не било това тъй просто.
	Той тъкмо щял да мине моста,
	когато някой го изправил…
3404	Добре че конят му направил
	отскок, та минали оттатък
	и тъй не паднали в реката.
	Но изненадан от това,
3408	веднага той извил глава
	и се развикал: — Хей, ти там,
	недей се кри! Кажи да знам
	защо току-що моста вдигна?
3412	За малко спри да те настигна,
	че искам нещо да узная…
	Той викал, викал и накрая
	разбрал, че е напразно всичко,
3416	че е останал сам-самичък
	и че каквото да се случи,
	той отговор не ще получи*.
	[* Ст. 3418: Експулсирането на героя от замъка на Граала е знак за неговия неуспех да разбере тайната на Кървящото копие и на Граала.]
P$


>>	Братовчедката

P>
	Пришпорил коня си тогава
3420	накъм зелената дъбрава
	по горската пътека тясна
	и забелязал много прясна
	следа от някакви копита
3424	и по следата се опитал
	да разбере дали наскоро
	са минали онези хора,
	които вечерта видял.
3428	Като вихрушка полетял
	по пресните следи. Случайно
	под клонест дъб, на място тайно
	съгледал някаква нещастна
3432	девойка, стенеща ужасно:
	— Ах, колко много страдам аз!
	Проклет да бъде оня час,
	когато съм била родена!
3436	От всичко тук съм отвратена.
	За мене никога до днес
	денят не е бил тъй злочест.
	Защо ли бе ми отредено,
3440	о, Боже, тялото студено
	на милия си да държа
	и безутешно да тъжа!
	Защо не беше пощаден
3444	любимият ми мъж, а мен
	смъртта да беше поразила!
	Щом милия ми е убила,
	не виждам смисъл да съм жива.
3448	О, смърт, бъди по-справедлива,
	не ме оставяй в този ад,
	вземи и мен на оня свят
	при него — по ще е добре
3452	там Господ да ни събере*!
	[* Ст. 3452: Тъгата на девойката (братовчедка на Персевал) по убития й приятел следва топос от куртоазната лирика, многократно използван и от романите в периода XII-XIV в. Тук този мотив не се интегрира органично в интригата.]
	Така се вайкала горката,
	отчаяна, в сълзи облята,
	за рицаря, потънал цял
3456	във кръв. Младежът ни се спрял
	пред нея, поздравил учтиво,
	видял, че плаче тя горчиво
	и да попита се решил:
3460	— Девойко, кой го е убил?
	— От рицар бе обезглавен,
	сеньор. И всичко тук пред мен
	се случи тази сутрин рано.
3464	Но забелязвам нещо странно:
	твърди се, че по таз пътека
	човек отишъл би далеко,
	например би изминал днес
3468	и цели двайсет левги, без
	той да открие някой кът,
	където да го приютят.
	А вие идвате на кон
3472	здрав, породист, кон-вихрогон
	(едва ли има по-красива
	от неговата буйна грива).
	С овес и със сено да беше
3476	по цял ден хранен, пак не щеше
	тъй хубав да изглежда той.
	Личи си явно, драги мой,
	че имал сте голям късмет:
3480	нощес добре сте бил приет.
	— Наистина, девойко драга,
	приет бях, както се полага
	на гост висок. Съвсем сте права,
3484	пък и видът ми го издава.
	Наблизо е и ако викна,
	ще бъда чут и ще откликнат
	в дома, където аз преспах,
3488	и най-радушно срещнат бях,
	Сега ще ми е много трудно
	да ви опиша колко чудно
	е мястото. Какви палати!
3492	Едва ли те са ви познати.
	Дори и меч получих в дар.
	— Нима добрият Крал Рибар
	нощес на вас подслон е дал?
3496	— Рибар ли беше или крал,
	това не знам, но си личеше,
	че е богат. Така мил беше,
	че прием чуден ми направи.
3500	Тук би могло да се добави,
	че вчера минах през гората
	и стигнах близо до реката,
	където вечерта ме свари.
3504	Там двама възрастни рибари
	видях: единият гребеше,
	а риба другият ловеше.
	Та той прие ме в крепостта.
3508	— Та той е крал! — му рекла тя —
	Но в хълбоците бил ранен
	и се видял осакатен
	за цял живот*. Той има нужда
	[* Ст. 3511: Раната на Крал Рибар напомня за тази на бащата на Персевал. Вж. ст. 437–438.]
3512	да се придвижва с помощ чужда.
	Не може днес горкият крал
	да язди кон — тъй отмалял
	се чувства той. Но щом рече
3516	за малко да се развлече,
	във лодка с друг се настанява
	и с риболов се забавлява,
	а вторият му е веслар.
3520	Затуй му викат Крал Рибар*.
	[* Ст. 3520: Названието Крал Рибар не се среща преди _Разказ за Граала_. Келтски предтечи на персонажа можем да търсим в лицето на ирландския бог Нуаду („рибар“). Той притежава талисмани от Отвъдния свят: сребърен меч, който поразява всеки неприятел, и котле на изобилието. Ала най-безспорното митично родословие на Крал Рибар препраща към келтския бог Бран. Бог на морето, крал на Отвъдното кралство, притежател на рог на изобилието и на вълшебно котле, Бран е прочут и със своето гостоприемство. След като бива ранен с копие в крака, Бран се отказва от властта.]
	Понеже го болят краката,
	на лов не ходи из гората.
	Единствената му разходка
3524	е някой да го вози с лодка.
	А той си има и гребци,
	и въдичари, и ловци —
	и всеки, както се полага,
3528	старае се да му помага.
	Той в замъка си многократно
	се връща. Най му е приятно
	да бъде в чудния палат,
3532	достоен за такъв богат
	и толкова почитан крал.
	— Противното кой би твърдял?
	Аз много очарован бях
3536	в мига, когато го видях.
	Той много мило ме погледна
	и ме покани да приседна
	до него — нямал как да стане,
3540	защото кръстът му скован е.
	Аз с удоволствие приех
	и мястото си там заех.
	— Наистина, голяма чест
3544	ви е оказал с този жест.
	Кажете ми дали видяхте,
	дордето с него там седяхте,
	онези капки кръв червена
3548	по копието — нито вена
	по него има, нито плът.
	— Да, да. Видях ги как блестят…
	— Попитахте ли ги поне
3552	в какво е тайната? — О, не.
	— А нужно е било, мой друже,
	кураж тук мъничко е нужен.
	Ами Граалът там ли беше?
3556	— Разбира се. — Кой го държеше?
	— Девойка някаква. — А тя пък
	къде отнесе го? — Нататък,
	към някаква съседна зала.
3560	— А кой вървеше пред Граала?
	— Двамина рицари. Държаха
	по два свещника, а те бяха
	с по десет свещи. — А след тях?
3564	— Девойка хубава. Видях,
	че носи сребърен поднос.
	— А вие някакъв въпрос
	зададохте ли им? — И звук
3568	от мен не чуха. — Ах, и тук
	с мълчанието сте сгрешил.
	А бихте ли ми съобщил
	какъв сте, кой сте, та все пак
3572	да знам. А той не знаел как
	се казва, но за мигновение
	дошло му някакво прозрение,
	че се нарича Персевал* —
	[* Ст. 3575: Неправдоподобната ситуация е знак, че имаме работа със символична сцена. Символизмът може да се търси на различни равнища. В най-общ план посещението на героя в замъка на Граала представлява това, което от антрополога Ван Женеп насам наричаме „обред на преминаване“ (_rite de passage_). Характерно за новопосветения е състоянието на неопределеност, което предхожда въпросния обред: той не знае нищо за своето минало, за родствените си връзки, не съзнава и собствената си идентичност до степен да не си знае дори името. Обредът на преминаване се явява преход от въпросната неопределеност към една по-ясна социална детерминираност и по-високо самосъзнание. Кретиен търси връзка между грях, самосъзнание и собствено име. Именно в момента, в който осъзнава своя грях, героят ще „открие“ и името си. Въвеждайки задължителното изповедание, Латеранският църковен събор (1225) обвързва чувството за грях с осъзнаването на индивидуалния житейски опит. Разбира се, при Персевал самопознанието е не просветление, а продължителен процес. Неслучайно още в момента на неговото „откриване“ името на героя „Персевал Уелски“ ще претърпи корекция. Братовчедка му го нарича „Клети“. Закъснялото назоваване на героя е похват, който Кретиен вече е използвал в два свои предишни романа: _Ивен и Ланселот_. Но в тях периодът на анонимност на героя отговаря на социалното му низвергване или липса на признание, докато тук е фаза в процеса на самопознание. Тук следва да отбележим едно привидно противоречие в текста на Кретиен. Сред съветите на майката на героя е и наставлението да не говори с непознати, преди да е разбрал тяхното име, защото, казва тя, „по името си личи човекът“ (ст. 555–560). Ала противоречието отпада, ако тълкуваме факта, че героят още не си знае името като знак, че не познава себе си. Фактически съветите на майката са уроци за поведение сред хората, а не за самопознание. Името Персевал е френско, макар героят да е уелсец. Два предишни романа на Кретиен — _Ерек и Енида_ и _Клижес_ — споменават Персевал Уелсеца сред рицарите от двора на крал Артур. Нищо в тях обаче не загатва за бъдещата изключителна съдба на младия уелсец.]
3576	туй име някой му бил дал.
	И прав бил този рицар млад.
	Тя чула, пламнала от яд
	и рекла: — Да ми е простено,
3580	но името ти е сменено.
	— Тогаз какво е то, кажете.
	— По прякор те наричат Клети.
	И с право… Как не си отвори
3584	устата и не проговори!
	На краля, който тъй линее,
	помогнал би да оздравее
	и на крака той пак би станал,
3588	пак би се с работа захванал,
	би сторил много добрини*.
	[* Ст. 3589: Поведението на Персевал — мълчание пред загадката — се различава типологично от това на Едип например (който задава въпроси на оракула или разгадава гатанката на Сфинкса) или на традиционния герой от приказките, който нарушава обета за мълчание.]
	За жалост толкова злини
	на всички нас ще се стоварят.
3592	Та други ли да отговарят
	за туй, че грях си ти направил
	и свойта майка си оставил
	от скръб по тебе да умре.
3596	Познавам те съвсем добре,
	но ти не знаеш, че и аз
	израснах някога у вас
	и ми се падаш братовчед…
3600	Ах, ти наистина си клет!…
	И аз скърбя, и ти скърбиш,
	че не можа да се решиш
	да ги попиташ за Граала;
3604	че твойта майка е умряла;
	че беше зверски умъртвен
	любимият ми (той към мен
	тъй обичлив и нежен беше,
3608	по всеки повод ме зовеше
	със най-гальовните слова).
	— Ах, братовчедке, щом това
	е вярно, моля ви, кажете
3612	успяхте ли да разберете
	какво е станало със мама?
	— Да, и за мен бе скръб голяма.
	Нали бях там, когато тя
3616	бе покосена от смъртта.
	— Дано спаси й Бог душата,
	за да отиде в небесата!
	Наистина е тъжно, да.
3620	Каква печал, каква беда!
	Ако е мъртва тя, тогава
	аз няма там какво да правя.
	Днес повелява ми дългът
3624	да тръгна по различен път.
	Най-хубаво е да решите
	и вие с мене да вървите.
	Човекът, който тук лежи,
3628	не ще ви с нищо утеши.
	Умрелият си е умрял,
	а живият си има дял
	и трябва да го изживее.
3632	Защо в тъга да ви линее
	душата, че е мъртъв той?
	Я по-добре да видим кой
	убил е вашия любим
3636	и нека скъпо му платим!
	Пък нека Господ отреди
	кой в битката да победи!
	Но не могла тя да сподави
3640	скръбта си. Как да го остави
	така? И рекла: — Изход друг
	аз нямам. Ще остана тук,
	за да го погреба. Тогава
3644	със мен каквото ще да става.
	А вие тръгвайте натам
	по пътя, с камъни застлан.
	Натам убиецът замина
3648	и тук остави ни двамина:
	любимия ми — мъртъв вече —
	и мен — да нося траур вечен.
	Ала това не означава,
3652	че искам да ви подстрекавам
	към бой със него. Честен кръст!…
	И все пак заслужава мъст!
	А меча кой ви го е дал?
3656	Той още кръв не е пролял
	при остър ръкопашен бой.
	Повярвайте, аз зная кой
	със опитната си ръка
3660	измайсторил го е така.
	Да, много сръчно изкован е,
	но на парчета той ще стане,
	когато в друг меч се удари.
3664	— Говори се, че като дар е
	изпратен бил на домакина
	от близка негова роднина,
	а той пък го дари на мен.
3668	Но аз съм обезпокоен,
	ако е истина това.
	Навярно знаете каква
	възможност има, за да може
3672	да се поправи, не дай боже,
	ако се счупи някой ден.
	— Ще бъдеш много затруднен,
	но изход има: ще се вдигнеш
3676	на дълъг път и като стигнеш
	до Котоатърския замък,
	ще видиш езеро голямо:
	край него Требюше живее,
3680	ковачът, който най умее
	такива мечове да прави.
	Единствен той ще го поправи,
	щом той го е измайсторил.
3684	Друг майстор, друже, не би бил
	способен същото да стори.
	Не искал Персевал да спори
	и рекъл: — Ако се строши,
3688	това ще ме унищожи.
P$


>>	Надменният рицар и неговата приятелка

P>
	На път поел той, а пък тя
	останала си със скръбта.
	И дълго време Персевал
3692	по пресните следи вървял,
	дорде настигнал край гората
	кон, който влачел си краката,
	и на младежа се видяло,
3696	че тялото изнемощяло,
	ребрата, дето се броят,
	на лош стопанин се дължат.
	Той бил с нечиста рядка грива,
3700	която хилав врат разкрива,
	със клепнали уши, които
	направо падат на очите;
	едва крепял се, а когато
3704	вървял, подгъвал си краката.
	Кон, който от умора капва,
	а вечер нищичко не хапва,
	като че ли под наем взет е,
3708	е само за храна на псета.
	Та както казах, Персевал
	настигнал кон изпосталял
	със старо, скъсано седло.
3712	То явно за жена било
	и там наистина седяла
	една девойка пребледняла,
	с вид тъй окаян, тъжен, жалък,
3716	че може би светът е малък,
	за да откриеш като нея.
	Тя би била направо фея,
	да беше под звезда щастлива!
3720	От роклята й парцалива,
	покрита с кръпки извехтели,
	навън гърдите й висели.
	Била моминската й плът
3724	във рани, сякаш че върхът
	на остър нож там бил играл.
	Ликът изглеждал загрубял
	от пек, от вятър и от студ,
3728	от тежък непосилен труд.
	Била разчорлена косата,
	до болка стисната устата,
	а от очите натъжени
3732	се ронели сълзи солени
	и те оставяли следи
	по мършавите й гърди
	и по-надолу, по бедрата,
3736	та даже и по колената.
	Ако видът й будел жал,
	какъв ли камък е тежал
	в душата й? Щом приближил,
3740	младежът като смазан бил
	от този неин вид измъчен.
	А тя веднага с жест несръчен
	понечила да се обърне
3744	и голотата да загърне.
	Ала напразно — тук ще скрие,
	а там пак голо ще открие.
	Така я сварил Персевал,
3748	в душата си почувствал жал,
	разбирайки какво страдание
	издава нейното ридание.
	А в плен на своите неволи,
3752	започнала тя да се моли
	на Господ: — Боже, докога
	ще ме измъчваш все така?
	Нима заслужила съм с нещо
3756	това страдание зловещо?
	С какво се, Боже, провиних
	и пред кого ли съгреших?
	Прати ми някой, дай съвет
3760	да се спася от този гнет.
	Или ти сам освободи ме
	от този, който позори ме.
	Ни той ще се смили над мен,
3764	ни бих могла аз някой ден
	от него нейде да се скрия,
	а и не ще да ме убие.
	Дали за да ме изтезава
3768	той непрестанно настоява
	при него да стоя насила?
	И да съм с нещо съгрешила,
	той можеше да се смили
3772	над младостта ми. Та нали
	платих му с болка и тъга!
	Дали изобщо досега
	той в мене нещо е обичал,
3776	щом на тегло ме днес обрича,
	без да изпитва капка жал?
	Дошъл при нея Персевал
	и рекъл: — Ах, девойко драга,
3780	Всевишният да ви помага!
	При този поздрав тя навела
	глава и с тъжен глас подела:
	— Сеньор, Бог здраве да ти дава,
3784	каквото искаш, то да става.
	Но с тези думи май сгреших.
	Той изчервил се до уши
	от срам и казал: — Драга моя
3788	приятелко, какъв е тоя
	строг упрек към самата вас?
	Не съм ви виждал още аз,
	не съм ви причинил злина.
3792	— При моята злочестина,
	сеньор, от страх се изпотявам,
	когато някой приближава:
	дори почтен да е, не знам
3796	не следва ли позор и срам.
	— Аз сигурно по невнимание
	в душата ви негодувание
	съм предизвикал. Тука ида,
3800	но не със цел да ви обидя,
	а просто в пътя си вървях.
	В момента, в който ви видях
	нещастна, бедна, изтерзана,
3804	реших, че няма да престана
	злосторника да търся. Тук
	за мене няма изход друг.
	— Сеньор, за бога, замълчете
3808	и ме на мира оставете.
	Вървете си по своя път,
	че тука дебне ви грехът.
	— Но аз не знам какво налага
3812	да си вървя оттук веднага.
	Достатъчно съм смел и як,
	пък и не ме преследва враг.
	— Идете си, сеньор, защото
3816	ще ви споходи лесно злото:
	че може да ви изненада
	Надменния и от засада
	да ви убие като куче.
3820	Той като че ли е научен
	на бой със всеки да налита.
	Когато някой се опита
	на пътя нещо да ми каже,
3824	той мигом може да го смаже —
	така уби един наскоро.
	Понякога на разни хора
	съвсем подробно той разказва
3828	защо сурово ме наказва.
	Дорде се вайкала горката,
	Надменния откъм гората
	се появил със гръм и трясък
3832	и налетял през прах и пясък
	на Персевал: — Ехей, защо ти
	си спрял девойката? Горко ти!
	Нахалнико, ще си платиш,
3836	че с нея дръзна да стоиш.
	Дошъл е сетният ти час.
	Преди със теб да свърша аз,
	ще ти разкажа най-подробно
3840	защо възмездие подобно
	налагам й. И ти тогава
	ще разбереш защо такава
	е участта й. Бях в гората
3844	и бях оставил в мойта шатра
	ей тази тук девойка жалка
	съвсем сама, ала след малко
	дошъл един уелсец там.
3848	Отгде се появил — не знам,
	знам само, че той уж насила
	целунал я. Да беше скрила
	от мене как е продължил!
3852	Не се е той задоволил
	с целувка. Зная аз добре,
	че няма как с това да спре.
	Едната крачка друга води.
3856	Защо мъжът с жена ще ходи,
	щом до целувка стига само?
	Къде е мъжествеността му,
	щом като спира той дотук?
3860	Да го разправя тя на друг!
	Когато се реши жената
	да си даде на мъж устата,
	тя склонна е, това го знам,
3864	да продължат и по-натам.
	Ако оказва съпротива,
	повтаряйки „Недей, не бива!“,
	целта й с да заблуждава.
3868	Тя иска все да побеждава.
	Единственото изключение
	е само при това сражение:
	тя драска, хапе настървена,
3872	а иска да е победена.
	Защото явно предпочита
	насилието да изпита:
	не иска длъжна да остава*.
	[* Ст. 3875: Тирадата на Надменния рицар против жените има донякъде самостоятелен характер. Подобна реторика, която вероятно води началото си от Овидиевите псевдодидактични поеми _Любовно изкуство_ и _Лекове срещу любовта_, се среща често в куртоазните романи. В повечето случаи тя е външно пришита и не се вписва в контекста на творбата. Вж. по-нататък назидателното слово на един васал от замъка Ескавалон, ст. 5848–5860. Доводът на Надменния рицар, че склони ли на целувка, жената е готова на всичко, контрастира с поведението на Персевал спрямо Бланшфльор. Там плътската връзка не надхвърля фазата на целувките.]
3876	И следователно тогава
	тя със уелсеца е спала
	и пръстена си му е дала,
	а той й беше дар от мен.
3880	Та затова бях разярен!
	Преди туй, колкото си щял,
	той на софрата пил и ял…*
	[* Ст. 3882: И тук последователността на случилото се между Персевал и приятелката на Надменния рицар не отговаря на действителната сцена. Това внушава косвено, че Надменния не е бил свидетел на случилото се и следователно не е първа инстанция на истината. Малко по-долу (ст. 3901–3904) Персевал възстановява точния ред на своите действия.]
	От казаното ясно става
3884	каква отплата заслужава.
	Човек за лудостта си плаща,
	та друг път да не се захваща.
	Естествено, че побеснях,
3888	когато всичко разгадах,
	и се заклех, че занапред
	ще я науча аз на ред:
	ни зоб на коня й ще давам,
3892	ни вече ще го подковавам,
	а пък на нея ще престана
	пари да давам за премяна,
	преди да съм обезглавил
3896	тоз, който я е опетнил.
	Той свършил своята история
	и Персевал му отговорил:
	— От днес нататък, драги, знай,
3900	че трябва да се тури край
	на всичко. Аз целувка взех,
	аз пръстенчето й отнех
	и със това й причиних
3904	страдание. Да, ядох, пих…
	Ако не седнеш на софрата,
	то значи нямаш ум в главата.
	Надменния му рекъл: — Браво!
3908	Ти всичко си призна направо.
	След тази изповед, кълна се,
	че дните ти ще бъдат къси…
	Ти смърт, смърт само заслужаваш.
3912	— Защо ли си въобразяваш,
	че аз съм мекушав и плах? —
	отвърнал Персевал без страх.
	И всеки спуснал се със стръв
3916	към другия, та удар пръв
	да нанесе… И остриета
	се разхвърчали на парчета.
	След като падат на земята,
3920	те пак подхванали борбата —
	извадил всеки своя меч
	и почнали жестока сеч…
	Изобщо не възнамерявам
3924	сега подробности да давам
	как там двубоят се развил.
	Най-важно е, че продължил,
	дорде Надменния признал,
3928	че другият е надделял,
	че нему славата се пада,
	и го помолил за пощада.
	Тогава Персевал се сетил
3932	за драгоценните съвети,
	че победителят не бива
	противника си да убива,
	когато за пощада моли,
3936	и рекъл: — Рицарю, защо ли
	на милостта ми се надяваш,
	щом милост ти не проявяваш
	към таз, която на страдание
3940	обрекъл си без основание?
	Отвърнал другият: — Тъй много
	обичам я, кълна се Богу,
	че с вас ще се съобразя
3944	и няма да ви възразя.
	Държах се с нея зле, признавам,
	и страшно много съжалявам.
	— Иди тогава с твойта дама
3948	днес още в някой близък замък,
	там нека тя да си почине
	и болката й да премине.
	А после й купи премяна
3952	и тъй, нагиздена, засмяна,
	при крал Артур я заведи,
	кажи, че аз съм наредил
	на него да се подчиняваш.
3956	Предай му, че го поздравява
	Червения*. Добрият крал
	[* Ст. 3957: Тук Персевал си присвоява прозвището на Червения рицар, първия противник, от когото се сдобива с кон и доспехи.]
	послуша своя сенешал
	и в рицарство ме посвети.
3960	Подробно ще разкажеш ти
	пред всички негови придворни
	какви мъчения позорни
	наложил си на таз девица.
3964	И нека всички (крал, кралица,
	прислужници, придворни дами)
	да разберат за милостта ми
	към теб. Сред тези дами има
3968	една със хубост несравнима,
	с необичаен, рядък чар.
	На нея залепи шамар
	Ке сенешалът за това, че
3972	ми се усмихна кротко. Значи,
	от мене ще я поздравиш
	и лично ще я увериш,
	че във Артуровия стан
3976	на сенешала грубиян
	ще отмъстя. И ще го сторя —
	аз знам добре какво говоря.
	А другият, без да се бави,
3980	го уверил, че ще направи
	каквото иска Персевал.
	Но преди всичко обещал
	девойката да отведе
3984	във замък, за да й даде
	възможност малко да почине
	и болката й да премине.
	Тя щяла с него да остане,
3988	дордето той от свойте рани
	напълно се възстанови.
	— Добър път, рицарю! Върви! —
	му рекъл Персевал тогава. —
3992	За мен недей се притеснява:
	все ще намеря някой кът,
	където да ме приютят.
	Така те двамата си рекли
3996	и като че ли с меч отсекли.
	Сразеният във боя рицар
	отвел красивата девица
	наблизо до един палат,
4000	приготвил баня, нов халат,
	облякла пищни дрехи тя
	и цялата си красота
	възвърнала. И те за път
4004	се стегнали, за да вървят
	към Карлион*, защото там
	[* Ст. 4005: Карлион (_Carleun_), град в Южен Уелс. В продължение на две седмици — толкова трае приблизително действието от началото на романа (вж. ст. 4545) — Артур и свитата му пребивават в три различни резиденции: Персевал бива посветен в рицарски сан от Артур в Кардуел (_Carlisle_) (ст. 336), изпраща първите си пленници Ангингерон и Кламадьо в друга кралска резиденция (Диназдарон или Диснадарон, ст. 2738), а Надменния и неговата приятелка — в Карлион. Въпреки че по времето на историческия Артур (VI в.) кралете и феодалите често сменяли своите резиденции, Кретиен едва ли „мести“ кралския двор от загриженост за историческата достоверност. Текстът не дава обяснения за тази висока мобилност. Ще отбележим само, че тя съответства на мотива за странстването на рицаря.]
	бил разположил своя стан
	Артур с отбраната си свита
4008	(едва три хиляди били те).
	Щом стигнали самия двор,
	той рекъл на Артур: — Сеньор,
	тук трябва да остана в плен
4012	и вам да бъда подчинен
	за цял живот. Тъй заповяда
	младежът, който за награда
	от вас оръжие добил
4016	и вие сте го посветил
	във рицарство. — Щом чул това,
	поклатил крал Артур глава
	и рекъл: — Драги мой, бъдете
4020	добре дошъл и си свалете
	оръжието. Бог да дава
	сполука, радости и здраве
	на този, който тук ви прати.
4024	Заради него в тез палати
	ви срещам, както подобава.
	— Сеньор, аз искам да добавя,
	че нужно е преди да снема
4028	доспехите си (щита, шлема),
	с достопочтената кралица
	и с прелестните й девици
	веднага да се запозная.
4032	Най-вече трябва ми оная,
	която просто се засмяла
	и затова от сенешала
	получила шамар, горката.
4036	В това й е била вината.
	Той млъкнал. А добрият крал
	кралицата си призовал,
	учтиво й подал ръка,
4040	поканил той също така
	придворните й дами тук
	и щом Артур като съпруг
	до себе си я настанил,
4044	Надменният се приближил
	и казал й: — Кралице, вам
	ще трябва поздрав да предам
	от онзи рицар дръзновен,
4048	от който аз бях победен.
	Изпраща той на вас, кралице,
	и тази млада хубавица.
	— Ще съм му благодарна вечно!
4052	отвърнала му тя сърдечно.
	А той подробно й разказал
	с каква жестокост бил наказал
	девойката, как без причина
4056	е страдала една невинна.
	И хронологията спазил…
	Показали му после тази,
	с която Ке така груб бил
4060	и й плесница залепил.
	Той рекъл й: — Девойко, аз
	нарочно пратен съм при вас
	от рицар, който ви отправя
4064	привет и много настоява
	да уверя и вас самата,
	че той где влезе във палата
	на този благороден крал,
4068	когато вече е успял
	да отмъсти на грубияна —
	тоз, който ви видял засмяна
	и толкова се разгневил,
4072	че ви плесница залепил.
	Тук шутът се развикал пак:
	— Ке, мислите, че съм глупак
	и казвам нещо много тъпо,
4076	но скоро ще платите скъпо.
	Тогава крал Артур погледнал
	към Ке и рекъл: — Колко вредна
	постъпка стори ти, човече!
4080	Обиди момъка и вече
	едва ли той ще се завърне.
	Най-сетне кралят се обърнал
	учтиво към дошлия рицар,
4084	успокоил го, че в тъмница
	за пленник няма да го вземе,
	и го поканил да си снеме
	доспехите… Тогаз Говен
4088	попитал с вид озадачен:
	— Кралю, ще кажете ли кой
	успял е да надвие в бой
	достоен рицар като този?
4092	Едва ли в другите чертози,
	и в островите сред морето
	намира се лице, което
	могло би по кураж и слава
4096	със него днес да се сравнява.
	— Любезни племеннико мой,
	и аз не зная кой е той.
	Един път само го видях,
4100	но толкова угрижен бях,
	че във ума ми бе мъгла.
	А той тогава пожела
	да бъде посветен от мен
4104	във рицарство. Бях убеден,
	че несъмнено заслужава
	със качествата си такава
	висока чест, и рекох: „Брате,
4108	от коня слезте и елате
	при мен, дорде момците знатни
	ви донесат доспехи златни.“
	Той каза, че би предпочел
4112	на кон да е и би приел
	доспехи, но да са червени.
	Единственото снаряжение,
	което по вкуса му беше,
4116	навремето принадлежеше
	на рицаря необуздан,
	отнел ми златния стакан.
	А Ке със своя лош език
4120	му каза: „Брате, в тоя миг
	на тебе кралят предоставя
	стакана: значи ти остава
	да идеш да го вземеш сам.“
4124	Повярва той, отиде там…
	Как всичко станало, не зная,
	научих само, че накрая
	младежът със замах фатален
4128	пронизал рицаря нахален
	със копие и го убил.
	Тъй се с оръжие сдобил
	и оттогава той към мен
4132	е предан, верен и почтен.
	Кълна се във свети Давида,
	че много искам да го видя.
	Щом трябва, ще прекарам още*
	[* Ст. 4135: Мотивът за постоянната смяна на мястото за нощуване е част от темата за странстването. Вж. също 4726–4731.]
4136	три-четири безсънни нощи,
	но ще го срещна аз, където
	и да се скита под небето*.
	[* Ст. 4138: Още в първия си роман _Ерек и Енида_ Кретиен описва как кралят вдига целия си двор и тръгна да търси героя в знак на върховно признаване на неговите качества. Така центърът, седалището на рицарството престават да бъдат статични величини. Походът в търсене на героя замества военната експедиция, безспорен знак, че етиката измества политиката, тоест признаването на героя е по-важно от завладяването на чужди земи или победата над врага. Подобни мотиви свидетелстват за нов идеал: романът търси своята територия в морала, епосът — в териториалната експанзия. Впоследствие находката на Кретиен ще бъде многократно имитирана.]
	И всеки там бил убеден,
4140	че вече е настанал ден
	за път. И почнали веднага
	багаж в сандъците да слагат:
	чаршафи, дрехи и завивки,
4144	бельо, възглавници, покривки;
	налагало се всички дружно
	да трупат нужно и ненужно.
	Един книжовник просветен
4148	едва ли би могъл за ден
	самин, каквото и да прави,
	подробен списък да състави
	на всичко онова, което
4152	било за този поход взето,
	като че бой им предстоял.
	Придворните със своя крал
	от Карлион на път поели.
4156	А пък кралицата отвела
	девиците от свойта свита.
	Когато вечер мразовита
	сковала кралския керван,
4160	край пътя той се спрял на стан.
	А през нощта сняг завалял*.
	[* Ст. 4161: Минала е Петдесетница, тоест петдесет дни след Великден. Очевидно този „летен сняг“ има друго значение: да изгради декора на следващата сцена с подчертано символен заряд.]
P$


>>	Капки кръв по снега. Персевал се среща отново с Артур

P>
	По навик вече, Персевал
	събудил се и рано станал,
4164	приготвил се и пътя хванал,
	надявайки се в битки лесно
	с геройства рицарски да блесне.
	Така той стигнал край гората,
4168	където в побелели шатри
	станувал кралският конвой.
	Но още отдалече той
	съгледал гъски над шубрака
4172	и чул ги как ужасно крякат:
	обхванати били от страх,
	че ястреб бял кръжал над тях.
	Но в същия момент една
4176	от тях летяла настрана,
	към нея ястребът завил,
	настигнал я и я свалил
	с едничък удар на земята,
4180	а после литнал в небесата
	(в туй ранно утро на герака
	за гъски минал му мерака).
	А долу гъската ранена
4184	с три малки капки кръв червена
	в снега оставила следа.
	За нея не било беда,
	че има тази лека рана,
4188	и отлетяла пак към стана.
	Едва когато Персевал
	се приближил, той сам видял
	как алената кръв блестяла
4192	на снежната покривка бяла.
	Той втренчил поглед във петното
	кръв алена в снега, защото
	напомняло руменината
4196	на милата му, за която
	се сетил в същия момент.
	Във спомена си потопен,
	той виждал й лицето бяло,
4200	от малко руж поруменяло,
	тъй както багрела кръвта
	безпримерната белота
	на тази зимна утрин ледна.
4204	Като картина ненагледна,
	така лицето й било:
	уста, страни, очи, чело…
	Би казал, че за първи път
4208	така изглеждал му ликът
	любим на неговата мила,
	като че в сняг се е размила
	голяма капка кръв червена*.
	[* Ст. 4211: Описаната сцена е била предмет на множество коментари и тълкувания. Натрупването им в геометрична прогресия ги тласка към все по-екстравагантни интерпретации. Тук ще посочим най-убедителните наблюдения. За пръв път героят, съзерцаващ капките кръв по снега с мисъл за своята любима, проявява признаци за вътрешен живот. И тук Кретиен прибягва до обичайния си способ на обърнатата перспектива: обикновено описанията на женския лик сравняват белотата на кожата със сняг, а румените бузи и алените устни — с кръв, докато тук кръвта и снегът са описани в тяхната материалност, преди да подействат като мнемоничен символ на любимата. Позата на Персевал, опрян на своето копие (ст. 4197 от френския текст), забито до окървавения сняг, сякаш препраща визуално към сцената с кървящото копие в замъка на Граала, което героят съзерцава също така безмълвно. Сцената може да бъде успоредена и с първата среща на Персевал с приятелката на Надменния рицар: орелът, изобразен върху палатката на девойката, е анонс на ястреба, спуснал се върху една от гъските. Друг ефект на хиазъм: нахлувайки в палатката на девойката, Персевал се държи с нея както хищният орел с гъската, докато в сцената с капките кръв по снега той е застинал като изображението на орела върху палатката. Персевал съзерцава неподвижно на коня си капките кръв и хората на Артур решават, че той спи на коня си (ст. 4216, 4229, 4238). Тук позата на героя може да се уподоби с един вече утвърден иконичен образ на поета. В лириката на първия трубадур Гийом IX Аквитански срещаме често асоцииране на поетичното творчество със съновидението. Гийом описва себе си като спящ конник (песен IV). За разлика от сцената с Граала, където загадъчните предмети интригуват героя, но не будят никакви асоциации у него, тук Кретиен описва Персевал в момент на любовно мечтание, напомнящ за ониризма на лирическия аз в куртоазната поезия. Там любовното слово е реминисценция или поетическо видение за любимата.]
4212	Денят отдавна бил наченал…
	Стоейки в шатрите си бели,
	оръженосците видели
	на хвърлей от самия стан
4216	младежа, все тъй замечтан,
	и си помислили, че дреме.
	А крал Артур си спял в туй време.
	Оръженосците му верни
4220	дошли при Сагремор Безмерни
	(човек с енергия голяма —
	каквото почне, мяра няма).
	Пред шатрата на своя крал
4224	в момента той на пост стоял
	и рекъл им: — Ехей, кажете
	в тоз ранен час какво тук щете?
	— Сир, знаете ли откога
4228	там онзи рицар все така
	спокойно си седи на коня,
	с препасан меч, със шлем и броня
	— Сега ще го накарам аз
4232	да дойде с коня си при нас.
	Видял се Сагремор принуден
	Артур веднага да събуди
	и кралят още във съня си
4236	чул неговите фрази къси:
	— Сир, вижте! Онзи рицар сякаш
	на коня спи. — Без да протака,
	Артур поискал да вървят
4240	и конника да доведат.
	И ето, само за момент
	бил Сагремор въоръжен,
	довели коня му и той
4244	напълно бил готов за бой.
	На кон от стана в миг излязъл,
	при рицаря се спрял и казал:
	— Сир, моля да благоволите
4248	пред краля ни да се явите!
	Но другият не отговорил.
	Тогава Сагремор повторил…
	Един и същ ефектът бил
4252	и Сагремор се разярил:
	— Веднага, сир, пред мен тръгнете
	Апостол Петър е свидетел,
	че тук се слуша мойта воля.
4256	Не съм дошъл да ви се моля.
	Той тутакси раздиплил стяг
	и налетял като на враг,
	предупреждавайки, че може,
4260	щом тъй стои, да се наложи
	дори и до двубой да стигнат.
	Но Персевал дори не мигнал,
	от мислите си се отърсил
4264	и за атака вежди свъсил.
	Дордето Сагремор да свари
	противника си да удари,
	сам копието си строшил.
4268	А Персевал тъй ловък бил,
	че само с удар по главата
	го повалил върху земята.
	Ударил конят му на бяг,
4272	до шатрите достигнал чак…
	Артуровото обкръжение
	го срещнало с недоумение.
	А Ке не счел за неудобно
4276	и тук да каже нещо злобно
	пред целия Артуров двор:
	— Сеньори, вижте Сагремор —
	пешком той след двубоя ходи
4280	и рицаря на кон ни води.
	Артур се постарал спокойно
	да каже: — Ке, не е достойно
	да се надсмиваш днес така
4284	над Сагремор! Я ти сега
	иди със него да се биеш,
	да видим как ще го надвиеш!
	— Със радост, сир! Кажете само
4288	и ще прекърша гордостта му.
	Насила или не, до тук
	от мен, а не от някой друг,
	ще е доведен той и даже
4292	сам името си ще ви каже.
	Потеглил той въоръжен
	към рицаря, все тъй вглъбен
	в онези малки капки кръв.
4296	Ке почнал да говори пръв:
	— Ей ти, заспалият васал,
	или ела при моя крал,
	или ще си платиш прескъпо!
4300	Чул Персевал, но не отстъпил,
	а тутакси пришпорил коня
	и с устрем налетял на оня,
	от който идела закана.
4304	Двубоят тутакси захванал
	и всеки пръв да блесне искал.
	Ке здраво копието стискал,
	но всуе… Още отначало
4308	при удар то се разхвърчало
	встрани на хиляди парчета.
	Не се забавил и ответът:
	с все сила Персевал замахнал,
4312	едната му ръка навяхнал,
	а после с копие в главата
	ударил го и на скалата
	подобно ствол го повалил;
4316	а другата ръка строшил,
	тъй както се троши дърво
	(нали си спомняте какво
	бе шутът в двора предвещал?).
4320	Дордето Ке в несвяст лежал,
	ударил конят му на бяг,
	бретонците видели как
	се връща той без сенешала
4324	и врявата не закъсняла:
	помислили, че е умрял
	горкият кралски сенешал,
	потънали в дълбока скръб,
4328	като че станал им по-скъп.
	А Персевал все тъй не спирал
	във трите капки да се взира.
	Артур бил много натъжен,
4332	че Ке във боя бил сразен,
	но другите събрали сили
	и някак си го утешили.
	Достатъчно било навреме
4336	добър лечител да се вземе:
	хем счупеното да намести,
	хем рамото с компреси чести
	в най-кратък срок да изцери.
4340	Артур бил с чувства най-добри
	към сенешала неприятен:
	веднага доктор бил изпратен
	със три девойки милосърдни.
4344	Били те толкова усърдни,
	че в шина сложили ръката,
	привързали я към снагата,
	успели да наместят само
4348	за миг навехнатото рамо,
	а след това те сенешала
	отнесли в шатрата на краля
	и там се Ке успокоил.
4352	Говен до краля близо бил
	и казал: — Сир, за Бога, аз
	съм чул свещен завет от вас:
	на рицаря не подобава
4356	друг рицар той да отклонява
	от мислите му, без значение
	дали си има извинение.
	А вижте вашите придворни!
4360	Не знам дали не са позорни
	постъпките им, но с делата
	сами си търсеха белята.
	А онзи рицар вероятно
4364	е чувствал нещо неприятно:
	или той нещо е загубил,
	или девойка е залюбил,
	а тя от друг му е отнета.
4368	Затуй, кралю мой, разрешете
	аз да отида да го срещна.
	Задачата ще е успешна:
	щом сгодният момент настане,
4372	ще кажа, че с тук поканен
	от вас. — Но Ке дочул това
	и заканително глава
	поклатил: — Значи, ей така
4376	довеждате го за ръка?!
	Как лесно е, сеньор Говен,
	двубой да бъде отменен!
	Ах, драги, всички ли задачи
4380	решавате по този начин?
	Все тъй ли деликатен бяхте,
	та толкоз пленници събрахте?
	Щом видите, че храбър рицар
4384	отпуска своята десница,
	от люти битки изтощен,
	преструвате се задължен
	добри слова да изречете
4388	и в плен врага да доведете.
	Говен, каквото да се случи,
	човек все нещо ще научи
	от теб: извърташ тъй словата,
4392	че да е чиста съвестта ти.
	Кого ли би нападнал остро?
	Май трябва да се мъчи доста
	човек, та вяра да ти хване.
4396	Да си в копринена премяна
	като че ли ти вече стига.
	Защо ръката ти да вдига
	меч остър срещу някой друг,
4400	щом с блага реч ще минеш тук?
	Чрез нея търсиш ти прослава.
	Едно „Сеньор, Бог да ви дава
	живот, и радост, и надежда!“
4404	и работата се нарежда.
	Спокойно можеш да се хвалиш
	че знаеш със слова да галиш,
	тъй както галиш котарак.
4408	И хората ще казват: „Как
	геройски справя се Говен!“
	— Сир Ке, защо сега на мен
	да си изливате яда?
4412	Твърдя, че ще го доведа,
	без той да ми строши ръката
	или да ме рани в главата.
	Защо излишно да си патя?
4416	— Щом тъй говориш, теб ще пратя
	при него, племеннико драг —
	му рекъл кралят. — Но все пак
	не тръгвай невъоръжен.
4420	И още в същия момент
	Говен доспехите надянал
	и копието здраво хванал,
	възседнал пъргав кон охранен
4424	и в миг пред онзи рицар странен,
	готов на всичко, се явил.
	А рицарят все тъй си бил
	унесен в мисли и мечти.
4428	Обаче слънчеви лъчи
	снежеца леко разтопили
	и две от капките се скрили,
	а третата била на ред.
4432	И рицарят не бил зает
	чак толкова с това видение.
	Говен по-скоро с уважение,
	а не с враждебност приближил
4436	и дружески му заявил:
	— Сир, братски аз ви поздравявам,
	макар и да не ви познавам.
	Мен крал Артур при вас ме прати
4440	да ви предам, че в своите шатри
	да ви приеме би желал.
	— Сир — отговорил Персевал, —
	тук двама ваши вече бяха
4444	и те насила пожелаха
	да заличат това, което
	най-скъпо ми е на сърцето.
	Та аз не съм им подчинен!
4448	Загрижени ли са за мен,
	та идват със такава стръв?
	Тук имаше три капки кръв
	в снега — червено върху бяло;
4452	помислих, че е засияло
	лицето на едно момиче,
	което толкова обичам.
	Как някой си ще ме лиши
4456	от туй, което ме теши?!
	— Да, прав сте, сир. Но няма как
	да бъде някой дебелак
	от сходни мисли обладан.
4460	И само явен грубиян
	посяга на това, което
	е драгоценно за сърцето.
	Аз просто искам да решите
4464	дали при краля ще склоните
	да дойдете сега със мене…
	Той чака ви със нетърпение.
	— Ще дойда само ако знам,
4468	че сенешалът Ке е там.
	— Да, драги, там е, нали той
	ви предизвика на двубой
	и вие му добре платихте:
4472	десницата му потрошихте,
	а другата ръка едва
	с навяхване се отърва.
	— Получил си е за награда
4476	това, което му се пада…
	Защо на милата девица
	удари той една плесница?
	— Това сте вие?! — изумен
4480	възкликнал тутакси Говен. —
	За вас говорим тук безспир.
	А името ви как е, сир?
	— Аз Персевал съм. Ами вие?
4484	— Сир, няма за какво да крия —
	на мене име са ми дали
	Говен. — Сеньор Говен, така ли?
	— Да, да. — Тогава Персевал
4488	възторга си не овладял:
	— Ах, сир, аз знам, че много хора
	с голям респект за вас говорят.
	Наистина ще се гордея,
4492	ако във дружба с вас живея.
	Говен отвърнал: — И от вас
	по-радостен ще бъда аз.
	Тогава Персевал добавил:
4496	— Не бих се и минута бавил…
	За мен ще е висока чест
	при крал Артур да бъда днес.
	А при това със вас ще имам
4500	приятелство незаменимо.
	И те протегнали ръце,
	прегърнали се от сърце,
	прибрали копието, щита
4504	и с радост истинска, нескрита
	към стана на Артур поели*.
	[* Ст. 4505: Говен, племенникът на Артур, е образец на рицарско съвършенство. Той съчетава воински и светски добродетели. В романите на Кретиен олицетворява нормата, към която героят се стреми. Ако _Разказ за Граала_ следваше същата логика, романът би могъл да свърши тук.]
	Младежи знатни ги видели
	и се завтекли да докладват
4508	на краля, за да го зарадват:
	— Сир — рекли те, — сеньор Говен
	се връща вече, придружен
	от онзи рицар. Вижте само
4512	каква е силна радостта му.
	Излезли всички да ги срещнат,
	а Ке и този път с насмешка
	на краля рекъл: — Ето, сир,
4516	че сродникът ви най-подир
	се връща от неравна бран,
	в която той е увенчан
	със слава, както ми изглежда.
4520	Но как така я той нарежда,
	че винаги остава квит:
	не се е бил, не е и бит.
	Защо му е да се сражава
4524	и с меча си да убеждава?
	Защо ли сили да пилее,
	щом като може да успее
	там, дето толкоз сили ние
4528	положихме, за да се бием,
	но не сполучихме, уви.
	Ке не преставал да брътви
	нелепости по навик стар.
4532	Говен със своя нов другар
	до двора вече се добрал
	и посъветвал Персевал
	оръжието си да снеме
4536	и ново облекло да вземе,
	тъй както си му бил редът.
	И наредил да му дадат
	да сложи туника красива,
4540	която най да му отива,
	а после за ръка го хванал
	и с него пред Артур застанал:
	— Кралю, пред вас стои мъжът,
4544	заради който много път
	изминахме за две недели.
	Откакто бяхте го видели
	във двора, вие многократно
4548	за него с чувство най-приятно
	говорехте, а в този час
	самият той е между нас.
	— Сполайти, племеннико мил! —
4552	му рекъл кралят, който бил
	тъй радостен, че чак подскочил,
	към гостенина се насочил
	и рекъл му: — Добре дошъл
4556	във двора ни! Как бих могъл
	да ви наричам, момко драг?
	— Кралю мой, ще ви кажа как,
	аз Персевал съм — тъй зове ме
4560	и майка ми. — От колко време
	ви чакам, скъпи Персевал —
	подел зарадваният крал, —
	щом вече сте във моя двор,
4564	за мен самия няма спор,
	че бих ви задържал, дордето
	ви е приятно на сърцето.
	След като с вас се разделих,
4568	аз толкова се натъжих
	защото нямах и представа
	къде сте и какво с вас става.
	Девойката и моят шут
4572	(той впрочем никак не е луд)
	достойно бъдеще видяха
	за вас… Те много прави бяха.
	И тяхното предположение
4576	намери пълно потвърждение
	във рицарските ви прояви.
	Кой дръзнал би да ги постави
	сега под някакво съмнение?!
4580	Кралицата била в течение
	на случая и тя самата
	приела с радост новината.
	До крал Артур се приближила,
4584	последвана от много мила
	девойка — същата, която
	с усмивка ведра на устата
	го бе посрещнала тогава.
4588	А щом видял, че се задават,
	насреща Персевал излязъл
	и със поклон любезно казал:
	— Дано ми чуе Бог молбата,
4592	кралице, и на най-добрата
	от всички дами той да дава
	и радости, и чест, и слава!
	— Бъди добре дошъл от мен,
4596	младежо храбър, закален
	в двубои рицарски безчет! —
	му рекла тя… Дошла на ред
	девойката, която в стана
4600	го бе посрещнала засмяна.
	Той и към нея се обърнал
	и я приятелски прегърнал
	със думите: — Девойко, аз
4604	на всичко съм готов за вас.
	Кълна се в рицарската чест!
	Девойката за този жест
	била безкрайно благодарна.
4608	И си представяте навярно
	как рицари, кралица, крал
	се радвали, че Персевал
	във стана на Артур бил вече…
4612	И всички още тази вечер
	във Карлион се пак прибрали
	и чак до призори гуляли.
P$


>>	Празник в двора на Артур. Нови предизвикателства

P>
	Преминал в празненство бога
4616	и следващият ден, когато
	пристигнала една девица
	на пепелява магарица.
	Тя яздела с камшик в ръката,
4620	била си вързала косата
	на две дебели плитки черни…
	И ако в книгата са верни
	словата, казани за нея,
4624	и аз тогава също смея
	да кажа, че дори и в ада
	едва ли погледът попада
	на чак такова грозотило,
4628	което не било се мило
	с години: цялото й тяло
	било на въглен почерняло.
	А вместо светлина в очите —
4632	две дупки зеещи: били те
	като на плъх; с нос на мъниче,
	със бърна като на добиче,
	зъбите й — като нагар,
4636	дори с брада — като на стар
	козел; устата — като яма,
	отзад — със гърбица голяма,
	отпред — досущ като дъска,
4640	а разкривените крака
	приличали на мотовили;
	ръцете — дълги като вили,
	но в ханша, в раменете — здрава,
4644	като че ли след малко става
	насред хорото да се хване*.
	[* Ст. 4645: Докато женската красота (например на Бланшфльор) е Божие творение и се доближава до божественото, грозотата е отстъпление от човешкото, принизяване до животинското. И в двата случая е налице морално оценностяване на физическото начало.]
	И тя посмяла да застане
	пред краля! Никой дотогава
4648	не бил и чувал за такава
	грозница. Тя го поздравила,
	на другите се поклонила,
	пристъпила към Персевал
4652	(той близо до Артур стоял)
	и рекла: — Друже, на съдбата
	отпред е хубава косата,
	ала отзад е тя плешива.
4656	Чак тъй да си страхлив не бива!
	Нали при Крал Рибар ти беше
	и копието, що кървеше,
	видя? Отвори ли уста,
4660	за да попиташ как кръвта
	от белия му връх сълзи?
	Защо не ги попита ти,
	макар че бе озадачен,
4664	за кой ли е предназначен
	Граалът? Грях нима ще сториш,
	ако устата си отвориш?
	Късмет дошъл ти наготово,
4668	а ти очакваш нещо ново!
	Ако въпроси бе задал,
	би оздравял добрият крал:
	избавил би го от страдание
4672	и той с любов и със старание
	държал би кралството си в ред.
	Какво го чака занапред?
	С голяма болка във душата
4676	ще си загуби той земята.
	От злото няма да убегне.
	Угроза над мъжете тегне,
	жените им ще са вдовици,
4680	а пък прекрасните девици
	ще тръгнат по сирашки път.
	И рицарите ще измрат…
	У тебе само е вината*.
	[* Ст. 4683: Упреците на девойката подхващат и разгръщат — този път публично — упреците, отправени вече от братовчедката на Персевал. Героят не е задал два основни въпроса: Защо кърви копието? За кого е предназначен Граалът? Въпросите биха излекували болния Крал Рибар, биха възвърнали плодородието на земята и раждаемостта в страната. Кретиен дьо Троа използва — съзнателно или не — ирландския мотив за забраната („гейс“): магическа сила, която може да се преодолее по строго определен начин, в случая чрез подходящите въпроси. Загадъчната девойка с магарицата напомня за пратениците от Другия свят. Тяхната роля е да оповестят някоя „гейс“ или нечия воля на владетел от Другия свят. Както обикновено при Кретиен, и тук свръхестественото е приглушено.]
4684	След всичко казано момата
	на краля рекла: — Трябва вече,
	кралю, да ида надалече,
	да търся някъде приют.
4688	Аз знам един дворец прочут
	и той се казва Горди замък.
	Там рицарите — (има-няма
	петстотин и седемдесет)
4692	са си родени със късмет,
	защото всеки рицар има
	мома или жена любима
	една от друга по-красива.
4696	Щом някой ваш човек отива
	към Горди замък, нека знае,
	че ако с храброст пожелае
	да блесне, в рицарски двубой
4700	е най-добре да влезе той.
	Но аз и друго място знам
	и вярвайте, че тъкмо там
	наистина си заслужава
4704	да водиш бой за чест и слава.
	И ще ви кажа то къде е —
	под хълма Монт Есклер. Живее
	там в плен една девица клета
4708	и който я спаси от гнета,
	висока чест ще извоюва
	и винаги хвалби ще чува.
	Ще има право да запаше,
4712	без ни най-малко да се плаши
	Магическия меч през рамо.
	Кълна се, че лъжа тук няма*.
	[* Ст. 4714: От типологическа гледна точка девойката с магарицата е често срещан персонаж в рицарските романи. Ролята на тези анонимни персонажи, появили се изневиделица, е да нарушават празненството в кралския двор и да отправят предизвикателства, от които да произтичат нови приключения. В случая девойката изпълнява двойна функция: от една страна, тя оповестява провала на необикновената мисия на Персевал (подтиквайки го да опита отново), от друга, насочва вниманието на Артуровото рицарство към приключения от конвенционален характер. В този смисъл може да се каже, че девойката задава две насоки на романното действие: към загадъчното непознато (Граала) и към „познатото“ непознато (традиционните приключения).]
	След като всичко споделила,
4716	дошлата се отдалечила.
	И тук Говен не се сдържал,
	пред сбралите се клетва дал
	момата да спаси от гнет.
4720	А пък синът на Нут — Жирфлет
	заклел се, че друг избор няма,
	освен да иде в Горди замък.
	А Кахедин им заявил:
4724	— На Зли връх* още не съм бил.
	[* Ст. 4724: Очевидно Зли връх и Монт Есклер са едно и също място.]
	Нататък моят дълг зове ме.
	И Персевал не губил време,
	и той пред тях поел обет,
4728	от силни пориви обзет,
	по своя път да тръгне още
	сега и две поредни нощи
	в едно легло да не преспи*.
	[* Ст. 4731: Този вид обет е също традиционен за героите от келтския епос, които приемат дадено предизвикателство.]
4732	Не можел той да се стърпи
	да не участва във сражение
	при всяко ново приключение
	и във решителен двубой
4736	победа да спечели той.
	Държал да разбере нарочно
	Граалът за кого е точно
	и копието да открие,
4740	което, както знаем ние,
	от острия си връх кърви.
	Налагало се да върви
	и всичко нужно да направи.
4744	И ето че застават прави
	петдесетина храбри воини,
	за славни подвизи достойни.
	Един на друг те дали клетва
4748	дори живота си да жертват,
	но в битките да победят,
	какъвто и да е врагът.
	Те снели празничните дрехи
4752	и взели рицарски доспехи.
	А в този миг сред глъч и врява
	видели, че се появява
	Генганбрезил със златен щит,
4756	със синя панделка обшит.
	Той чинно краля поздравил
	и до Говен се приближил
	със думите: — Ти, подла твар,
4760	убил си моя господар
	във гръб. Позор и срам! На съд!
	Тук всички ще се убедят,
	че си постъпил най-коварно.
4764	Кажи това не е ли вярно!
	Говен тъй силно бил засегнат,
	че чак подскочил като жегнат,
	за да измие сам позора.
4768	Но брат му, сър Агравен Горди,
	го хванал дружески с ръка
	и рекъл: — Брате, как така
	заради него ще срамиш
4772	рода ни благороден? Виж,
	че съм готов със меч в ръката
	да отмъстя за клеветата*.
	[* Ст. 4774: Говен все пак не отрича да е извършил въпросното убийство.]
	— Не, брате — казал му Говен, —
4776	не ще допусна вместо мен
	честта ми друг да защищава
	и вместо мен да се сражава.
	Ако съм с нещо прегрешил
4780	и рицаря с позор покрил,
	аз бих поискал извинение
	и бих постигнал помирение.
	И всеки би го одобрил…
4784	Но ако си е наумил
	със клевети да ме обиди,
	в най-скоро време сам ще види,
	че мене нищо ме не спира.
4788	Кога? Той нека сам избира,
	животът щом не му е мил.
	Заканил се Генганбрезил,
	че до четиридесет дена
4792	ще бъдат всички убедени,
	че подло действал е Говен
	и че ще е разобличен
	пред краля на Ескавалон*,
	[* Ст. 4795: По-големият брат на Персевал получава рицарски сан в двора на краля на Ескавалон (ст. 466) и загива същия ден. Този трагичен епизод от семейната история на Персевал кореспондира, макар и завоалирано, с простъпката на Говен.]
4796	а той и от Авесалом
	бил по-красив и по-напет.
	— Тогава ти върви напред —
	отвърнал му Говен, — а аз
4800	след теб. Ще видим кой от нас
	на свойта чест е изменил.
	Обърнал гръб Генганбрезил,
	а храбрият Говен веднага
4804	за път започнал да се стяга
	и всеки щял да му отстъпи
	кон, шлем, щит, меч, доспехи скъпи,
	но той на своите държал.
4808	Говен два щита си избрал
	и седем коня, и седмина
	мъже смелчаци за дружина*.
	[* Ст. 4810: Обикновено рицарят се впуска в търсене на приключение сам или евентуално със своя оръженосец. Тук пищното снаряжение и многобройната свита подсказват за нежеланието на Говен да излага живота си на опасност.]
	Тъга обзела двора кралски,
4812	надигнали се вопли кански;
	не бих могъл да кажа колко
	припаднали от страх и болка.
	Уверен в своята сполука,
4816	Говен потеглил. Ето тука
	едно подробно изложение
	на цялото му приключение.
P$


>>	Тибо от Тентажел, Мелиан от Лис, Девойката с късите ръкави

P>
	Изпърво той в една ливада
4820	на група рицари попада.
	След всичките пешком вървял
	млад щитоносец — той държал
	жребец испански за юздата
4824	и носел лъскав щит в ръката.
	Говен решил да го попита:
	— Какви са тези, дето скитат,
	сеньор, по пътя каменист?
4828	— Това е Мелиан от Лис —
	достоен рицар, няма спор.
	— Със него ли сте? — Не, сеньор,
	аз служа на Трае д’Анет.
4832	— Та аз, за Бога, отнапред
	познавам го. Къде отива?
	— Турнир наскоро се открива
	от Мелиан от Лис и той
4836	с Тибо от Тентажел в двубой
	ще защищава с меч честта си.
	Сир, още днес елате с нас и
	достойнствата си покажете.
4840	Говен попитал: — Те, простете,
	в двубой ще влязат, но защо?
	Аз спомням си, че у Тибо
	самият Мелиан израсна.
4844	— Историята е ужасна.
	На Мелиан бащата много
	ценял Тибо, кълна се в Бога,
	защото бил добър васал.
4848	Когато вече той видял,
	че ще умира, поверил
	сина си, който малък бил,
	в ръцете на Тибо. Но ето
4852	че момък станало момчето
	и на Тибо във дъщерята
	се влюбил лудо. А момата
	изслушала изповедта му
4856	и рекла му, че рицар само
	обикнала би… Мелиан
	получил рицарския сан
	и пак във обич й се врекъл.
4860	— Не, срокът, който е изтекъл,
	е къс — отвърнала му тя. —
	За да спечелиш любовта,
	ще трябва с подвизи да блеснеш.
4864	Което се постига лесно,
	без да платиш цена голяма,
	то според мене сладост няма.
	Ако държиш на любовта ми,
4868	в турнир излез срещу баща ми…
	Държа да знам в какви ръце
	ще бъде моето сърце*. —
	[* Ст. 4870: И тук Кретиен инверсира познатата митологична схема за бащата като препятствие за любовта на дъщеря си. Условно можем да наречем тази митологема „Магарешка кожа“ (по прочутия разказ на Шарл Перо). Срещаме я в келтския роман за Килхух и Олуен (края на XI в.), както и в поемата „ле“ на Мари дьо Франс _Двамата влюбени_ (1170). В романа на Кретиен препятствие е не бащата (Тибо от Тентажел), а взискателността на дъщерята към своя възлюбен. Така в скалата на ценностите, които девойката отстоява, пътят към рицарското съвършенство минава през победа над бащата на дамата. Ще отбележим, че тази конфликтна линия не получава своята развръзка в романа на Кретиен.]
	Така бил предизвикан той
4872	срещу баща й на двубой:
	щом любовта му повелява,
	как няма да се подчинява!
	Нали, сир, не ви липсва плам,
4876	за да отидете с тях там,
	в двореца, и щом стане нужно,
	да се сражавате задружно.
	— По пътя, брате, си вървете,
4880	а мене тук ме оставете! —
	Говен веднага му отвърнал.
	А другият му гръб обърнал
	и си по пътя продължил.
4884	Но и Говен принуден бил
	натам да тръгне и поел
	към замъка във Тентажел,
	защото нямало друг път.
4888	Там щели да се съберат
	с Тибо и близки, и съседи,
	и неговите братовчеди
	да го съветват за турнира.
4892	Но явно никой не намирал
	за нужно да се влиза в бран
	със господаря Мелиан,
	защото чакал ги провал.
4896	Тибо нареждане издал
	на хората от своя род
	да се зазида всеки вход:
	по този начин той си бил
4900	най-вещ пазач осигурил*.
	[* Ст. 4900: Описаните предпазни мерки подхождат повече за подготовка за война, отколкото за турнир. По всяка вероятност Кретиен следва традиционната представа за турнира, който първоначално (XI в.) се вписва във вътрешнофеодалната война.]
	Обаче само при една
	потерна нямало стена;
	вратата й била подпряна
4904	с греда дебела от стомана
	и със бакърен лост напречно,
	та можела да служи вечно.
	Така, без много да се скита,
4908	Говен със малката си свита
	пред таз врата се озовал
	(той пътьом вече бил разбрал,
	че друг път тук не е познат:
4912	или напред, или назад).
	Залостена била вратата
	и той край кулата в тревата
	намерил подходящо място
4916	да си отдъхне и под бряста,
	растящ сред тучната ливада,
	обиколена от ограда,
	сам двата щита си свалил
4920	и ги на клони закачил.
	А щом от кулата видели,
	че най-спокойно си седели
	под бряста, сметнали, че може
4924	двубоят им да се отложи.
	Но отдалече ги съзрял
	един препатил стар васал
	от знатен многолюден род,
4928	стопанин на голям имот.
	Той имал опит най-богат,
	за много мъдър бил признат
	и всички негови съвети
4932	от другите били приети.
	Щом до Тибо се приближил,
	той казал: — Господарю мил,
	аз двама рицари видях
4936	да идват. По вида разбрах,
	че са в Артуровата свита*
	[* Ст. 4937: Очевидно въпросният васал е видял двата щита на Говен, окачени на бряста, и е решил, че рицарите са двама. За същия подвеждащ ефект, с който Кретиен сякаш внушава на читателя да търси смисъла зад привидностите, вж. ст. 4964 и следващите.]
	и имат сила страховита.
	Единият от тях дори
4940	могъл би с меч да покори
	мнозина. Но съм убеден,
	че тоз турнир не е решен.
	Със доблестните си момци,
4944	безстрашни рицари, стрелци
	конете им ще повалим
	и лесно ще ги победим:
	ще си покажем храбростта,
4948	ще си платят за наглостта.
	Тибо съвета му приел
	и всеки рицар се заел
	със подготовка за турнира,
4952	и никой не стоял на мира:
	едни оръжието сбрали,
	конете други оседлали,
	а пък жените и момите
4956	заели място по стените
	да гледат боя. И тогава
	видели в тучната морава
	Говен да ходи из тревата.
4960	А щитовете му — и двата
	все тъй висели окачени.
	Били мнозина убедени,
	че рицарите са двамина
4964	и пред очите им ще минат,
	преди да обявят турнира.
	А други взели да се взират
	и споделили с изненада:
4968	— Уж е един, а му се падат
	два щита. Рицарят е сам,
	а цял табун коне са там!
	Едва ли този храбър мъж
4972	със двата щита наведнъж
	ще може да се отбранява
	и с ловкост да ни удивлява*!
	[* Ст. 4974: Излишъкът на атрибути, с които Говен се огражда (два шита, седем коня), буди недоумението на хората на Тибо. От този момент Артуровият племенник ще бъде постоянен повод за недоразумения (вж. ст. 5058–5065, 5226–5231).]
	Дорде без резултат жените
4976	все тъй си блъскали главите,
	бойците със доспехи нови
	били за схватката готови.
	А върху кулата зъбчата
4980	намирала се дъщерята,
	която Мелиан склонила
	с баща й да премери сила.
	По-малката сестра — и тя
4984	застанала на крепостта;
	била с ръкави къси, бели
	и често пъти я зовели
	Девойката е късите ръкави.
4988	Художник сякаш бил оставил
	изящен щрих върху ръцете.
	На кулата около двете
	сестри стояли много други
4992	моми и рицарски съпруги.
	А пък под тях, извън стените,
	се прегрупирали бойците
	във подготовка за турнира.
4996	И Мелиан се там намирал.
	Според девойката любима
	той имал хубост несравнима:
	какъв красив и храбър рицар!
5000	Честолюбивата девица
	възкликнала: — Почтени дами,
	повярвайте в искреността ми:
	за мен от Мелиан от Лис
5004	друг по-красив и напорист
	не е познат, нали така?!
	Та вижте само как в ръка
	днес копието стиска той!
5008	Нали е истински герой?
	Сърцето си аз бих му дала.
	Сестра й мигом възроптала
	и се наканила да каже,
5012	че знае и по-хубав даже,
	но другата се разярила,
	замахнала със всичка сила
	по бузата да я удари*.
	[* Ст. 5015: Спорът между двете сестри напомня за друг подобен спор. В _Ивен_ Кретиен описва конфликта между две сестри, дъщери на сеньора на Ноарепин. В _Разказ за Граала_ за разлика от _Ивен_, където сестрите си оспорват бащиното наследство, спорът има подчертано „спортен“ характер. Въпросът, противопоставящ сестрите, е: кой е най-добрият участник в турнира? Освен това, докато в _Ивен_ Говен защитава голямата сестра, тук той взема страната на малката.]
5016	Добре че някой все пак сварил
	между сестрите да застане
	и за ръката да я хване,
	на удара за да попречи.
5020	Турнирът се разгарял вече:
	и колко копия строшени,
	и колко рицари свалени!
	А който с Мелиан на бой
5024	излизал, неизменно той
	се виждал паднал на земята
	да й усети твърдината.
	И копието да строши,
5028	героят пак ще издържи:
	в миг ще извади своя меч
	и ще започне нова сеч.
	Сред другите той нямал равен.
5032	От неговия подвиг славен
	любимата била пленена
	и заявила възхитена:
	— Ах, скъпи дами, вижте чудо!
5036	От радост аз съм като луда —
	нали сред чужди и сред свои
	най-силен и най-смел е той?
	— Не е той — казала сестрата —
5040	това ще проличи в борбата.
	Околните и този път
	едва успели да сдържат
	голямата, която с хули
5044	нападала: — Мръснице, чу ли?
	Как смееш да ми възразиш!
	Ти лъжеш и не се свениш.
	Сега шамар си заслужаваш,
5048	та друг път много да внимаваш.
	Плесницата й за беда
	била тъй силна, че следа
	оставила върху лицето
5052	на малката сестра… Но ето
	че пак съгледали Говен
	и спорът пак бил подновен:
	— Защо все още, боже мой,
5056	не се въоръжава той?
	— Навярно предпочита мир.
	— Търговец е и за турнир
	дори през ум не му минава.
5060	— Коне купува и продава.
	— Сараф е, вярвайте на мен,
	но като че не е решен
	на бедни рицари да дава
5064	това, което притежава.
	Сребро пренася и посуда.
	— Простете ми, но аз се чудя
	как туй в ума ви се побра? —
5068	им рекла малката сестра. —
	Нима един търговец бива
	да носи копия такива?
	Изглежда дяволът във вас
5072	говори, сигурна съм аз.
	Нима с оръжие такова
	ще тръгне някакъв търговец?
	Един сараф тъй изглежда!
5076	Видът му просто ме навежда
	на мисълта, че той е рицар.
	— Видът му, мила хубавице,
	едва ли много означава.
5080	Ако си той въобразява
	налозите да събере
	за себе си, то по-добре
	да се признае за глупец.
5084	И той, подобно на крадец,
	извършва нещо, за което
	ще си заслужи май въжето.
	Говен съвсем наблизо бил
5088	и много ясно доловил,
	че има в женските задявки
	безспорни злостни подигравки,
	които го попритеснили
5092	и даже малко разгневили.
	Ала припомнил си Говен,
	че е в измама обвинен,
	че трябва да отиде той
5096	клеветника да срещне в бой,
	да защити честта си сам,
	а иначе позор и срам
	на своя род ще навлече.
5100	Ако в турнира той рече
	да вади меч, ще го ранят,
	а може и да го пленят
	и затова встрани стоял.
5104	За друг бой сили той щадял!
	Все по-напрегнат боят ставал
	и Мелиан с вик настоявал
	прислугата да му достави
5108	веднага копия по-здрави.
	Така, пред главната врата
	от сутринта до вечерта
	турнир оспорван се развивал
5112	и който с плячка се сдобивал,
	отнасял я на място скрито.
	А междувременно жените
	съгледали оплешивял
5116	оръженосец: той държал
	парче от копие строшено,
	а на врата му, закачена
	на ремък стар, висяла броня.
5120	Без много да се церемони,
	една от стеклите се дами
	му рекла: — Ако ме не мами
	сега умът ми, друже драг,
5124	за мене вие сте глупак.
	Нима за туй парче си струва
	един живот да се рискува?
	Я по-надолу погледнете:
5128	богатство — колкото си щете —
	върху земята си лежи.
	На рицар то принадлежи,
	но той пък е такъв добряк,
5132	че можеш целия мустак
	да му оскубеш, без да гъкне.
	Луд само няма да отмъкне
	това голямо състояние.
5136	Вземете го без колебание!
	Не виждам кой би ви възпрял.
	Оръженосецът видял,
	че рицарят стои улисан
5140	и рекъл: — Драги мой, какви са
	причините, та ти цял ден
	стоиш като зашеметен?
	Не счупи нито меч, ни щит —
5144	на някого ли си сърдит?
	— Това съвсем не те засяга —
	отвърнал другият. — Я бягай
	оттук! Върви където щеш!
5148	Все някой ден ще разбереш
	защо съм толкова унил.
	Оръженосецът не бил
	нахален, за да продължава
5152	да пита и да му додява
	и предпочел да го остави
	каквото иска той да прави.
	Турнирът свършил в тоз момент…
5156	Мнозина паднали във плен,
	а пък почти на всяка крачка —
	коне убити. Много плячка
	съперниците насъбрали,
5160	А други с чест се увенчали.
	На мръкване се уточнили
	да продължат със нови сили
	двубоите на сутринта.
5164	Когато паднала нощта,
	отишли всички местни хора
	по стаите си. С тях във двора
	и рицарят Говен се вмъкнал,
5168	ала на входа се натъкнал
	на вече стария васал,
	тоз, който на Тибо бе дал
	съвет в турнирен бой да влезе.
5172	Васалът много бил любезен
	и рекъл мило на Говен:
	— Сеньор, отрада е за мен,
	че сте при нас. Наш гост бъдете
5176	и в замъка ни останете,
	дорде налага ви дългът.
	В друг дом не ще ви приютят
	тъй топло, както тук при нас,
5180	в това ви уверявам аз.
	— Премного съм ви задължен,
	сеньор — отвърнал му Говен. —
	Щом тези топли думи чувам,
5184	приемам и ще ви гостувам.
	Васалът бързо го отвел
	във стаята му и подел
	със него братски диалог:
5188	попитал под какъв предлог
	от схватките цял ден странил.
	И другият му обяснил,
	че бил най-долно обвинен
5192	в коварство. Затова Говен
	боял се да не го пленят
	или пък в бой да го ранят.
	Най-важното било той сам
5196	с меч да измие тоя срам;
	нали пред всички бил поел
	обет да иде на дуел.
	Напълно удовлетворен,
5200	васалът поздравил Говен,
	че е останал настрани,
	и тръгнал да го настани
	във своя дом за през нощта.
5204	Пред господарската врата
	тогава се събрали хора
	и взели за Говен да спорят,
	изказвайки неодобрение
5208	за странното му поведение.
	Те взели да се наговарят
	да го накаже господарят,
	когато там се появила
5212	голямата сестра: решила
	тя да излее яростта си
	и гневно рекла на баща си:
	— Сеньор, бъдете убеден,
5216	че не отиде този ден
	на вятъра. И слава богу!
	Дори спечелихте. Аз мога
	изгодите да изредя.
5220	Дължа да ви предупредя,
	че трябва гостът нежелан
	тозчас да бъде задържан.
	А който тук го е довел,
5224	не би се никога наел
	пред всички да го защищава.
	Той явно иска да минава
	за рицар. Всъщност се преструва,
5228	защото смята да търгува
	със стоката си, без да трябва
	да плаща данък. Той ограбва
	по този начин всички нас.
5232	Зависи от самия вас
	дали лъжецът ще получи
	дължимото — да се научи
	да бъде малко по-почтен.
5236	А той сега е у Гарен,
	сина на Берта, и у тях
	ще пренощува. Аз видях
	как те отидоха нататък.
5240	Изглежда смогнала момата
	с твърденията си неверни
	добрия рицар да очерни,
	защото мигом яхнал коня
5244	баща й, за да търси оня
	лъжец. Но малката сестра
	видяла своя мил баща,
	че бърза рицаря да свари,
5248	и рекла да го изпревари
	отзад през портичката скрита,
	така че бдителната свита
	да я не види. У Гарен,
5252	където вече бил Говен,
	посрещнали я две сестри,
	Гареновите дъщери.
	Зарадвали се те и двете,
5256	обгърнали й раменете,
	целунали я по страните,
	по устните и по очите
	и я завели в свойте стаи.
5260	А междувременно баща им,
	като човек със важен сан,
	и неговият син Бертран
	отивали да разговарят
5264	за нещо важно с господаря.
	Ала го срещнали по път
	и тъкмо да го поздравят,
	Тибо пред двамата признал,
5268	че накъм тях сам той вървял.
	— Сеньор, това ни прави чест,
	пък и у нас скъп гост е днес,
	най-хубавият и сърцат
5272	от рицарите в този свят.
	— Да беше истина! Но не.
	Та той търгува със коне,
	а иска да ни заблуждава.
5276	Затвор по-скоро заслужава.
	— Сеньор, нали съм ваш васал
	и доказателства съм дал,
	че винаги съм бил почтен.
5280	Той явно е оклеветен.
	От ранга си готов съм аз
	да се откажа. Даже с вас
	приел бих да се разделя,
5284	ала не ще ви позволя
	едно подобно изявление.
	— Признавам си, че под давление
	на мои много близки хора
5288	се бях запътил да го сторя.
	Но можете да сте спокоен…
	Щом гостът ви е тъй достоен,
	ще е отрадно и за мен.
5292	— Сполай ви! — рекъл му Гарен. —
	Ако дома ми посетите,
	хем госта ми ще уважите,
	хем и на вас ще е приятно.
5296	И те се върнали обратно.
	А щом Говен ги забелязал,
	да ги посрещне той излязъл,
	с „добре дошли“ ги поздравил
5300	(нали така възпитан бил),
	учтивости си разменили
	и в къщата се настанили.
	Добрият господар Тибо
5304	попитал рицаря защо
	встрани от битките стоял.
	Във отговор Говен признал,
	че неговото поведение
5308	не заслужва одобрение,
	а след това му доверил,
	че някой си го обвинил
	в коварство и че в кралски двор
5312	отива да даде отпор
	със меч на тази клевета.
	— Засегната ли е честта,
	безспорно вашето държание
5316	намира пълно оправдание.
	Къде ще имате дуел?
	— Сеньор, обет съм аз поел
	в Ескавалон да ида, в двора
5320	пред краля ще се гледа спорът.
	Тибо му рекъл: — Значи, друже,
	ескорт добър ще ви е нужен,
	ще ви доставя и храна,
5324	че пътят води през страна,
	безкрайно бедна. — Но Говен
	му казал, че е запасен
	добре и ако се наложи,
5328	дори и да продава може*.
	[* Ст. 5328: Както вече отбелязахме, странстващият рицар никога не пътува с хранителни запаси. Акцентът върху тях е в съзвучие с останалите излишни атрибути на Говен и може да се тълкува като „обуржоазяване“ на Артуровия племенник.]
	Пък и той бил познат навред
	и все добре би бил приет.
	След като всичко туй разбрал,
5332	на тръгване Тибо видял,
	че вече идвала към тях
	по-малката сестра и тя
	насочила се към Говен
5336	и с вид до болка възмутен
	му рекла: — Сир, добър бъдете
	и на сестра ми отмъстете.
	При вас дойдох да се оплача,
5340	че ме наби… — Говен обаче
	не знаел тя кому говори,
	пък и не виждал що да стори
	и я погалил по главата.
5344	Но тя му хванала ръката
	и казала: — Сеньор, та аз
	бях бита днес заради вас,
	и не от друг, а от сестра ми.
5348	Как силна е ненавистта ми
	към нея! — Но девойко драга,
	това сега не ме засяга.
	Но в същия момент бащата
5352	я чул и смъмрил дъщерята:
	— Какво от рицаря очакваш
	ти, дъще, та му се оплакваш?
	Говен попитал с изненада:
5356	— Нима тя щерка ви се пада?
	— Да, рицарю, тя щерка ми е,
	но с дете. Не бива вие
	да се тревожите за нея.
5360	Та тя си няма и идея
	какво говори. — Но Говен
	безкрайно бил озадачен
	и казал: — Много ми е болно
5364	за нея, сир, и ще е долно,
	ако отхвърля й молбата.
	След туй погледнал дъщерята:
	— Не, аз не ще ви изоставя,
5368	девойко! Но какво да правя?
	— Достатъчно ще е за мен
	да влезете въоръжен
	на кон в турнирната борба.
5372	— Отправяла ли сте молба
	подобна, драга хубавице,
	към някой друг безстрашен рицар? —
	попитал той. А пък бащата
5376	пак казал: — Тя е глуповата,
	умът й още е зелен!
	— Сеньор — отвърнал му Говен, —
	не е виновна младостта!
5380	Така добре го каза тя.
	Щом иска милата девица,
	аз ще докажа, че съм рицар.
	Нали е ваша дъщеря!
5384	— Сир — рекла тя, — благодаря! —
	А после му се поклонила
	и бързо се отдалечила.
	Настигнал я отвън бащата
5388	и я попитал за кавгата
	със нейната сестра. Тогава
	тя рекла, без да се стеснява:
	— Сеньор, тя, както и преди,
5392	все продължава да твърди,
	че Мелиан бил най-добрият
	и най-красив от всички тия,
	които са се сбрали тук.
5396	Ядосах й се и напук
	на нея казах, че за мен
	и по-добър, и по-ценен
	е рицарят, с когото аз
5400	говорих току-що пред вас.
	И както си стоях в тълпата,
	тя ме задърпа за косата,
	дори мръсница най-ужасна
5404	нарече ме. Аз съм съгласна
	остригана да ходя даже,
	но този рицар да покаже
	на Мелиан във честен бой,
5408	че по-достойният е той.
	Та след това да спре сестра ми
	да дразни всички тези дами
	и да утихне яростта й.
5412	— Да, щерко — одобрил баща й. —
	Но щом на него ти държиш,
	добре ще е да му дариш
	ръкав или пък друга вещ
5416	и тъй в любов да се вречеш*.
	[* Ст. 5416: Обикновено рицарят окачва на копието си дар от своята любима. В случая късият ръкав става метафора на невръстното дете, на което Говен посвещава участието си в турнира.]
	— Това, сеньор, ще е уместно,
	но трябва да призная честно,
	че много къс ми е ръкавът
5420	и страшно ще се притеснявам,
	ако не го хареса той.
	— Ти за ръкава не се бой —
	отвърнал той. — Във къщи много
5424	ръкави има, слава богу.
	След всичко казано бащата
	прегърнал нежно дъщерята,
	зарадвало му се сърцето
5428	и вкъщи я завел. Но ето
	че ги голямата видяла
	и се веднага разкрещяла
	(та те прегърнати вървели
5432	и нещо тихо си мълвели!):
	— Сеньор, какво ли ви разправи
	Девойката с късите ръкави?
	Тя знае много номера
5436	и трудно можете разбра
	кога прибягва до измама.
	Къде сте ходили тъй двама?
	— По-хубаво си замълчете! —
5440	й казал той. — За мен от двете
	безспорно тя е по-добрата.
	Защо й дърпахте косата?
	Добре ли е, кажете вие,
5444	сестра сестра си да набие?
	Едно такова поведение
	в мен предизвиква възмущение.
	От порицанието строго
5448	била тя раздразнена много,
	а той във същия момент
	от скрина взел червен сатен
	и на шивач го поверил.
5452	Шивачът скоро се явил
	и му подал готов ръкава —
	широк и дълъг. И тогава
	Тибо на малката сестра
5456	заръчал: — Утре сутринта
	сама при рицаря идете
	и в знак на обич го дарете
	с ръкава: да го носи той
5460	при предстоящия двубой.
	А тя отвърнала, че щом
	се зазори, от своя дом
	сама ще тръгне, за да иде
5464	при рицаря си: да го види
	и да му връчи своя дар.
	Тогаз добрият господар
	си тръгнал. Тя пък се завтекла
5468	към дружките си и им рекла
	когато пукне се зората
	да й почукат на вратата,
	че трябвало отрано тя
5472	на крак да бъде. Сутринта
	с готовност дружките й мили
	във стаята й се явили,
	разбудили я и веднага
5476	започнали да й помагат,
	за да се облече навреме,
	приготвения дар да вземе
	и с него при Говен да иде.
5480	Отишла тя и що да види:
	ни той, ни някой друг. Къде са?
	Те в църквата били на меса.
	Наложило се на момата
5484	да го изчака пред вратата
	от литургия да се върне.
	Едва успяла да го зърне,
	към него спуснала се тя
5488	и рекла: — Нека милостта
	на Господ Бог през този ден
	да бъде с вас! А пък от мен
	ръкава като дар вземете.
5492	— Благодаря ви и бъдете
	уверена, че в боя аз
	ще вляза с мисълта за вас! —
	учтиво й Говен отвърнал.
5496	След туй при своите се върнал,
	конете бързо оседлали
	и всички край града се сбрали.
	А вече дамите, момите
5500	места заели по стените
	двубоите да наблюдават.
	Започнали да се сражават
	противниците с много стръв.
5504	Пред всички Мелиан бил пръв.
	Голямата сестра видяла
	как бие се и не сдържала
	хвалбите си: — Ах, погледнете
5508	какъв смел рицар и помнете,
	че той е явно най-добрият,
	най-храбрият от всички тия,
	които там се състезават.
5512	Говен се появил тогава
	красив, сърцат, необуздан,
	нахвърлил се на Мелиан
	и с първия замах той сварил
5516	така врага си да удари,
	че копието му и мечът
	се разхвърчали надалече.
	А той от болка вик надал
5520	и мигновено се видял
	сразен и проснат на земята.
	Говен поел с ръка юздата
	на коня му и го предал
5524	на момък, който там стоял,
	и му заръчал да изтича
	да каже на онуй момиче,
	зарад което бил приел
5528	с готовност в рицарски дуел
	със Мелиан да се сражава,
	че в дар той коня му й дава.
	Когато сцената видяла,
5532	по-малката не се стърпяла
	и рекла на сестра си: — Виж
	ти на какъв герой държиш!
	Я погледни сега къде
5536	е твоят мил! Хвали го де!
	Нали безспорно права бях,
	когато вчера ти твърдях,
	че има тук и по-добри.
5540	В това се всеки увери.
	Веднага взела да крещи
	голямата: — Ще млъкнеш ти
	сега, негоднице, мръснице,
5544	защото от една плесница
	главата ти ще се завие.
	— Защо, за бога, ще ме биеш?
	Аз само истина говоря!
5548	Нали видяха всички хора
	как Мелиан бе повален
	от коня, а сега, сразен,
	лежи, не можейки да стане.
5552	Дори със риск бяс да те хване,
	аз всичко ще повторя пак:
	та кой ли тук не вижда как
	сега е проснат на земята
5556	и само мърда със краката!
	Голямата била готова
	да я удари, но отново
	събралите се я възпрели.
5560	Тогава дамите видели
	да приближава тъкмо оня
	млад рицар, който водел коня.
	Щом той девойката открил,
5564	веднага й го подарил,
	а тя от радост засияла
	и благодарности предала
	за своя рицар, който бил
5568	тъй смел, че Мелиан сразил.
	Той можел всеки друг да снеме
	за миг от бойното му стреме,
	ако противникът желае
5572	със него да се запознае
	чрез меч във рицарски двубой.
	Като че ли за пръв път той
	увлечен по конете бил
5576	и даже четири пленил.
	И както всеки е разбрал,
	той Мелиановия дал
	в дар на Тибо на дъщерята.
5580	Със втория зачел жената
	на мъдрия васал. Най-сетне
	Говен за подходящо сметнал
	останалите да дари
5584	на неговите дъщери.
	Турнирът свършил и Говен
	бил за герой провъзгласен,
	а още не било обяд.
5588	На влизане в самия град
	подир прославения рицар
	проточила се върволица
	от хора — искали да знаят
5592	какъв е той, от кой ли край е.
	Но щом от тях очи отвърнал,
	любимата девойка зърнал,
	а тя до него приближила,
5596	за стремето се уловила
	и казала; — Не зная как
	сега, сеньор любим и драг,
	да ви благодаря. — Тогаз,
5600	щом чул приятния й глас,
	той рекъл: — Мила моя, знай,
	че няма тъй далечен край,
	от който да не се завърна.
5604	Света, щом трябва, ще обърна.
	Дори когато остарея
	и ми косите побелеят,
	аз пак ще съм все тъй готов,
5608	когато чуя твоя зов,
	при теб да дойда на мига
	на помощ да се притека.
	— Сполай ви много! — рекла тя.
5612	Тогава нейният баща,
	понеже всичко бил видял,
	се приближил и настоял
	пред рицаря да му гостува
5616	и във дома му да нощува,
	признавайки си, че желае
	и името му да узнае.
	Поканата му не приел
5620	Говен, ала за нужно счел
	да отговори на въпроса:
	— Сир, името Говен аз нося.
	Щом някой иска да го знае,
5624	не ще го крия — да, това е.
	Но ако никой ме не пита,
	тогава просто предпочитам
	да си мълча. — Щом туй разбрал,
5628	Тибо направо засиял
	от радост и повторил пак:
	— Сеньор, та аз не виждам как
	поканата ще отклоните.
5632	Не бива днес да си вървите.
	Повярвайте, такава чест
	на рицар като вас до днес
	все още аз не съм отдавал.
5636	Тибо не спрял да настоява,
	но не склонил добрия рицар.
	Тогава милата девица
	със госта се съобразила,
5640	за сбогом го благословила,
	към него ниско се навела
	чак до краката му и взела
	да ги целува… На Говен
5644	тя казала с тон най-почтен,
	че е направила така,
	защото иска отсега,
	където и да се окаже
5648	(и в най-далечния кът даже),
	той да си спомня все за тоя
	момент. — Не бой се, мила моя! —
	спокойно рекъл й Говен. —
5652	Ти винаги ще бъдеш с мен,
	в които и да съм предели*.
	[* Ст. 5653: Епизодът с Девойката с късите ръкави внася непознат елемент в описанията на рицарските турнири, доколкото рицарят брани честта на едно дете. Как да си обясним тази уникална ситуация? Средновековната литература, общо взето, не говори за деца и това се обяснява с факта, че детето не присъства в тогавашната ценностна система, отразявана по един или друг начин от литературата. Дали пък Кретиен не иска да разшири територията на рицарските благодеяния? Ако изхождаме обаче от основната смислова линия на романа и приемем, че приключенията на Говен илюстрират идеята за безпътицата на светското рицарство, размяната на галантни признания между Говен и момичето могат да се тълкуват като пародия на куртоазната етика, легитимираща рицарския турнир.]
	Те сбогом след това си взели
	и тези, дето там стояли,
5656	от все сърце му пожелали
	късмет, осланяйки се Богу.
P$


>>	В замъка на Ескавалон

P>
	Потеглил той, пътувал много,
	а щом дошла нощта, се спрял
5660	във манастир и там преспал.
	Когато пак изгрял денят,
	Говен със своите на път
	поел. След малко те видели
5664	сърни, които си пасели
	край гъста, сенчеста дъбрава.
	Той спрял дружината тогава
	и заповядал на слугата,
5668	тоз, който водел за юздата
	най-хубавия кон, веднага
	за лов да почне да го стяга
	и копие да му даде,
5672	а след това да отведе
	жребеца, вече изморен,
	на който досега Говен
	бил яздил. Без да се забави,
5676	слугата нужното направил.
	Говен препуснал своя кон и
	сърните втурнал се да гони,
	със копието бял сръндак*
	[* Ст. 5679: Мотивът за бялата кошута се среща често в романите от Артуровия цикъл. Белият цвят е знак, че животното идва от Другия свят. Но при Кретиен свръхестествените и фееричните елементи са силно приглушени и подчинени на конкретния художествен замисъл.]
5680	ударил по врата и пак
	повторил, но сръндакът скочил
	и към гората се насочил.
	Говен животното пак погнал,
5684	но да го улови не смогнал,
	защото конят му се спрял
	внезапно — той бил обосял
	с единия си преден крак*.
	[* Ст. 5687: В светлината на предстоящите изпитания за Говен тази злополука с коня може да се тълкува като лошо предзнаменование.]
5688	Говен не виждал вече как
	със този кон ще продължи…
	Той нямало да издържи.
	Запрели другите коне,
5692	Говен тогава на Йоне
	посочил коня и попитал
	защо със предното копито
	накуцва. Другият откликнал,
5696	крака на коня леко вдигнал,
	видял, че липсвала подкова,
	и казал: — Нужно е със нова
	да бъде конят подкован,
5700	сеньор, и някакъв налбант
	ще трябва бързо да открием.
	Налага се сега и ние
	по-бавно да вървим нататък.
5704	Те пак поели. И когато
	до замък стигнали, видели,
	че хора с кучета вървели
	насреща им; след тях — ловци
5708	с колове остри и стрелци
	със лъкове, а пък слугите
	след тях им носели стрелите.
	След всички — групата голяма
5712	на рицарите, като двама
	от тях вървели най-отзад.
	Единият бил доста млад
	и между всички най-красив.
5716	Единствен той с поклон учтив
	Говен радушно поздравил
	и за юздата уловил
	красивия му боен кон
5720	и казал с повеляващ тон:
	— Сир, спрете моля! Аз дължа
	да ви призная, че държа
	да бъдете скъп гост у нас.
5724	Сестра ми тъкмо в този час
	е вкъщи, тя е много мила
	и с радост би ви настанила.
	Ще идете там с този мой
5728	приятел. — И тогава той
	до другия се приближил
	и му заръчал: — Друже мил,
	при моята сестра идете
5732	със него и я поздравете.
	Кажете й добре да знае,
	че ако още вярна тя е
	на братството ни и рече
5736	на някой да се обрече,
	това е този рицар само*.
	[* Ст. 5737: В поведението на този персонаж има нещо екстравагантно. Разбира се, чрез него Кретиен постига драматизъм вследствие на напрежението между моменталното благоразположение и факта, че то се отнася за убиеца на баща му. По-странно е, че младият господар желае сестра му да приеме непознатия рицар, т.е. Говен, толкова безрезервно, колкото приема и него самия. В светлината на последвалата любовна интрига между Говен и въпросната сестра думите на брата звучат като признание за кръвосмесителна връзка. Ако възприемем такава линия на тълкуване, трябва да добавим и друг кръвосмесителен полъх около Говен: в края на романа срещата на героя със сестра си, която не познава, става повод за предположения, че двамата биха били чудесна двойка. Според нас подобни алюзии следва да се тълкуват не като инцест, а като криворазбрано придържане към куртоазната етика.]
	Да вярва тя във честността му,
	тъй както вярва и на мен.
5740	Той нека бъде настанен,
	пък аз тук няма да се бавя —
	готов съм всичко да оставя,
	за да съм с него. — И Говен
5744	от рицаря бил придружен
	до там, където всички вече
	го мразели. Но отдалече
	не можел и да предполага,
5748	че на опасност се излага.
	Той хвърлил взор към онзи замък,
	издигнат от най-хубав камък
	съвсем наблизо до морето;
5752	огледал мястото, където
	били защитните стени
	и кулата, а пък встрани
	простирал се самият град.
5756	И всеки своя занаят
	си гледал, за да преживява:
	тук шлемове се изковават,
	а там пък ризници плетат,
5760	едни на станове тъкат,
	а облекла ушиват други;
	сараф предлага ти услуги,
	седло ли търсиш — при сарача,
5764	за щит и шпори — при ковача,
	тук някой гербове изписва,
	друг платове там боядисва,
	ще видиш също как леяри
5768	метали леят, как златари
	предмети ваят най-изящни:
	различни прибори и чаши,
	със диаманти обковани,
5772	колани, пръстени, гердани…
	Когато някой наблюдава
	какво из улиците става,
	помислил би, че всеки ден
5776	във този град е уреден
	безкраен панаир, богато
	отрупан със сребро и злато.
	Където и да се обърнеш,
5780	мед, восък и храни ще зърнеш
	и най-различни скъпи кожи,
	с една реч — стоки всевъзможни*.
	[* Ст. 5782: Това описание на оживена градска дейност е в съзвучие с разцвета на занаятите и търговията в гр. Троа по времето на Кретиен.]
	След като тук и там се спрели,
5784	за да погледат, те поели
	на път към замъка, където
	посрещнали ги и конете
	въвели. Рицарят любезно
5788	предложил на Говен да влезнат
	сами във кулата, в която
	открили лесно те сестрата.
	Към нея рицарят веднага
5792	се приближил и рекъл: — Драга
	девойко, поздрав приемете
	от брат ви лично и срещнете
	днес този рицар с чест такава,
5796	с каквато тука заслужава
	приет да бъде роден брат
	или пък най-добър познат.
	И не пестете средства, щом
5800	той гост ще бъде в този дом.
	Бъдете щедра и учтива
	със него. Аз сега отивам
	да стигна другите в гората.
5804	Преди да тръгне той, сестрата
	му рекла: — Моят брат от мен
	да бъде преблагословен,
	щом като е благоволил
5808	да ми изпрати този мил,
	изискан млад човек, защото
	той явно не ми мисли злото.
	А пък на госта с поглед благ
5812	тя казала: — Младежо драг,
	добре дошъл у нас бъдете,
	до мен елате и седнете.
	Заради вас и хубостта ви
5816	и щом сам брат ми е отправил
	молба такава, с радост аз
	бих всичко сторила за вас.
	И нищо друго на Говен
5820	не му оставало, освен
	поканата й да приеме,
	да бъде за известно време
	с такава хубава мома,
5824	която искала сама,
	без страх, че някой ги следи,
	със него да си поседи
	и за любов да си говорят.
5828	Какво ли по-добро да сторят!
	Той врекъл й се във любов,
	повтаряйки, че е готов
	до гроб да бъде верен рицар
5832	на тази хубава девица*.
	[* Ст. 5832: За разлика от повечето герои на рицарски романи, които имат една-единствена дама, Говен с лекота отдава сърцето си на мнозина. Някои критици говорят за „донжуанството“ на Артуровия племенник.]
	Как тя да се възпротиви
	на любовта му! Но, уви,
	в миг на целувки и наслада,
5836	във стаята им с изненада
	се вмъкнал някакъв васал,
	веднага той Говен познал
	и почнал злобно да крещи:
5840	— Бъди проклета вечно ти,
	девойко, бог да те убие!
	С позор и срам ще те покрие
	мъжът, с когото ти бесуваш,
5844	прегръщаш го и го целуваш.
	Не с устните си, а с ръцете
	да бе изтръгнала сърцето
	на този негодяй. Дългът ти
5848	така изисква. Рядко пъти
	една жена презира злото
	и се застъпва за доброто…
	Че май не е жена жената,
5852	когато тачи добротата.
	А ти си си жена, защото
	без срам целуваш се в леглото
	с човека, причинил смъртта
5856	на собствения ти баща.
	Когато женското създание
	обхванато е от желание,
	то малко се интересува
5860	какво на другите ще струва.
	Щом като тези думи казал,
	васалът бързо си излязъл…
	Говен направо онемял
5864	от чутото и не успял
	дори устата да отвори
	и нещо да му отговори.
	Изпаднала в несвяст сестрата
5868	и в миг се свлякла на земята.
	Говен я вдигнал пребледняла
	и от уплаха премаляла.
	А щом на себе си дошла,
5872	девойката все пак могла
	да каже: — Свършено е с нас!
	Аз ще умра заради вас,
	а вие пък заради мене…
5876	Нам тежък жребий отреден е.
	След малко тук ще се сберат
	над седем хиляди: градът
	ще дойде като на голям
5880	събор. Със сигурност аз знам,
	че в кулата ни има много
	оръжие, и слава богу!
	Сега ще ви се предостави.
5884	Със цяло кралство ще се справи,
	ако със него разполага,
	един смел рицар. — И веднага
	тя всичко нужно натъкмила
5888	и рицаря въоръжила.
	Тогава влюбените наши
	помислили, че ги не плаши
	опасност чак така голяма.
5892	Ала Говен видял, че няма
	щит, с който да се пази в бой.
	Но в този миг съгледал той
	дъска за шах и казал: — Драга,
5896	да търсите не се налага.
	И фигурите от дъската
	съборил право на земята
	и казал си: — Да заповяда
5900	тук който иска. От обсада
	какво ли има да се плаша,
	щом като мога да запаша
	аз своя меч Ескалибур*!
	[* Ст. 5903: Говен носи меча на Артур, прочутия Ескалибур, и се отбранява с шахматна дъска вместо с щит. По-късно и шахматните фигури ще влязат в бойна употреба. Критиката с основание тълкува тези две обстоятелства като бурлескови елементи, доколкото са изградени върху контраст между целта и средствата. Бурлескова е и изходната ситуация на епизода: младият господар на Ескавалон едва ли не тика сестра си в ръцете на Говен, предполагаем убиец на баща му.]
5904	Та той нали като папур
	дори желязото разсича.
	Васалът вече бил изтичал
	вън, дето се били събрали
5908	съседи, кметът, феодали,
	приличащи си по това,
	че се не хранели с трева:
	били дебели, даже тлъсти.
5912	До тях той приближил чевръсто
	и ги приканил: — Да вървим
	сега Говен да заловим!
	Той господаря ни уби.
5916	— Къде? Къде е? Да не би
	той сам да е дошъл при нас?
	— Да, в кулата е. В този час
	с девойката се забавлява,
5920	без тя да се съпротивлява;
	отплаща му се със целувки
	и със прегръдки и милувки.
	Побързайте, не се бавете!
5924	Елате и го заловете!
	И нека го изправим сам
	пред всички за позор и срам,
	защото именно такава
5928	разплата той си заслужава.
	И да е жив, а не умрял!
	От ужас да трепери цял
	пред господаря ни, защото
5932	мъртвецът не познава злото;
	от него той не се страхува
	и нито вижда, нито чува…
	На бунт! Така зове дългът.
5936	Тук нека се сбере градът!
	И всички, щом го чули само,
	на крак били: кой с кол на рамо,
	кой със топор, кой със секира,
5940	с каквото под ръка намирал,
	един дори бил взел вратата.
	Камбаните от общината
	и глашатаят от мегдана
5944	зовели хората да станат
	като един — големи, малки
	със вили, с копия, с бухалки.
	Не ми се вярва и в Ломбардия
5948	да вземе някой мъж да вади
	нож на умряло куче*! Явно
	[* Ст. 5949: Изразът „tuer la limace“ („убивам охлюва“) се среща често в текстове от XII и XIII в. и съответства на българския израз „На умряло куче нож вади“. Още по онова време ломбардците имали лошата слава на страхливци.]
	Говен щял да умре безславно
	във предстоящото сражение
5952	без божие благоволение.
	А и девойката сърцата
	била със него. Към тълпата
	развикала се тя тогава:
5956	— Мръсници, паплач, сган такава,
	свирепа сбирщина, боклук*!
	[* Ст. 5957: Епитетите са показателни за класовата ненавист на аристокрацията към буржоазията и простолюдието.]
	Кой дявол ви доведе тук?
	Какво, какво целите вие?
5960	Дано вас Бог да ви убие!
	Прекрачите ли тези двери,
	смъртта си всеки ще намери.
	Напразно сили ще хабите,
5964	но няма да го заловите.
	Не е проникнал той отзад,
	през таен вход, а моят брат
	изпратил го е тук при мен
5968	с молба да бъде настанен
	като брат роден в този дом.
	Нима престъпница съм, щом
	тук този рицар по съвет
5972	на брат ми топло е приет?
	Да мисли кой каквото иска!
	Държах се с него като близка,
	да, вярно, но за лудории
5976	днес ние двамата дори и
	не сме помислили. Не знам
	защо сега да чувствам срам.
	Кажете ми каква е тая
5980	навалица пред мойта стая.
	Защо със копие и меч
	дошли сте да държите реч!
	Как ярост да не ме обхване!
5984	Ала преди тя да престане
	пред тях яда си да излива,
	те вече взели да разбиват
	вратата й със всички сили
5988	и я на две разполовили.
	А рицарят със меч в ръката
	ударил първия в главата,
	а другите, като видели,
5992	стъписали се, не посмели
	да продължат. Било ги страх.
	И ни един измежду тях
	не се решил ръка да вдигне
5996	срещу Говен, да го не стигне
	на падналия участта:
	да си плати за дързостта.
	Но при всеобщата уплаха
6000	девойката видяла шаха
	и с тежки пешки, е офицери
	заудряла кого намери.
	От страшна ярост обладана,
6004	тя им крещяла със закана,
	че само да й стигне сила,
	без жалост всички би избила.
	А другите, одързостени,
6008	напирали напред, решени
	и кулата да разрушат,
	ако не им се предадат.
	Отвътре хвърляли по тях
6012	големи фигури за шах
	и тъй принудили мнозина
	във отстъпление да минат.
	При тази сигурна защита
6016	едни решили да опитат
	отвън на кулата стените
	да подкопаят. Те самите
	показвали, че се страхуват
6020	вратата пряко да щурмуват.
	Тя никак не била голяма,
	така че много трудно двама
	мъже могли един до друг
6024	да минат. За отбрана тук
	би стигнал и един смел рицар —
	той с меч във своята десница
	би пръснал мозъка на тия
6028	натрапници. Но най-добрият
	бранител вече вътре бил.
	А този, който бил склонил
	във своя дом да го покани,
6032	не мислел, че така ще стане.
	Той бързал вкъщи да си иде
	по-скоро своя гост да види,
	но в миг изпаднал във почуда,
6036	като съзрял тълпата луда
	основите да подкопава
	сред безподобен шум и врява.
	Не подозирал, че Говен
6040	бил вътре в същия момент.
	Но след това Генганбрезил
	бунтарите предупредил
	на кулата да не посягат
6044	и начаса да се разбягат.
	А те съвета не приели
	и му отвърнали, че щели
	да сринат кулата със взлом,
6048	и него да затрупат, щом
	той вътре с другия остава.
	Разбрал Генганбрезил тогава,
	че няма да се справи сам
6052	със насъбралите се там.
	Затуй принуден се видял
	да иде на самия крал
	да се оплаче от тълпата.
6056	А кралят тъкмо от гората
	завръщал се със своите хора
	и рицарят го заговорил:
	— Сир, кметът с първенците градски
6060	се втурнаха сред крясък адски
	двореца ви да разрушат.
	Честта ви те ще опетнят.
	Безкрайно ще ме наскърбите,
6064	ако сега не ги склоните*
	[* Ст. 6064: Някои критици (напр. Пол льо Ридер) правят връзка между агресивността на градската тълпа на Ескавалон и зачестилите бунтове на градските комуни във Фландрия. Срещу подобни бунтове строги мерки през 1178 г. и следващите е взимал граф Филип Фландърски, поръчителят на _Разказ за Граала_.]
	да спрат… В измяна и от мен
	бе обвинен сеньор Говен,
	но той след вашата покана
6068	на гости в замъка остана.
	Един крал как ще позволява
	такъв гост да се наскърбява!
	Та той кого е нагрубил!
6072	А кралят на Генганбрезил
	отвърнал: — И за мен е срам,
	че хората ми чак дотам
	са стигнали. И да го мразят,
6076	честта си аз не ще погазя
	и няма никой да оставя
	със госта ми да се разправя*.
	[* Ст. 6078: От думите на краля на Ескавалон се вижда, че в куртоазния морален кодекс задължението за гостоприемство стои над по-архаичното чувство за мъст.]
	След тези думи те поели
6080	към кулата и там видели
	народа, който продължавал
	да вдига безподобна врява.
	И кралят наредил на кмета:
6084	— Обсадата веднага спрете!
	И всеки вкъщи се прибрал…
	Но имало един васал
	с такъв голям авторитет,
6088	че разни хора за съвет
	били при него всеки ден.
	Та той във същия момент
	на краля казал: — Сир, такава
6092	отплата днес си заслужава
	предателят, убил баща ви.
	Та как народът да сподави
	една бушуваща омраза!
6096	Но ваша милост му оказа
	гостоприемство в този двор,
	според което от затвор
	и от нападки защитен е.
6100	Генганбрезил е според мене
	единственият, имащ право
	с престъпника да се разправя,
	защото пред Артур той стана
6104	и обвини Говен в измяна.
	Говен дошъл е без съмнение
	от вас да моли извинение.
	Не мислите ли, сир, че може
6108	присъдата да се отложи
	с една година и Говен
	от вас да бъде задължен
	да търси копието странно
6112	със връх, от който непрестанно
	на малки капки кръв извира.
	И нека сам Говен избира:
	или да разбере къде
6116	е то и да го предаде
	на вас, или пък да остане
	до гроб във вашите зандани.
	И нека той едва тогава
6120	да бъде хвърлен с пълно право
	в затвора мрачен да изгние.
	Сир, сигурен бъдете вие,
	че неговото поведение
6124	не заслужава снизхождение.
	Съвет от мене приемете
	и всички средства приложете
	изменникът проклет, омразен
6128	наистина да бъде смазан.
	Добрият крал не възразил
	и заедно с Генганбрезил
	отишли в кулата, в която
6132	била останала сестрата
	със вид напълно съкрушен,
	а същевременно Говен
	не чувствал нито смут, ни страх.
6136	Генганбрезил дошъл при тях,
	към девойката с глава
	за поздрав кимнал, след това
	погледнал рицаря и казал:
6140	— Сир, вие в кулата сте влязъл,
	защото ви поканих лично.
	Но явно трябваше изрично
	на тръгване да настоявам
6144	да не показвате такава
	нелепа дързост в този замък
	и в този град, където няма
	да бъдете приет учтиво.
6148	За случилото се не бива
	да спорим. — Мъдрият васал
	при чутото не се сдържал
	и казал: — Бог ми е свидетел,
6152	сеньори, сигурни бъдете,
	че този спор ще уредим.
	Не бива никой да виним
	за пристъпите на тълпата.
6156	От само себе си нещата
	едва ли ще се наредят
	до Страшния фатален съд.
	Сеньори, затова ви моля
6160	да действате по кралска воля:
	с година спора отложете!
	Сеньор Говен, сега вървете
	където искате, обаче
6164	обет ще сторите, така че
	в най-кратък срок да донесете
	тук копието, от което
	на капчици кръвта се стича*.
	[* Ст. 6167: Така Говен трябва да предприеме търсенето, в което се е ангажирал и Персевал. Мотивът за преследването на едно и също приключение от двама или повече рицари се среща често. Пръв го използва Кретиен в романа си _Ланселот, Рицаря на каруцата_, където Говен и Ланселот се заемат с освобождаването на Гениевра, отвлечената съпруга на Артур. Най-мащабно развитие мотивът получава в анонимния роман от XIII в. _Търсенето на Светия Граал_, когато всички рицари от двора на Артур се впускат да търсят свещения съд.]
6168	Че както книгата предрича,
	когато дойде му денят,
	със него ще опустошат
	цял Логър — на Артур земите,
6172	свърталището на Ламите*.
	[* Ст. 6172: Разрушителната сила на Кървящото копие е мотив от ирландската митология (вж. бел. към ст. 3198). Видяхме как в ст. 4662–4682 Грозната девойка с магарицата обвинява Персевал, че заради мълчанието му цялата страна ще опустее. Според Вас, автор на Роман за Брут (1155), първия френски роман за крал Артур и рицарите на Кръглата маса, Логър (Lloegur — равнинна страна) е царството на великаните. Артур убива един от тях — Ритон.]
	Обет пред краля поемете
	и волята му изпълнете!
	— Бих предпочел да ме оплачат
6176	или пък болен да се влача
	пет-шест лета мъртвешки блед,
	отколкото с такъв обет
	да се обвържа в този ден —
6180	отвърнал сдържано Говен. —
	Не от смъртта се плаша днес,
	а от един живот без чест.
	Васалът рекъл: — Пази боже
6184	да иска някой да изложи
	с такъв обет на риск честта ви.
	Днес случаят ви предостави
	възможност да се закълнете,
6188	че в кратък срок ще донесете
	сам копието в този двор.
	Не стане ли, не е позор —
	ще свърши всичко със това.
6192	— Приемам вашите слова
	и съм за клетвата готов.
	Ковчеже със красив обков
	донесли му и сир Говен,
6196	пред всички дал обет свещен
	каквото трябва да направи
	и копието да достави.
	Та ето как отложен бил
6200	дуелът със Генганбрезил
	най-малко за година време.
	Преди на път пак да поеме,
	той на момата сбогом казал,
6204	пред спътниците си излязъл
	и настоял по домовете
	да си отидат и конете
	със себе си да отведат,
6208	а Гренгалет* да задържат.
	[* Ст. 6208: Гренгалет (от келтския израз _Kein caled_ — „красив и силен“), любимият кон на Говен, се среща в редица по-късни романи. Понякога е надарен със свръхестествена сила.]
	Така, разтърсени от плач,
	с прославения си водач
	младежите се разделили,
6212	сърцата им от скръб се свили…
	Ала подробности от мен
	недейте чака — за Говен
	не се и дума споменава
6216	в частта, която посвещавам
	на моя разказ за Граала.
P$


>>	Персевал среща вуйчо си отшелника

P>
	Каква съдба е сполетяла
	добрия рицар Персевал* —
	[* Ст. 6219: Редуващото се повествование, което Кретиен въвежда тук, проследявайки приключенията ту на единия, ту на другия герой, ще стане основен способ в романите в проза през следващия XIII в. Т.нар. „преплетено повествование“ (_récit entrelacé_) стои в основата и на романа _Търсенето на Светия Граал_ (1220).]
6220	аз за това съм обещал
	да ви говоря в тази книга.
	Забравил Господа, той стига
	дотам, че цели пет години*
	[* Ст. 6223: Този период от пет години не се вмества в общата хронология на романа. Затова и някои критици са изказвали мнението, че въпросната част е дело на друг автор и е вмъкната допълнително. Подобна теза влиза обаче в разрез със стиловото и езиковото съответствие на този епизод спрямо останалата част на романа. Смятаме, че най-вероятно Кретиен е имал нужда да спомене по-продължителен период от време, за да илюстрира идеята си за забравата на Бога, в която изпада героят. А идеята за „забравата“ е важно продължение на темата за целеустремеността на Персевал, която често го прави сляп и глух за околните. Така героят предизвиква и смъртта на майка си. С други думи, липсата на християнско милосърдие води героя до забрава на Бога.]
6224	не коленичил пред светини,
	не влязъл в църква, та пред кръста
	поне веднъж да свие пръсти
	и Господу да се помоли.
6228	Наистина, сред куп неволи
	той искал с подвизи да блесне
	след приключения нелесни.
	Със рицарското си държание
6232	от всяко трудно изпитание
	излизал винаги герой.
	За пет години пратил той,
	подир сражения безчет,
6236	при крал Артур към петдесет
	затворника, но ни веднъж
	и не помислил този мъж
	за Бога… Тъй, до онзи ден,
6240	когато той, въоръжен,
	видял в една земя пустинна
	три рицаря и десетина
	почтени дами с тях*. Били те
	[* Ст. 6243: Тази среща е огледално — и следователно преобърнато — отражение на първата среща на Персевал с рицарите. Тогава групата е от пет рицари, които търсят други пет, плюс три дами. Други ръкописи на романа (например ръкопис № 12576 от Френската национална библиотека, издаден от Уилям Роч) или друг вариант на ръкописа Guiot, по който е направен българският превод, споменават във въпросния пасаж за трима рицари и десет дами. Така втората среща (3 рицари + 10 дами) се явява точна инверсия на първата (10 рицари + 3 дами). Ала зад формалната прилика между двете срещи откриваме дълбоката смислова разлика. При първата героят открива рицарството, при втората — Бога.]
6244	със малки шапки на главите,
	със вълнени дебели дрехи,
	но боси. А пък той — с доспехи,
	със копие въоръжен
6248	и с щит на ремък закачен.
	И щом жените го видели,
	от изненада онемели.
	Та те след пост и покаяние
6252	вървели боси, със желание
	да си изкупят греховете.
	А тоя!… Я го погледнете!
	Един от рицарите спрял
6256	и заговорил Персевал:
	— Сеньор, защо не сте зачели
	Христос и Божите повели.
	Нима не вярвате във тях?
6260	Не знаете ли, че е грях
	да сте с оръжие, когато
	Исус Христос на кръст бил разпнат?
	А той, объркан, че не знае
6264	кой месец, ни кой ден сега е,
	отвърнал му съвсем смутен:
	— Наистина ли? Кой сме ден?
	— Разпети петък сме, сеньор!
6268	Не знаете? Какъв позор!
	Днес всички кръста величаят,
	за греховете си се каят.
	Ден, в който разпнат бил Христос.
6272	За трийсет сребърника тоз,
	що никога не е грешил,
	от свой човек предаден бил.
	И тъкмо на Исус се пада
6276	да бъде разпнат и да страда
	за чужди грехове вовек,
	защото бил богочовек.
	Вселил се Бог в Светата Дева,
6280	тя от Светия Дух зачева
	и тъй е бил Христос роден,
	а сам Бог в него въплътен.
	Не вярваш ли в това, не можеш
6284	да видиш ти лицето Божие.
	В човек се Господ въплъщава,
	но светостта му си остава.
	Христос понесъл кръстни мъки,
6288	защото искал да измъкне
	от пъкъла рода човешки:
	предпазвал хората от грешки,
	умрели даже възкресил
6292	и затова той разпнат бил
	по донесения лъжливи
	от фарисеи завистливи —
	за собственото им нещастие
6296	и за всеобщо наше щастие.
	Туй всички трябва да го знаят,
	за грешките си да се каят
	и никой вярващ в тоя ден
6300	да не стои въоръжен.
	— Как тук се озовахте днес?
	— Ний бяхме в онзи тъмен лес,
	отшелник в него обитава
6304	и само Божията слава
	му стига свят живот да води,
	да среща всякакви несгоди.
	— Сеньори, обяснете, моля,
6308	дали късмет или неволя
	при него е завела вас?
	Една жена с тих, кротък глас
	му рекла: — Всеки християнин,
6312	желаещ праведник да стане,
	си казва лошите привички.
	Отидохме при него всички
	да си признаем греховете
6316	и да му искаме съвети.
	При тези думи Персевал
	разплакал се и си признал*,
	[* Ст. 6318: Героят плаче за първи път, знак за дълбоко покаяние в християнския смисъл на думата. Вж. също ст. 6348–6355.]
	че много иска да отиде
6320	в леса отшелника да види.
	Попитал ги как може сам
	човек да стигне лесно там,
	където постникът живее.
6324	Отвърнали му: — Ей къде е.
	Във гъстата гора идете
	и по следите ни вървете:
	тук-там прекършихме клонаци,
6328	за да послужат като знаци,
	та който тръгнал е нататък,
	да се не лута из гората.
	Със всички сбогом той си взел
6332	и към отшелника поел.
	Но докато натам вървял,
	въздишал тъжно Персевал,
	защото чувствал колко много
6336	са греховете му пред Бога.
	Все пак на прошка той разчитал
	и щом до тихата обител
	дошъл, оръжието снел,
6340	жребеца си встрани отвел,
	за дънер здраво го завързал
	и към параклиса забързал.
	Отшелникът във тоз момент,
6344	от свой послушник придружен
	и от един свещеник стар,
	пред осветения олтар
	започвал службата велика.
6348	Във храма Персевал проникнал
	и тутакси се разридал.
	По туй отшелникът разбрал,
	че непресторено се кае
6352	и се опитал да узнае
	защо така разстроен бил.
	Младежът му се поклонил,
	целунал му през плач ръката,
6356	а после вдигнал си главата,
	молитвено ръце събрал,
	прошепвайки, че би желал
	да заживее занапред
6360	по неговия свят съвет,
	и мъката си изповядал:
	— Свети човече, много страдам,
	че вече пет лета, откак
6364	не вярвам в Бог и моят крак
	не стъпи в църква оттогава.
	— За греховете Бог прощава —
	отшелникът му отговорил. —
6368	Ала кажи какво си сторил?
	— У Крал Рибар веднъж преспах
	и странно копие видях:
	върху стоманата калена
6372	избликна капка кръв червена,
	но не поисках да узнам
	причината и всичко там
	остана. Тъкмо в онзи час
6376	Граала забелязах аз,
	ала не сметнах, че е нужно
	да зная с него кой си служи.
	От страшен смут обхванат бях
6380	и да попитам не посмях —
	по-скоро бих приел смъртта.
	За Божията доброта
	тогава не помислих даже.
6384	— Мой друже, трябва да ми кажеш
	как те наричат! — Персевал.
	Веднага другият разбрал
	с кого наистина говори
6388	и казал: — Братко, грях си сторил
	и сам не си могъл да знаеш,
	че някой ден ще се разкаеш.
	Ти злото си го причинил,
6392	когато си се разделил
	със майка си. Тя пред вратата
	от скръб издъхнала, горката.
	Грехът за нейната кончина,
6396	мой друже, този грях причина
	за твоите беди е бил.
	Най-много си си навредил,
	когато чудния Граал
6400	и копието си видял,
	ала не си задал въпроса
	те откъде са, на кого са.
	И ако твойта майка мила
6404	не те била благословила
	при тръгването ти, не знам
	как щеше да се справиш сам.
	Заради нея Бог е бдял
6408	над тебе, драги Персевал.
	Човек би казал, че грехът
	като със брадва онзи път
	езика ти е бил отсякъл
6412	и тъй те е лишил от всяка
	възможност ти да проговориш.
	Едва ли можеш да оспориш
	това, че никак не върви
6416	да гледаш как безспир кърви
	върхът на копието там
	и да мълчиш. Нима си ням?
	Ако не глупост, то какво е
6420	да не попиташ за кого е
	Граалът бил предназначен.
	На брат ми той е подарен.
	А майка ти ни е сестра.
6424	Навярно вече сам разбра,
	че брат ми всъщност е бащата
	на Крал Рибар. Но на софрата
	синът не слага сьомга, чига —
6428	едната просфора му стига*.
	[* Ст. 6428: Думите на отшелника са показателни за подмяната в символиката на Граала: от съд, побиращ много риба (своеобразен рог на изобилието), Граалът се превръща в потир, съдържащ просфора — едно от фундаменталните тайнства в християнството. Духовната храна, чийто материален израз е Светото причастие, се явява сублимация на земната храна, така както т.нар. „мистично тяло“, тоест тялото на възкръсналия Христос, което вече е нетленно, е победа над смъртта. Обобщено може да се каже, че при Кретиен Граалът е двойствен символ: езически (келтски рог на изобилието) и християнски (духовната храна на нетленното тяло).]
	Поднасят му я във Граала.
	Лета петнайсет, вечност цяла,
	стои в дома си този мъж,
6432	без да излезе ни веднъж*.
	[* Ст. 6432: След срещата на Персевал с неговата братовчедка, след упрека от страна на Грозната девойка с магарицата това е третото и по същество първо обяснение за Граала. Едва сега научаваме за истинското му предназначение на съд за просфора — свещената храна, която поддържа живота на стария крал. Благодарение на Светото причастие тялото на бащата на Крал Рибар живее нетленно от петнадесет години. По същество тук Кретиен заимства от агиографията — най-широко разпространения по онова време словесен жанр — възгледа за тялото на светеца, което Божията благодат е освободила от биологичните закони. За отбелязване е, че бащата на Крал Рибар няма аналог в келтските митове. Този персонаж отсъства и в повечето романи за Граала от XIII в. Второто важно откритие се отнася до родствените връзки на героя с Крал Рибар, с баща му и с отшелника. Става ясно, че Кретиен обвързва всяка важна истина, която героят научава, с разкрития за неговото родословие. Схематично погледнато, житейският опит на Персевал преминава през четири етапа, всеки от които съчетава нова духовна ценност с непозната досега роднинска връзка: 1) Откриването на рицарството става повод героят да научи историята на своето семейство (смъртта на баща му и на двамата му братя); 2) Откриването на любовта става повод Персевал да научи за роднинската връзка на Бланшфльор с Горнеман. Ще отбележим също, че Бланшфльор подобно на Персевал има двама вуйчовци: единият е Горнеман, другият е свещеник; 3) Персевал научава за своя провал в замъка на Граала от братовчедка си, която преоткрива; 4) Предназначението на Граала се разкрива едновременно с важните роднински връзки на героя по майчина линия. Биографията на Персевал се оказва тясно преплетена с агиографията на стария крал на Граала. Така линиите на родословието се разкриват успоредно с уроците по богословие.]
	На тебе като изкупление
	за стореното прегрешение
	сега аз нещо ще възложа.
6436	— О, вуйчо, туй не ме тревожи.
	Заръчайте каквото щете,
	но по роднински ме зовете.
	Щом мама е сестра на вас,
6440	нали ваш племенник съм аз.
	— Така е, племеннико драг.
	Веднага ще ти кажа как
	ти сам да си спасиш душата.
6444	Когато зазори зората,
	във църква влез за покаяние,
	прави го с искрено желание
	и нека нещо обичайно
6448	това да е. Ако случайно
	не се намира църква там,
	иди в друг някой близък храм
	(в параклис или в манастир)
6452	да търсиш за духа си мир.
	Щом чуеш утринна камбана
	и час за месата настане,
	и да си закъснял дори,
6456	влез в храма и си отвори
	душата. Остани до края
	с молитва да заслужиш рая.
	На Бога ти се уповавай,
6460	обичай Бога, уважавай
	достойните мъже, жени.
	Свещеник видиш ли, стани!
	Това не ще ти струва много,
6464	а е така угодно Богу,
	защото знак е на смирение.
	Със отзивчивост, с уважение
	отнасяй се спрямо жените,
6468	омъжените и момите,
	и към вдовиците, защото,
	направиш ли добро, доброто
	при теб самия се завръща.
6472	И затова недей обръща
	ти гръб на никоя от тях.
	Мил племеннико, длъжен бях
	да кажа в кой път да вървиш,
6476	ако наистина държиш
	да се избавиш от злините
	и да се радваш пак на дните,
	с които Бог те е дарил.
6480	Съгласен ли си? — Вуйчо мил,
	какво ли друго ми остава?
	— Ще трябва да стоиш тогава
	три дена тук за покаяние
6484	и като мене да се храниш.
	Пак на молитва се отдал
	отшелникът, а Персевал
	след него почнал да шепти
6488	със цел да я запамети.
	Повтарял често имената
	на Бога, както на земята
	мълви ги всеки при опасност
6492	от смърт, от бедствие ужасно.
	Добре запомнил Персевал
	молитвата и обещал
	без нужда да не я повтаря.
6496	Застанал после до олтара
	да чуе месата до края
	и през сълзи да се разкае,
	да се почувства утешен.
6500	А вечерта на този ден
	той хапнал малко от храната,
	която сложил на софрата
	отшелникът: маруля, лапад,
6504	кресон, просо и бяла ряпа,
	вода и черен хляб овесен.
	А пък на коня бил занесен
	овес във крина възголяма,
6508	сено и пълен кош със слама.
	И Персевал, все тъй смирен,
	си спомнил, че на този ден
	разпънат бил Исус Христос.
6512	А след това в молитви, в пост
	дочакал, осенен от щастие,
	великденското си причастие*.
	[* Ст. 6514: Епизодът с християнското покаяние на героя бележи кулминация в християнизирането на Граала и на рицарското поприще на Персевал. До този момент, а и след него препратките към християнската религия и обредност са бегли и най-общи.]
P$


>>	Спор за коне: Грегориас, Лошата мома, племенникът на Грегориас

P>
	Тук спира моето сказание
6516	за Персевал. Сега внимание
	пак на Говен ще отделим
	и пътя му ще проследим.
	След като бил освободен
6520	от кулата, сеньор Говен
	на коня си поел на път.
	Преди да превали денят,
	той на една могила спрял.
6524	Там най-отгоре дъб растял
	насред шубраците зелени.
	Видял на него окачени
	нов щит и копие голямо,
6528	а на пет-шест разкрача само —
	жребче от доста странна раса.
	Говен помислил: — Тез неща са
	несъвместими, странни даже…
6532	Да беше кон голям, да каже,
	че е на някакъв васал,
	на сянка коня разседлал,
	преди в турнир да се сражава,
6536	за да печели чест и слава*.
	[* Ст. 6536: Копието, щитът и малкото конче съставляват гледка — или система от знаци — с несъвместими елементи. Формално погледнато, тази особеност се нуждае от разгадаване, така както и триадата Кървящо копие, Граал, Сребърен поднос, която се показва демонстративно в замъка на Граала. Странната комбинация от копие, щит и малко конче е първата и най-безобидната от поредицата аномалии, на които ще се натъква занапред Говен.]
	Щом до дъба се приближил,
	той неочаквано открил,
	че там една мома седяла.
6540	Тя хубава му се видяла,
	но явно някакво горнило
	било лика й помрачило
	и в отчаяние горката
6544	дори си скубела косата.
	Тя плачела над рицар млад
	със сълзи едри като град,
	целувала го по страните,
6548	по челото и по очите*.
	[* Ст. 6548: Срещата на Говен с девойката, оплакваща под дъба своя приятел, напомня за срещата на Персевал с братовчедка му, която също се е подслонила под един дъб {ст. 3430) и оплаква убития си любим. Но докато в първия случай информатор е братовчедката, тук тази роля изпълнява раненият рицар.]
	Когато вгледал се, Говен
	видял, че тежко е ранен
	младежът, който там лежал.
6552	Той бил съвсем изнемощял:
	главата — обезобразена,
	от хълбоците — кръв червена
	се стичала. Така той страдал,
6556	че неведнъж в несвяст изпадал.
	В момента по-спокоен бил,
	тъй че Говен се усъмнил
	дали е мъртъв или жив
6560	и с глас съчувствен, милостив
	попитал: — Хубавице мила,
	той как е? Сякаш губи сила…
	— Сам виждате — му рекла тя, —
6564	че той е много зле. Кръвта
	почти като фонтан извира
	от раните. Та той умира.
	— Не се, девойко, тревожете!
6568	Я по-добре го събудете,
	че искам да го питам нещо.
	— Не, не! Туй би било зловещо,
	жестоко… Някой по-добре
6572	мен жива да ме одере!
	Обичам този мъж така,
	че се въздържам и с ръка
	да го докосна аз от страх
6576	да не извърша тежък грях,
	ако му бъде нарушен
	сънят. Не искайте от мен
	да го направя, сир. — Остава
6580	да го събудя аз тогава —
	решително Говен отвърнал.
	Той копието си обърнал
	и както го в ръка държал,
6584	полека му върха допрял
	до спящия и го събудил*.
	[* Ст. 6585: И тук е възможно да се потърси аналогия между сцената с привидно спящия Персевал, опрян на копието си и съзерцаващ кръвта в снега, и Говен, който събужда с копието си обления в кръв рицар.]
	Той отначало се учудил,
	а после казал на Говен:
6588	— Безкрайно съм ви задължен,
	защото, сир, от сън дълбок
	събудихте ме. Нека Бог
	е с вас! Но предпазлив бъдете
6592	и по-далече не ходете.
	Защото лудост би било
	да знаеш, че те чака зло
	и да се правиш на безстрашен.
6596	— Че от какво ли да се плаша?
	— Щом питате, ще отговоря:
	известно е на всички хора,
	че няма рицари до днес
6600	от бой да са излезли с чест,
	когато са на път поели
	отвъд Галвойските предели*.
	[* Ст. 6602: Топонимът Галвоя препраща към полуостров Галоуей (_Galloway_) в Югозападна Шотландия или към местността Голуей (_Galway_) в Ирландия.]
	Поне доколкото аз знам,
6604	щом някой рицар иде там,
	не се завръща*. Аз успях
	[* Ст. 6605: Темата за опасното място, от което никой не се завръща, се среща и в предишните романи на Кретиен. Тук обаче тя получава най-радикална трактовка с посещението на Говен в Замъка на двете кралици — баба му (майката на Артур) и майка му, починали преди много години. Тази тема е тясно свързана с Другия свят. Вж. също 8221–8222.]
	и се завърнах, но разбрах,
	че смърт грозяла е и мен.
6608	Там срещнах рицар, надарен
	със смелост и със мощ такава,
	че друг не го е побеждавал,
	когато с него е воювал.
6612	Сеньор, живота ще ви струва,
	ако днес хълма превалите.
	Я по-добре да си вървите.
	— Как тъй? Защо бих толкоз път?
6616	Ако се върна, ще рекат,
	че съм страхлив и малодушен.
	Не искайте да съм послушен.
	Решил съм аз и ще замина
6620	да видя по каква причина
	оттам не се е никой върнал.
	Раненият глава обърнал
	и казал му: — Защо тогава
6624	човек да ви разубеждава?
	Вървете, щом така държите
	със храброст да се отличите.
	Аз бих желал да ви помоля,
6628	ако по Божията воля
	се върнете отново тук
	(такова чудо с никой друг
	не е било и няма как
6632	и в бъдеще човешки крак
	оттам обратно тук да стъпи),
	та аз ви моля, друже скъпи,
	да минете по тез места,
6636	за да научите вестта
	за мойта смърт или дай боже
	тук живи да се срещнем… Може
	да съм напуснал този свят.
6640	Ако е тъй, за благодат
	Господна тук се помолете
	и за девойката сторете
	каквото трябва: нека тя
6644	не знае що е нищета
	и нивга срам да не изпита.
	На вас бих искал да разчита
	една девойка милостива,
6648	възпитана, благочестива,
	със ум и хубост надарена.
	Тя страда днес заради мене:
	да плаче и скърби не спира,
6652	като ме гледа, че умирам.
	Разчувствал се Говен тогава
	и почнал да го уверява,
	че ще помогне най-добре,
6656	ако беда не го възпре,
	на тази мила хубавица.
	Сбогувал се добрият рицар
	със тях и се отдалечил,
6660	гори и ниви прекосил,
	до чуден замък се добрал
	(какъвто в Павия видял):
	оттук — огромен пристан морски,
6664	оттам — лозя в масиви горски,
	а пък под тях — река голяма
	течела край самия замък
	и се изгубвала в морето*.
	[* Ст. 6667: И тук откриваме географията на Другия свят: река, море, чуден замък.]
6668	Говен видял, че откъдето
	да мине, крепостни стени
	ограждат всичките страни
	на замъка. Но забелязал
6672	мост и по него вътре влязъл,
	а там насред трева зелена
	под тис с корона разклонена
	съгледал, че стои сама
6676	една пленителна мома,
	в ръката с малко огледало —
	тя шията си снежнобяла
	оглеждала, а на главата
6680	била с красив венец в позлата*.
	[* Ст. 6680: Както ще стане ясно по-нататък, това традиционно описание на девойка с огледало и венец в косата — по принцип подготвящо читателя за среща с любим — тук цели да подведе както Говен, така и читателя.]
	Пришпорил своя кон Говен
	накъм момата устремен,
	но тя със силен вик го спряла:
6684	— Къде сте хукнал като хала,
	защо сте толкова забързан?
	Приличате на луд отвързан.
	Той казал: — Бог да ви помага
6688	във всичко, хубавице драга!
	Но по-добре ми обяснете
	защо решихте да ме спрете?
	— Кроежите ви отгадах
6692	и затова със вик ви спрях*.
	[* Ст. 6692: И тук симетрията с приключенията на Персевал бие на очи. Братовчедката на Персевал познава по-добре героя, отколкото той себе си. В сравнение с нея девойката под тисовото дърво е бледо копие на мотива за непознатия, който знае повече за случайно срещнатия герой, отколкото последният знае за себе си. Тези женски персонажи могат да се тълкуват като рационализиран отзвук на феи и обитатели на Другия свят.]
	— Кроежи ли? — Да, сир, държите
	на коня си да ме качите
	и нейде да ме отведете.
6696	— Познахте. — Да, но запомнете,
	че свръхвисока е цената.
	Избийте си го от главата.
	Не съм глупачка празноглава,
6700	която служи за забава
	на някой рицар и приема
	на коня си той да я взема
	и да я мъкне тук и там.
6704	Сир, ще се убедите сам.
	Но аз не бих се противила
	и бих навсякъде склонила
	да бъда с вас, ако речете
6708	жребеца да ми доведете
	от ей онази там градина.
	Тогава тръгвам, та двамина
	да срещаме беди, страдания
6712	и най-различни изпитания.
	— Освен че в туй опасно дело
	ще трябва аз да действам смело,
	какво изисква се от мен? —
6716	припрян попитал я Говен.
	— Доколкото тук аз съм веща,
	не ще е нужно друго нещо —
	му отговорила момата.
6720	— Да, но как може по дъската,
	която забелязвам там,
	да мине конят ми? Не знам
	тук на кого да го оставя.
6724	— На мене, драги. Ще направя
	за коня ви каквото мога.
	Ала не се бавете много,
	пешком оттатък преминете
6728	и час по-скоро се върнете,
	че ако не мирува конят,
	не виждам как ще го догоня.
	А ако някой пък рече
6732	оттука да го отвлече,
	какво да сторя аз самата,
	дордето още сте оттатък?
	— Да, имате, девойко, право.
6736	Ако не е завързан здраво,
	той лесно може да изчезне.
	Но ако някой тука влезне
	и силом коня ми открадне,
6740	тогава не на вас ще падне
	вината — рекъл й Говен.
	И както бил въоръжен,
	потеглил с мисълта, че може
6744	със някого да се наложи
	да влезе във жесток двубой,
	та коня да й върне той.
	Говен преминал по дъската
6748	и щом се озовал оттатък,
	чул хора някакви в почуда
	да казват: — Ах, девойко луда,
	нима не те насити злото!
6752	Дори не мигна ти окото,
	когато толкова глави
	по твоя заповед, уви,
	търкулнаха се на земята!
6756	Дано те вземе Сатаната!
	Ти, млади рицарю, желаеш
	да върнеш коня, но не знаеш
	на колко зло ще налетиш,
6760	ако наистина решиш
	оттука да го отведеш.
	Побързай да се прибереш! —
	повтаряли те многократно
6764	с надеждата, че той обратно
	ще тръгне, без да губи време,
	и този риск не ще поеме.
	Говен не проявил съмнение
6768	във тяхното предупреждение,
	но той бил вече обещал
	и на обета си държал.
	Покрай събралите се минал
6772	и със глава за поздрав кимнал.
	И те го чинно поздравили,
	ала сърцата им се свили
	от притеснение. Говен
6776	нататък продължил, решен
	да хване коня за юздата.
	Но под маслината клоната,
	която в близост той видял,
6780	на сянка рицар млад седял,
	той също тъй бил притеснен
	и се обърнал към Говен:
	— Не, рицарю, недей посяга
6784	към него, че беля веднага
	самичък ще си навлечеш!
	Не дръзвай да го отведеш —
	предизвикателство това е.
6788	И все пак аз държа да знаеш,
	че те не спирам. Прав ти път!
	Но тебе ще те сполетят
	и другаде безчет беди.
6792	— Не можеш ме разубеди
	ти, друже! Мене ме изпрати
	при вас девойката, която
	под оня тис във огледало
6796	оглежда си лицето бяло.
	Ако не си получи коня,
	за всички ще съм просто оня
	клет рицар, станал за резил,
6800	че на дълга съм изменил.
	— Ако го сториш, брате, злото
	по-страшно ще да е, защото,
	откараш ли й тоз жребец,
6804	кълна се в нашия Отец,
	че те очаква край злочест.
	Които дръзнаха до днес
	да го направят, със това
6808	затриха своята глава.
	Във моето предупреждение
	не влагам лошо намерение.
	Вземи го, след като държиш
6812	обета да не нарушиш.
	Ни аз, ни някой друг не бива
	от пътя ти да те отбива.
	С мен може да не си съгласен,
6816	но знай, че тръгваш в път опасен —
	това живота ти ще струва.
	Ала Говен не се страхувал
	(благоразумният съвет
6820	на рицаря не бил приет),
	насочил коня към дъската,
	за да го преведе оттатък.
	А той не се съпротивлявал,
6824	защото явно бил минавал
	по нея вече многократно
	и даже му било приятно.
	Говен юздата му поел
6828	и към момата го повел.
	Тя отдалече го видяла:
	с онази грива черно-бяла*,
	[* Ст. 6830: Контрастиращите цветове също навяват на идеята за Другия свят.]
	с копринената му юзда,
6832	кон, превъзходен за езда.
	Щом под дървото се видяла,
	тя наметалото и шала
	отпуснала върху земята,
6836	тъй че лицето и снагата
	Говен видял съвсем открити.
	Подал в ръцете й юздите
	и рекъл: — Хубавице мила,
6840	сама не бихте се качила.
	Да ви помогна ли? Елате!
	— Да пази Господ! Как така ти
	в ръцете си ще ме държиш?!
6844	А после ще го разтръбиш
	за мой срам на когото щеш.
	С пръст само ако ме допреш,
	ще ми посегнеш на честта.
6848	Ще плъзне след това вестта,
	че тялото ми си докосвал —
	достойнството ми туй ще коства.
	Аз предпочела бих сега
6852	да бъде моята снага
	на куп парчета разчленена,
	но да не съм опозорена.
	Не ми е нужна помощта ти.
6856	Върви си! Нека Бог ти прати
	това, което аз желая,
	и да се случи то до края
	на този ден! Не се бави!
6860	Където искаш, там върви!
	Не смей да приближиш до мен!
	И знай, че все ще си следен
	от мен самата дотогава,
6864	дордето вместо чест и слава
	позор и срам си навлечеш*.
	[* Ст. 6865: Сценарият, очертан от Надменната девойка, при който тя ще се движи на разстояние зад Говен до окончателното му опозоряване (ст. 7198–7200), има своя обратен аналог в първия роман на Кретиен, _Ерек и Енида_. Там героят, обвинен в рицарско бездействие, ще доказва себе си в нова поредица от приключения. Жена му Енида трябва да язди на разстояние пред него и да не проговаря без негово разрешение — до възвръщане на загубената слава. Една от видимите разлики между Персевал и Говен в _Разказ за Граала_ е, че първият се движи винаги сам, докато вторият, обратно, непрекъснато е придружаван. Лошата девойка е злонамерен „свидетел“ на премеждията на Говен. Нещо повече, тя ще ги тълкува целенасочено, за да опетнява системно образцовия рицар. В този смисъл този женски персонаж би могъл да се тълкува като двойник на автора, с разликата, че Лошата девойка огласява и преувеличава онова, което Кретиен внушава единствено по косвен път, чрез логиката на събитията, а именно, че рицарството, олицетворявано от Говен, вече се изпразва от съдържание. Вж. също ст. 7188–7190.]
	Прави сега каквото щеш —
	тоз жребий е неотменим,
6868	като смъртта неумолим.
	Приел той, без дори да мигне,
	вестта, че зло ще го постигне
	(според момичето бездушно),
6872	а после някак равнодушно
	той вдигнал шала от земята
	и го протегнал към момата
	да си го сложи. Тя отново
6876	го стрелнала с очи сурово
	и казала му: — Ти, васале,
	от думите ми не разбра ли
	тъй шала ми да не размяташ?
6880	Ти за глупачка ли ме смяташ?
	Аз нямам никакво желание
	да ми обръщаш ти внимание.
	Не ти ли стана вече ясно,
6884	че аз сега не съм съгласна
	одеждите ми да подаваш
	с ръце нечисти? Прекаляваш!
	Как до лице, очи, уста
6888	ще доближа онез неща,
	които си докосвал ти?
	И нека Бог не ми прости,
	ако обхване ме желание
6892	във безразсъдно състояние
	сама да търся помощта ти.
	Момата взела си нещата,
	наметката добре присвила
6896	и на жребеца се качила.
	А на Говен пак с рязък тон
	тя рекла: — Вземай своя кон
	и… дето видят ти очите!
6900	Но аз ти тръгвам по петите:
	където и да идеш ти,
	злината ще те сполети
	(ако Всевишният е рекъл),
6904	преди денят да е изтекъл.
	Говен и дума не отвърнал,
	възседнал коня си и свърнал
	към онзи дъб с висок клонак,
6908	където храбрият юнак —
	пострадалият тежко рицар —
	бил с натъжената девица.
	Той знаел как най-люти рани
6912	лекуват се с треви подбрани;
	такива тъкмо за късмет
	съгледал край тревясал плет,
	откъснал ги и продължил.
6916	А не след дълго вече бил
	пак при девицата злощастна
	и оня рицар, който гаснел.
	Тя, щом видяла го, му рекла:
6920	— Кръвта му май че е изтекла,
	сеньор. На мене ми се струва,
	че той не вижда и не чува.
	Навел се и разбрал Говен,
6924	че пулсът му е учестен,
	че още топли са ръцете
	и казал й: — Не се косете,
	та той е жив, не е умрял.
6928	От болките е премалял,
	но още диша, пулс си има.
	Аз вярвам, че е излечима,
	макар и тежка, всяка рана.
6932	От билките ми той ще стане.
	Според най-вещия билкар
	това е най-добрият цяр.
	Превържеш ли със тях кората
6936	на някое дърво, когато
	е почнало да боледува,
	и него те ще излекуват:
	преди да мине много време,
6940	това дърво ще се съвземе,
	ще цъфне, че и плод ще върже.
	И вашият приятел бърже
	ще се оправи, стига само
6944	да вържа с билките гръдта му
	и другите места ранени.
	Ала за тази цел на мене
	ми трябва кърпа за глава.
6948	— Не се грижете за това! —
	веднага казала момата.
	И тя свалила от главата
	забрадката си снежнобяла
6952	и я на рицаря подала.
	На ленти той я разделил
	и много вещо прикрепил
	с тях билките към всяка рана
6956	и във очакване останал.
	След малко рицарят ранен
	въздъхнал, вече облекчен*,
	[* Ст. 6958: Бързото възстановяване на ранения рицар в критично състояние вероятно е впечатлявало средновековната публика по-малко от днешната. Рицарските романи изобилстват с подобни ситуации на мигновено оздравяване. Колкото медицината от онова време е по-безсилна, толкова литературата описва (компенсаторно) чудотворни лекове.]
	и тихо проговорил: — Нека
6960	Бог дава здраве на човека,
	възвърнал ми способността
	за изповед преди смъртта.
	Куп дяволи около мен
6964	нащрек са вече нощ и ден,
	за да ми приберат душата.
	Но преди тялото в земята
	да иде, иска ми се много
6968	да сторя изповед пред Бога.
	Познавам аз един свещеник,
	живее той уединено
	в параклис в нашия район.
6972	Да можех да намеря кон
	да ида да се изповядам,
	душата ми за да не страда
	на оня свят! Едва тогаз
6976	спокойно ще посрещна аз
	смъртта си. Питам се дали,
	сеньор, не бихте днес могли
	да ми помогнете със нещо.
6980	Я виж, задава се отсреща
	на кон един оръженосец.
	Ще сторите ли тъй, че после
	със коня му дотам да ида?
6984	Говен погледнал — що да види:
	един оръженосец мижав;
	напомняла косата рижа,
	тъй щръкнала и омотана,
6988	на четината на глигана;
	очите малки били свити
	под черни вежди страховити;
	а пък мустаците дебели
6992	приличали на две къдели;
	устата — сякаш цепнатина;
	а във широката гърбина
	вратът му се напълно губел;
6996	лицето му — сурово, грубо.
	Естествено, че бил Говен
	от неговия вид смутен.
	Било излишно да го пита
7000	дали ще може да разчита
	на коня му и затова
	обърнал тутакси глава
	към рицаря и споделил:
7004	— Не го познавам, брате мил.
	Но ако тука бях довел
	конете си, бих предпочел
	и седемте да ви ги дам.
7008	Като го гледам, аз не знам
	каква надежда ще внушава,
	щом външността му е такава.
	Раненият му отговорил:
7012	— Да, прав сте. Той и зло би сторил.
	Говен решил да го попита
	все пак защо насам се скита.
	Оръженосецът, ядосан,
7016	отвърнал злобно на въпроса:
	— Защо в делата ми се вреш?
	От зло не ще се отървеш!
	Но тук Говен не издържал
7020	и му заслуженото дал:
	от неговата тежка длан
	новодошлият бил прострян
	с едничък удар на земята.
7024	Тъй отмалели му краката,
	че пет-шест пъти се опитал
	да стане, ала все залитал.
	Когато станал на крака,
7028	попитал го: — Защо така
	със удар ти ме повали?
	— Заслужи си го. Но нали
	не ти злина голяма сторих?
7032	Прощавай, ако те съборих,
	но ти ме предизвика лично.
	— Я чуй, повтарям ти изрично,
	че ще пречупя аз ръката,
7036	съборила ме на земята!
	Пощада не търси у мен!
	В туй време рицарят ранен
	се посъвзел от своите рани,
7040	привдигнал се, успял да стане
	и казал на Говен: — Сеньор,
	с оръженосеца във спор
	недейте влиза. Я идете
7044	и коня му ми доведете,
	че него искам аз да яхна
	оттук по-бързо да се махна
	А на жребчето ми седлото
7048	стегнете по-добре, защото
	бих искал таз девойка плаха
	на него редом с мен да яха.
	Придържайте я, друже скъпи,
7052	добре на стремето да стъпи.
	Аз много бързам да отида
	свещеника добър да видя,
	пред него прошка да изпрося,
7056	а после той да ме мироса*
	[* Ст. 7056: Желанието на рицаря да се изповяда и причести, преди да умре, контрастира с внезапното му оздравяване. Слабата логическа връзка между мотива за причестяването и физическото състояние на персонажа навежда на мисълта за аналогия с епизода за причестяването на Персевал на Разпети петък. Но във втория случай желанието за последно причестяване от страна на човек, който внезапно възвръща силите си, може да се тълкува като пародийно препрочитане на епизода с покаянието на Персевал.]
	и да ме причести накрая.
	Говен, без много да се мае,
	юздата на жребчето взел,
7060	до нея близо го довел,
	повдигнал после предпазливо
	с ръце момичето красиво
	и го удобно настанил.
7064	И рицарят не се бавил:
	той по-внимателно се взрял
	в Говен и вече го познал.
	И докато той бил зает,
7068	пристъпил рицарят напред,
	отнел Говеновия кон
	и по тревясалия склон
	известно време галопирал.
7072	Говен изобщо не разбирал
	защо постъпва той така,
	повикал рицаря с ръка
	и казал, клатейки глава:
7076	— Мой друже, би могло това
	от луд човек да се очаква.
	От раните си се оплакваш,
	а пък на кон в галоп кръжиш.
7080	Ти можеш да си навредиш.
	По-бързо коня ми върни!
	— Говен, я по-добре вземи
	зад теб там оня кон дръглив.
7084	И да ме смяташ за крадлив,
	пак твоят кон за мен остава —
	отвърнал рицарят тогава.
	— Нима със зло ще отговориш
7088	ти на това, което сторих?
	Е, хайде, коня ми върни,
	че иначе ще измениш
	на рицарството, на честта.
7092	— Не ми засягай гордостта,
	Говен! Не давай ми съвети!
	Не предизвиквай ме сърцето
	да ти изтръгна със ръка
7096	и да го нося ей така.
	— Пословицата всеки знае:
	„Ти храниш куче — то те лае“.
	За мен е много любопитно
7100	защо ти с коня ми отлитна,
	защо заплашваш ми сърцето.
	Каква признателност, задето
	успях да те спася с лекарство,
7104	а ти отплащаш се с коварство.
	Аз само добрини съм правил.
	— Напротив! Май че си забравил
	как ти направи ме за срам,
7108	когато искаше да ям
	ведно с едни бездомни псета
	и ми завърза с връв ръцете.
	Та беше ли това достойно
7112	и аз ли действам непристойно?
	Безчестникът си ти, не аз.
	— А, ти ли си Грегориас?
	Нали за собствена забава
7116	отвлече силом ти тогава
	една девойка мила, млада.
	А крал Артур бе заповядал
	да се закрилят и почитат
7120	навред девойките, жените.
	Заради нея те наказах.
	А ти си пълен със омраза
	към мен и вземаш моя кон.
7124	Погази кралския закон,
	а крив сега изкарваш мен.
	— Не си прав! Помниш ли, Говен,
	как дълго ме измъчва ти?
7128	За този грях ще си платиш.
	Със чиста съвест днеска мога
	да взема Гренгалет — той много
	за случая ще ми е нужен.
7132	Урок по-тежък, но заслужен,
	в това ми тежко състояние
	не ще ти дам. За наказание
	нарочно коня аз ти грабвам.
7136	Ако на теб ти кон потрябва,
	ще се задоволиш със коня
	на щитоносеца — на оня,
	когото с удар повали.
7140	Това устройва те, нали?
	Тъй казал му Грегориас
	и след любимата тогаз
	понесъл се накъм гората.
7144	А лошата мома, която
	вървяла все подир Говен,
	му рекла: — Май че сте смутен.
	Каквото и да ми твърдите,
7148	не са на свършване глупците,
	васале. Доста е забавно
	за мен да гледам как безславно
	напредвате по своя път.
7152	Където да ви занесат
	краката ви, ще съм след вас
	и ще се смея до захлас,
	дордето сте все още жив.
7156	Кобилка вместо кон дръглив
	по би вървяла на храбрец,
	какъвто сте, а не жребец.
	Говен бил много затруднен.
7160	Друг избор нямал той, освен
	за себе си да вземе този
	кон одъртял, дръглив и грозен,
	не знаещ ни галоп, ни тръс;
7164	с гръбнак предълъг, с дребен ръст,
	с глава голяма, с тънък врат,
	със хълбок кльощав, слабоват,
	със дълги клепнали уши,
1168	със мътни стъклени очи,
	с проскубана и рядка грива,
	с крака, които се подвиват
	под тежестта на старостта,
7172	с беззъба зееща уста,
	с юзда и оглавник от връв,
	с ребра протъркани до кръв
	от стремена ръждиви, къси*,
	[* Ст. 7175: Описанието на коня е реторическо. То има своята относителна самостоятелност — темата „дръгливо животно“. От друга страна, дръгливият кон е аналог на своя ездач (ст. 6985–6996) и на коня на приятелката на Надменния рицар (ст. 3694–3708).]
7176	чак да не смееш със крака си
	да стъпиш. А какво седло!
	По-лошо и не би могло
	да има… Злобната мома
7180	пак се заяла: — Та нима
	на по-добро се ти надяваш?
	Където да се подвизаваш,
	след теб ще яздя неотменно
7184	и десет, и петнайсет дена,
	три седмици и месец цял,
	че я виж как си засиял
	на този кон с прекрасна грива!
7188	Как радостна съм и щастлива,
	че ти си безподобен рицар*,
	[* Ст. 7189: Унижението, на което девойката подлага Говен, е в същото време пародия на идеализираната връзка на рицаря с Дамата.]
	а аз съм твоята девица.
	Но всъщност твоето мъчение
7192	ще бъде мое развлечение.
	Е, хайде, коня пришпори,
	той няма да се умори
	да броди из гори и степи:
7196	той въздуха направо цепи.
	Поемай, рицарю, натам…
	Когато със позор и срам
	покриеш се, едва тогава
7200	могла бих да те изоставя.
	— Я чуйте ме, девойко драга —
	отвърнал той, — не ви приляга
	такъв език да ми държите.
7204	Не е ли най-добре момите
	да са възпитани и мили?
	— Нещастнико, прахосваш сили
	за своите съвети тъпи.
7208	Я по-добре да млъкнеш, скъпи!
	Със всичко си задоволен…
	Голяма радост е за мен
	да гледам как на този ат
7212	препускаш ти напред-назад.
	След като спорили тъй те,
	наложило се, ще не ще,
	Говен да тръгне, а момата
7216	последвала го бързешката.
	Но с този кон той що да прави?
	Не виждал как да го застави
	да бъде малко по-чевръст,
7220	та камо ли да бяга в тръс.
	Да го пришпори пък ще значи
	да заподмята той ездача,
	тъй че и лошо да му стане…
7224	Или по грешен път да хване.
	Един ли лес, един ли склон
	преминал той на този кон
	и стигнал до река дълбока*.
	[* Ст. 7227: Реката често се явява граница с Другия свят. Вълшебният замък, в който попада Говен, е своеобразна реплика на замъка на Граала.]
7228	Била тя толкова широка,
	че ни стрела на арбалет,
	ни прашка, ни каменомет
	отсрещния й бряг ще стигне.
7232	Отвъд реката бил издигнат
	един невероятен замък,
	изцяло е хубав дялан камък
	и толкоз здраво укрепен,
7236	че никъде до тоя ден
	такъв градеж не бил познат.
	А на една скала — палат,
	иззидан само с мрамор сив,
7240	неописуемо красив.
	Покрай прозорците, които
	били петстотин, любопитни
	жени (все млади и красиви,
7244	все гиздави и приветливи
	и всички в хубави премени,
	във разнобагрени сатени
	или в коприни златоткани)
7248	били отрано там събрани
	и гледали ту към реката,
	ту към лозята и нивята.
	А редом с тях моми седели
7252	с лица невероятно бели,
	с коси разкошно разпилени
	като на висши, съвършени
	създания, с тела изящни,
7256	накратко казано — прекрасни!
	И всичко, гледано отвън,
	било като във чуден сън*.
	[* Ст. 7258: Въпросният замък и гледката около него не приличат на грубоватите и твърде малки по размери замъци от края на XII в. Най-вероятно Кретиен следва идеализираните представи за замък — от Другия свят и от християнската иконография (Небесния Йерусалим).]
	А в същия момент Говен,
7260	от лошата мома следен,
	пристигнал близо до реката.
	Тя слязла бързо на земята
	и лодка някаква видяла,
7264	която вързана стояла
	с въже за близката скала.
	Във нея имало весла,
	на камъка се виждал ключът,
7268	със който могат да отключат
	един катанец много здрав.
	Девойката със злия нрав
	петнистия си кон въвела
7272	и място в лодката заела,
	а после рекла на Говен:
	— Със коня качвай се при мен
	(кон ли — по-скоро магарица
7276	по-кльощава от кукувица).
	Въжето отвържи, защото
	ще те споходи скоро злото,
	ако не минеш през реката
7280	или пък нейде из полята
	ако не смогнеш да избягаш.
	— Каква опасност го налага?
	— Не виждаш ли? Да бе видял,
7284	не би се толкова мотал
	и незабавно би се скрил.
	Говен главата си извил
	и забелязал чак тогава,
7288	че конник млад се приближава,
	и казал: — Мога ли да знам
	кой идва с моя кон насам?
	Та аз веднага го познах.
7292	Нали от този кон аз бях
	лишен на сутринта. Отне го
	раненият, а тъкмо него
	аз изцерих от тежки рани.
7296	— Дано свети Мартен ми стане
	свидетел, че се радвам много
	да ти го кажа. Но ей богу
	не бих го сторила, да знаех,
7300	че във момента не витае
	над теб една беда голяма.
	Сеньор, лъжа изобщо няма
	в това, което казвам аз:
7304	изпраща го Грегориас,
	че негов племенник е той
	и трябва с теб да влезе в бой,
	да вземе твоята глава,
7308	а щом се върне, на тава
	във дар да му я предаде.
	Сега не виждаш ли къде
	ще стигнеш, щом се противиш
7312	и в лодката не се качиш?*
	[* Ст. 7312: Лошата мома убеждава Говен да се качи в лодката не толкова за да го спаси, колкото за да го унизи и упрекне в малодушие.]
	— Не, аз ще го изчакам тук.
	— Да се опита някой друг
	да те разубеди! Не смятам
7316	от твоя план да те отмятам.
	Когато коня си пришпориш
	и два-три кръга с него сториш,
	въртейки меча страховито,
7320	онези там жени, които
	ти забеляза, че стоят
	в палата, те ще оценят
	нечуваното ти умение
7324	да изтърпяваш поражение.
	Аз виждам, че не се страхуваш.
	— Навярно скъпо ще ми струва
	това — отвърнал й Говен. —
7328	Но аз на всичко съм решен:
	ще взема коня, той е мой,
	ако е нужно, даже с бой
	с нахалника ще се разправя.
7332	Говен видял едва тогава,
	че племенникът на крадеца
	лети към него на жребеца.
	На стремената стъпил здраво
7336	Говен, но стремето отляво
	се счупило на две парчета,
	а пък и крантата проклета
	не мърдала. Как да подкара
7340	една дръглива кранта стара?
	От отчаяние обзет,
	Говен си рекъл: — Лош късмет!
	Борбата няма да е лесна.
7344	Как с подвиг рицарски да блесна
	на каруцарски, мършав кон?
	А другият на вихрогон
	дошъл и към Говен замахнал
7348	със копието си, но ахнал
	от изненада, щом видял,
	че само дръжката държал,
	а във Говеновия щит
7452	железен връх стърчал забит.
	Говен примерил се и сварил
	над щита тъй да го удари,
	че здравия му шлем пробил
7356	и на брега го повалил.
	Приключил схватката победно,
	Говен жребеца си възседнал
	с такава радост във душата,
7360	каквато рядко е позната.
	Тъй свършил боят. След това
	Говен, щастлив, извил глава
	към лодката, ала в реката —
7364	ни лодката, нито момата.
	Той изненадан бил безкрайно,
	че е изчезнала незнайно
	кога и във каква посока
7368	девойката така жестока*.
	[* Ст. 7368: Девойката изчезва така както благочестивите разкази от епохата описват изчезването на Дявола след провал на опитите му да съблазни праведния. Неслучайно местните жители асоциират Лошата мома със Сатаната (ст. 6756, 7459, 8605).]
P$


>>	Дворецът на двете кралици

P>
	Но докато с момата само
	била обзета мисълта му,
	до него вече приближавал
7372	един лодкар: той бавно плавал*
	[* Ст. 7372: Фигурата на лодкаря разкрива нов аспект от Другия свят, доколкото този персонаж се родее с лодкаря Харон, превеждащ душите през река Стикс в царството на сенките (Вергилий, _Енеида_, песен VI).]
	със ладия откъм палата.
	След миг отпуснал той веслата
	и се обърнал към Говен:
7376	— Голяма радост е за мен,
	сеньор, привет да ви предам
	от ей онез девойки там.
	Но те държат да ми дадете
7380	дължимото. Добър бъдете!
	— Бог нека ви благослови! —
	отвърнал му Говен. — Уви,
	не мога да се сетя аз
7384	какво сега дължа на вас.
	Но чувство за достойнство имам:
	това, което е дължимо,
	е ваше. Но кое е то?
7388	— Сеньор, та вие току-що
	със онзи рицар тук се бихте
	и го достойно победихте.
	Жребецът му ми се полага.
7392	— Мой друже, — казал му веднага
	Говен, — неимоверно много
	ме затруднявате, ей Богу.
	Как ще се прибера пешком?
7396	— Сеньор, повярвайте, че щом
	онез девойки разберат,
	че в случая за вас дългът
	не значи нищо, ще си кажат,
7400	че сте безсъвестен, и даже
	едно такова поведение
	ще сметнат те за престъпление.
	Не, никой друг на този бряг
7404	не е постъпвал тъй, откак
	съм тук. Щом падне победен
	в бой някой рицар, то за мен
	по право конят му остава.
7408	Ако не коня, аз тогава
	отвеждам рицаря оттатък.
	— Мой друже, щом са тъй нещата,
	водете го, защо пък не.
7412	— Приемам, драги, но поне
	на външен вид той според мен
	не ми изглежда примирен:
	за миг ще скочи на крака.
7416	Ако направите така,
	че в лодката да влезе лесно,
	за мене би било чудесно.
	И със това ще свърши всичко.
7420	Дано се справите самичък!
	— Но, брате, с коня ми в туй време
	кой би могъл да се заеме?
	— Не се изобщо тревожете,
7424	на мене коня поверете.
	Ще ви съдействам. Обещавам.
	И честната си дума давам.
	— Така да бъде, щом си казал!
7428	Говен от коня бързо слязъл,
	веднага му го поверил,
	а след това се устремил
	към този, който виждал ясно,
7432	че вече е съвсем натясно,
	понеже тежко бил ранен,
	и щом се приближил Говен,
	раненият признал със срам:
7436	— Сега, сеньор, аз виждам сам,
	че в моя случай не отива
	да ви оказвам съпротива…
	По-лошо би могло да стане.
7440	Не крия, че след тези рани
	изпаднах в пълната ви власт
	и изход друг не виждам аз.
	Правете с мен каквото щете.
7444	Говен отвърнал му: — Станете
	сеньор, защото се налага
	оттук да тръгвате веднага
	с лодкаря. — Другият се вдигнал
7448	и с мъка до лодкаря стигнал.
	А и Говен при него пак
	дошъл да го попита как
	да разбере дали момата,
7452	с която стигнал до реката,
	не е заминала отсреща.
	Лодкарят явно се досещал
	коя е и предупредил:
7456	— Не я мислете, друже мил!
	Ако пак с нея се сближите,
	наскоро ще се убедите,
	че надминава сатаната!
7460	На колко рицари главата
	е паднала по нейна воля!
	Сеньор, най-искрено ви моля
	да я забравите. А днес
7464	за мен ще е висока чест
	да дойдете във моя дом.
	Опасност ви очаква, щом
	тук да останете решите.
7468	— Приемам. След като държите
	да бъда този ден у вас,
	да тръгваме! — Говен завчас
	успял и коня си да вкара
7472	във ладията на лодкаря,
	защото мамел го брегът,
	където виждал се домът
	на този тъй почтен лодкар:
7476	дом, в който да посрещнеш цар!
	Щом влезли тримата, Говен
	бил най-удобно настанен,
	а не след дълго за вечеря
7480	той на трапезата намерил
	и плодове, и зарзавати,
	месо от всякакви пернати,
	от яребица, от фазан,
7484	и от елен, и от глиган…
	Вечерята си те полели
	е безброй вина: червени, бели,
	и млади, но и отлежали.
7488	До късно всички пили, яли…
	Доволен домакинът бил,
	че гост такъв е приютил
	и е докарал рицар в плен.
7492	Пък и намерил тук Говен
	гостоприемство, от което
	възрадвало му се сърцето,
	и на лодкаря щедър, мил
7496	той от душа благодарил.
	Говен прекарал в сън нощта
	и сам по навик сутринта
	очи отворил твърде рано,
7500	а и лодкарят не останал
	до късно да лежи в леглото;
	той също бил на крак, защото
	държал да срещне със Говен
7504	лъча на идващия ден.
	Стояли те облакътени
	върху прозорците огрени,
	със взор, насочен към гората,
7508	към замъка върху скалата.
	Пленен от гледката, Говен
	с лодкаря споделил: — За мен
	е интересно да узнам
7512	чии са онзи замък там
	и нивите околовръст?
	— Не знам чии са. Честен кръст.
	— Как тъй? Щом тук приет сте явно
7516	добре и служите отдавна
	и сте с блага възнаграден,
	нима ще скриете от мен
	той на кого принадлежи?
7520	— Сеньор, това не са лъжи;
	не зная, пък не съм и питал*.
	[* Ст. 7521: Неведението на лодкаря е привидно и се опровергава от неговите обяснения пред Говен за вълшебния замък. Типичен случай на второстепенен персонаж, чиято функция в разказа е по-важна от противоречивото му поведение. В това отношение лодкарят се родее с братовчедката на Персевал. И двамата изпълняват функцията на персонажи информатори, и двамата си противоречат: братовчедката сякаш забравя за дълбоката си скръб по убития любим; лодкарят също забравя за предварителните си изисквания спрямо Говен.]
	— Но там е нужна и зашита,
	тя на кого е поверена?
7524	— Тя, друже, е осигурена
	от петстотин стрелци наети
	със лъкове и арбалети.
	Щом доближи се тук смелчак,
7528	сами стрелите на рояк
	ще полетят*. В двореца има
	[* Ст. 7529: В рицарските романи бойните автомати и самострелните оръжия са общо място. В случая Кретиен изтъква свръхестествените атрибути на замъка: стрелите и магически охраняваната зала (ст. 7546).]
	кралица с мъдрост несравнима*
	[* Ст. 7530: Игерна, майката на Артур.]
	от знатен и преславен род.
7532	Владее тя голям имот,
	държи трезор със много злато
	и е платила пребогато,
	когато си е построила
7536	тоз замък. Тя се е сдобила
	със дъщеря и тя кралица*,
	[* Ст. 7537: Съпруга на крал Лот, майка на Говен и на Кларисан.]
	чаровница и хубавица.
	Тя също дъщеря си има:
7540	учтива, мила, несравнима
	по нрав, по ум и красота*.
	[* Ст. 7541: Става дума за Кларисан, сестрата на Говен.]
	И друго нещо: в крепостта
	ще видите голяма зала;
7544	за нея нивга не е бдяла
	охрана, нищо не грози я,
	защото пази я магия.
	Един книжовник, който знаел
7548	по светилата да гадае
	(и със това се бил прославил),
	такива чудеса направил,
	каквито никъде ги няма.
7552	Ако във залата голяма
	проникне рицар с пъклен план,
	или от похот обладан,
	или лъжец, или скъперник,
7556	какъвто и да е мизерник
	или подлец, или нахал,
	и час дори не би живял…
	Той неминуемо умира*.
	[* Ст. 7559: Типичен пример за морализирано феерично. Редица разкази прибягват до вълшебни предмети или до изпитания, които единствено нравствено безупречният герой може да завладее или преодолее.]
7560	Във този замък се намират
	Петстотин* смели и достойни
	[* Ст. 7561: Толкова са и прозорците на замъка, и девойките, застанали на тях. Едва ли числото петстотин има някакъв фигуративен смисъл. Кретиен го използва най-вероятно като хипербола за мащабите на замъка (петстотин са и ваните в него — ст. 9173), а броят на девойките и на войните е еднакъв просто от съображения за симетричност. Подобни похвати на симетричност откриваме и в зараждащия се готически стил.]
	момци — те служат като воини.
	Стотина са с едва наболи
7564	мустаци по лицата голи,
	стотина други отпреди
	са със мустаци и бради,
	стотина бръснат си брадите.
7568	а си подстригват и косите;
	сто други като сняг са бели,
	а други сто са посивели.
	Там има и жени, лишени
7572	от собствените си имения,
	след като вече са умрели
	мъжете им. Поостарели,
	живеят те усамотени,
7576	несправедливо ощетени.
	А и девойки сиракини
	там има — те пък без роднини
	стоят, без татко и без мама,
7580	и могат да разчитат само
	на двете прелестни кралици.
	В очакване на някой рицар
	живеят тези мили хора,
7584	надявайки се той да стори
	лелеяните добрини
	за тези възрастни жени:
	да им възстанови земите,
7588	да подпомогне и момите
	по-бързо да се задомят,
	а на момците — да вървят
	достойни рицари да стават.
7592	Но всички те са със такава
	съдба жестока и проклета,
	че зима ще екове морето,
	преди да се намери рицар
7596	със смела, доблестна десница,
	почтен, възпитан, разсъдлив,
	великодушен, милостив,
	та той да прекрати войните,
7600	и да възвърне на жените
	именията им безмерни,
	а за момите да намери
	най-подходящите ергени,
7604	а пък младежите почтени
	във рицарство да посвети
	и замъка да освети,
	злини, магии да премахне*.
	[* Ст. 7607: Тук идеята за героя освободител се преплита с идеала за добрия управник, способен да възроди страната. По същество на очаквания спасител се възлагат същите надежди като на Граала и на Кървящото копие.]
7608	Говен направо щял да ахне:
	безкрайно се зарадвал той
	и рекъл: — Домакине мой,
	по-бързо коня доведете,
7612	оръжието донесете
	да се приготвя, че отивам.
	— Къде отивате? Не бива
	да мръдвате оттука днес,
7616	тук ще останете нощес,
	че и през следващите дни.
	— Стопанино, Бог с добрини
	дома ви нека да дарява!
7620	Но аз веднага заминавам
	в двореца. — Господ да ви пази,
	сеньор! Не знам каква е тази
	налудничавост. Тук при нас
7624	си стойте, моля ви се аз.
	— Не ще стоя. Да съм проклет,
	ако по вашия съвет
	се водя. Аз не съм страхливец,
7628	а камо ли пък мързеливец*.
	[* Ст. 7628: Бездействието (_recreantise_) е истинско социално падение за рицаря. Този мотив заема важно място в два предишни романа на Кретиен дьо Троа, _Ерек и Ени-да_; _Ивен, Рицаря с лъва_.]
	— Какъв сте упорит! Тогава
	вървете! Много страшно става,
	но как да ви разубедя!
7632	Я нека аз ви заведа
	нататък; моята закрила
	би рисковете намалила.
	Ала държа да се вречете…
7636	— В какво, приятелю? Кажете.
	— Но обещайте най-напред.
	— Добре, аз давам ви обет,
	ако това не ми засяга
7640	достойнството. — Говен веднага
	разпоредил да доведат
	жребеца му, да му дадат
	доспехите, на коня скочил
7644	и към двореца се насочил.
	Лодкарят много тъжен бил,
	ала все пак го придружил
	на кон до близкия палат.
7648	А там, отпред, човек сакат
	бил седнал върху куп листак.
	Човекът бил с изкуствен крак,
	цял от сребро, обхванат с чудни
7652	обковки златни, изумрудни.
	И както той си там седял,
	в ръката остър нож държал
	и правел някакъв бастон.
7656	Лодкарят и Говен на кон
	край него минали, обаче
	унесъл се бил той така, че
	към двамата не се извил
7660	и думичка не промълвил.
	А те самите, мълчешката,
	отдалечили се нататък.
	Щом наближили, чак тогава
7664	лодкарят дръпнал за ръкава
	Говен и рекъл му полека:
	— А как намирате човека
	с протезата? — Да, интересно.
7668	Но се разбира много лесно,
	че този крак не е от дъб.
	— Наистина кракът е скъп;
	човекът много е богат*.
	[* Ст. 7671: Този загадъчен персонаж може да бъде поставен в поредицата ранени герои: бащата на Персевал, Крал Рибар. Раната на бащата на Персевал довежда до упадъка на неговото имение. Бащата на Крал Рибар живее единствено с духовната сила от просфората, докато луксозната протеза — анонс на разкоша в двореца на двете кралици — навежда на мисълта за духовна деградация. Според някои медиевисти еднокракият е отзвук на фигури на осакатени мъже, срещащи се в скулпторите на романските черкви. Там те са алегории на езичници или просто на грешници: физическата недъгавост е признак за духовно несъвършенство.]
7672	Но чуйте друго: тоз палат
	голяма неприятност крие.
	Със вас дойдох, че инак вие
	изложен сте на риск голям.
7676	Когато стигнали дотам,
	видели много хубав вход:
	врати високи, чуден свод,
	а пантите от чисто злато.
7680	От двете му врати едната
	била направена от кост,
	а другата от абанос*.
	[* Ст. 7682: Тук очевидно Кретиен следва Вергилий. В песен VI от _Енеида_ героят посещава подземното царство и излиза от него през две порти на съня — едната е рогова, другата е от слонова кост (_Енеида_ VI, ст. 893–896). Същото описание четем и в средновековния _Роман за Еней_ (1160), ст. 3084–3085. Мотивът за съновидението при посещението на света на мъртвите присъства, макар и бегло, също в романа на Кретиен (ст. 7258).]
	И всичко в злато обковано.
7684	Навсякъде било настлано
	с различни плочки скъпоценни:
	червени, сини и зелени,
	със изработка най-изкусна,
7688	И тук не мога да пропусна
	да кажа, че насред палата
	сред обстановка чудновата
	се виждало едно легло,
7692	което цялото било
	направено от злато чисто,
	а пък въжетата сребристи
	подобно на снега блестели.
7696	Над всичките ъгли висели
	красиви, мънички звънчета.
	С коприна чудна на цветчета
	било това легло покрито,
7700	а пък на всяка от страните
	един гранат тъмночервен
	по всяко време, нощ и ден,
	по-силно и от лъч блестял.
7704	Креватът странен се крепял
	на четири глави, които
	стояли някак смеховито.
	Главите пък били снабдени
7708	със колела, приспособени
	да се въртят съвсем свободно,
	и там, където е удобно,
	било премествано леглото.
7712	С такава красота било то,
	че никой граф и никой крал
	не бил в такова ложе спал.
	Били стените на палата
7716	във облицовка, за каквато
	човек, уви, мечтал би само:
	палатът бил изцяло в мрамор.
	Отгоре — пищно остъкление
7720	с такова ярко осветление,
	че може лесно да следите
	кой преминава през вратите.
	Така им светели стъклата,
7724	че те, сравнени със дъгата,
	били по-хубави дори.
	Къде могла би да цари
	по-ненагледна красота!
7728	За тези приказни места
	не искам вече да говоря.
	Говен отдолу и отгоре
	разгледал с интерес палата
7732	и казал на лодкаря: — Брате,
	не виждам нищо страшно аз.
	Кажете ми защо тогаз
	не бива да се влиза там?
7736	Държа наистина да знам
	сега причините, които
	ви караха да забраните
	без вас да дойда в тоз палат
7740	така красив, така богат.
	Кое ли нещо би могло
	да ме възпре в това легло
	да се отпусна за момент?
7744	Така се чувствам уморен!
	Ах, колко е красиво то!
	Сеньор, кажете ми защо!
	— Ах, драги, Господ да ви пази!
7748	Не се излагайте на тази
	неподозирана опасност,
	че ви очаква смърт ужасна*.
	[* Ст. 7750: Мотивът за „Опасното легло“ се среща за пръв път в _Ланселот, Рицаря на каруцата_. Редица автори от XIII в. го използват с незначителни варианти, които не спасяват мотива от банализиране.]
	— Добре, сеньор, какво да сторя.
7752	— Веднага ще ви отговоря
	(сега ви виждам по-разумен).
	Когато дадохте ми дума
	да си изпълните обета,
7756	поискахте да разберете
	какво по-точно бих желал.
	Тогава бях се въздържал,
	но ето че дойде часът
7760	да го узнаете. На път
	към своята страна тръгнете
	и щом пристигнете, кажете
	на свойте близки и познати,
7764	че сте видели във палата
	неща тъй хубави, каквито
	във друг палат не са открити.
	— Загрижен сте за мен. Добре!
7768	Но нали Бог ще ме презре
	и ще загубя свойта чест,
	ако склоня да тръгна днес,
	без на леглото да приседна
7772	и без отново да погледна
	онез девойки пременени,
	които вчера наредени
	покрай прозорците съзрях.
1116	— Не, няма никоя от тях
	да видите. В това бъдете
	уверен, драги! Напуснете,
	без да се бавите, палата.
7780	И си избийте от главата,
	че ще ги видите друг път!
	Те всички все така стоят
	отвъд стъклата в този час
7784	с очи, насочени към вас.
	Говен бил упорит и пак
	подхванал: — Ако няма как
	да видя дамите, момите,
7788	тогава ще ми разрешите
	поне да седна на леглото.
	Упорствам затова, защото
	то там е, та поне веднъж
7792	да легне някой знатен мъж
	или пък благородна дама.
	Кълна ви се, че нищо няма
	да ми попречи там да седна.
7796	Това е моята последна
	и твърда дума. — Домакинът
	видял, че нямало да минат
	съветите му и тогава
7800	спрял с него да се занимава
	и предпочел да си отиде
	във своя дом, за да не види
	Говен как сяда на леглото,
7804	излагайки се сам на злото.
	И все пак рекъл: — Знайте, брате,
	че този, който до кревата
	дори за миг се е допрял.
7808	той неизбежно е умрял.
	Какво ли чудо в него има?
	В момента ужас ме обзима,
	защото заради леглото
7812	залагате си тук живота
	напук на моите съвети.
	На Господа се помолете,
	щом днес оставате в палата.
7816	Бог нека ви спаси душата!
	Аз зная, драги, че смъртта ви
	в голяма скръб ще ме остави,
	и затова си заминавам.
7820	Лодкарят тръгнал. И тогава,
	тъй както бил въоръжен,
	приседнал рицарят Говен
	върху леглото. Но звънците
7824	забили силно и стените
	на замъка се разлюлели
	със грохот. И не закъснели
	да се покажат чудесата
7828	от всеки ъгъл на палата:
	като че нещо чудодейно
	разтворило най-ненадейно
	прозорците и в миг стрелите
7832	(на брой над петстотин били те)
	все към леглото полетели
	и в щита на Говен се спрели.
	И някой друг да бе видял
7836	това, едва ли би разбрал
	в момента откъде стрелците
	към него пускали стрелите.
	Навярно имате представа
7840	какъв ужасен шум създава
	стрелбата с лък и арбалет.
	Говен, от страшен смут обзет,
	си казал, че за кралство даже
7844	не би склонил да се окаже
	в това опасно положение.
	Но той отново с изумление
	съгледал, че като по знак
7848	за миг затворили се пак
	прозорците. Без да изпада
	във ужас, почнал той да вади
	стрелите, минали през щита.
7852	И не една била забита
	така дълбоко във плътта му,
	че вече бликала кръвта му.
	Но в миг човек се появил
7856	със кол, една врата разбил,
	оттам огромен, страшен лъв
	изскочил, зажаднял за кръв.
	Веднага звярът настървен
7860	нахвърлил се върху Говен,
	във щита ноктите си остри
	забил (ще кажеш, че е восък)
	и той на пода бил прострян.
7864	Ала Говен бил обигран,
	извадил меча си и сварил
	тъй силно звяра да удари,
	че му отсякъл и главата,
7868	и предните крака и двата,
	и те увиснали на щита,
	във който му били забити
	току-що ноктите…* Говен
	[* Ст. 7871: Схватката с лъва е очевидна реплика на прочутия епизод от _Ивен, Рицаря с лъва_: героят помага на лъв, застрашен от огромна змия, след което звярът става негов верен другар и помощник в изпитанията. Независимо от различния контекст двата епизода внушават сходен смисъл: лъвът е емблема на воинските качества на рицаря. Но в _Разказ за Граала_ мотивът сякаш е загубил първичното си внушение: забитите нокти в щита на Говен превръщат звяра в боен трофей, в притурка към герба, изобразен върху рицарския щит, докато в _Ивен_ лъвът е своеобразен двойник на героя. Този епизод е в съзвучие с първия подвиг на Херакъл: удушаването на Немейския лъв. Гръцкият герой използва лъвската кожа за наметало, а главата му — за шлем.]
7872	убил лъва и насърчен,
	отново на леглото седнал.
	Лодкарят в този миг погледнал
	към замъка и щом разбрал
7876	за станалото, засиял
	от радост, мигом се завтекъл
	при рицаря Говен и рекъл:
	— Оръжието си свалете,
7880	сеньор, и вече не бъдете
	загрижен. Отсега нататък
	със чародействата в палата
	е свършено, за ваша чест.
7884	И всеки, стар и млад, от днес
	заради вас ще слави Бога,
	ще ви цени безкрайно много.
	И тутакси тълпа младежи
7888	дошли във празнични одежди,
	на рицаря се поклонили
	и казали му: — Момко мили,
	очаквахме ви тук отдавна.
7892	За тази ви постъпка славна
	кажете ни какво за вас
	да сторим още в този час?
	Един, тъй както се полага,
7896	веднага взел да му помага
	оръжието си да снеме.
	А друг решил да се заеме
	със коня му — юздата взел
7900	и го в конюшнята отвел
	след пътя дълъг да почива.
	А в този миг мома красива
	при него влязла във палата:
7904	красива диадема златна
	така й греела в косите,
	като че ли били самите
	от злато. А лицето бяло
7908	с естествен руменец блестяло.
	Била тя стройна, милолика,
	накратко казано — за приказ!
	А по петите й вървели
7912	и други: все красиви, бели…
	След тях явил се момък млад
	и носел той на своя врат
	един вързоп с чудесни дрехи,
7916	та вместо рицарски доспехи
	Говен одежди да си сложи
	самурени, от скъпи кожи,
	по-черни даже от катрана,
7920	и туника златотъкана
	с яркочервено наметало.
	И облеклото се видяло
	тъй подходящо на Говен,
7924	че той останал възхитен.
	А после от леглото скочил
	и към момите се насочил,
	за да ги поздрави най-мило.
7928	Те в отговор се поклонили,
	а после първата девица
	му рекла: — Нашата кралица,
	сеньор, сега ви поздравява.
7932	На всички нас тя повелява
	да служим предано на вас.
	От дружките ми първа аз
	ви обещавам откровено
7936	да служа винаги почтено
	на вас — наш щедър покровител*.
	[* Ст. 7937: С присъщия си вкус към двусмислените ситуации Кретиен представя Кларисан, сестрата на Говен, като негова почитателка и поданица.]
	Та вижте колко са честити
	девойките. Най-сетне ние
7940	се срещаме със най-добрия,
	с най-смелия и честен мъж.
	Повтарям ви още веднъж,
	че сме на вашите услуги.
7944	Тогава тя и всички други
	се поклонили доземи.
	Говен от милите моми
	бил трогнат: всички те били
7948	тъй хубави, пък и нали
	го смятали за свой спасител,
	свой господар и покровител.
	Веднага им направил знак
7952	да станат. И тогава пак
	чул първата да казва бавно:
	— Сеньор, добихте име славно!
	Затуй кралицата, преди
7956	тук да ви срещне, нареди
	да ви предам ей тази дреха,
	защото вие след успеха
	над онзи звяр сте уморен
7960	и вероятно изпотен.
	Добре се с нея загърнете
	и от простуда се пазете:
	тъй както лед водата става,
7964	така кръвта се вледенява,
	когато тялото изстива
	и ледни тръпки ви побиват.
	Съдете колко е грижовна
7968	кралицата ни. — Със синовна
	признателност Говен тогава
	отвърнал: — Бог добро да дава
	на благородната кралица,
7972	а също и на вас, девици,
	за хубавите ви слова.
	Ако се съди по това,
	което върши, тази дама
7976	се слави с опитност голяма.
	Пък и какви придворни има!
	По мъдрост тя е несравнима
	и много вещо преценява
7980	какво е нужно да се дава
	на победил във боя рицар.
	От мен на вашата кралица
	най-искрено благодарете!
7984	— Добре, сир! Сигурен бъдете,
	че ще постъпя аз така.
	За вас най-важно е сега
	тез дрехи да си облечете,
7988	а след това се насладете
	на тази гледка към гората,
	към нивите и към реката.
	А можете, ако решите,
7992	на кулата да се качите,
	дордето се завърна аз.
	Облякъл се Говен тогаз,
	старателно си закопчал
7996	наметката и пожелал
	да се разходи с домакина:
	покрай прозорците да минат,
	на кулата да се качат
8000	и на върха да постоят,
	за да погледат красотата
	на хълмовете и полята,
	и на водите бързоструйни,
8004	и на тревите гъсти, буйни,
	и на горите, пълни с дивеч.
	Говен харесал тоз край дивен
	и със лодкаря споделил:
8008	— Наистина щастлив бих бил,
	ако живея в този кът.
	Така привлича ме лесът,
	че често в него бих ловувал!
8012	— Не може, драги! Аз съм чувал
	отвърнал мъдрият лодкар, —
	че който тук е господар
	(дали е право или криво)
8016	във никой случай той не бива
	на замъка извън стените
	да ходи. Щом сте покровител
	на тези хора, не мислете
8020	да бродите из лесовете
	със лък и със стрели в ръка*.
	[* Ст. 8021: Фееричният замък очевидно се намира в Другия свят. В келтската митология Другият свят е в по-непосредствена близост до тукашния и преходът от единия към другия, въпреки препятствията и забраните, е сравнително лесен.]
	Така било е и така
	ще бъде. Тук ще си стоите!
8024	— Лодкарю, ако продължите
	тъй да говорите, за бога,
	повярвайте ми, че не мога
	да издържа. Ще полудея.
8028	Не съм съгласен да живея
	ни седем дни, ни сто и седем
	все в този замък ненагледен,
	ако не мога, щом поискам,
8032	да ида във онази близка,
	подмамваща за лов дъбрава.
	И се прибрал Говен тогава
	с глава, от мисли натежала,
8036	в голямата прекрасна зала,
	приседнал на леглото пак
	и просто не помръднал, чак
	дордето там се появила
8040	познатата девойка мила.
	Когато я видял, Говен,
	все тъй отчаян, натъжен,
	веднага станал, приближил
8044	и най-учтиво поздравил.
	По израза му тя открила,
	че е отчаян и решила,
	че някак си не подобава
8048	сега въпроси да задава,
	и рекла на добрия рицар:
	— Разбрах от моята кралица,
	че да ви посети желае.
8052	И тя държи от вас да знае
	кога да стане тази среща.
	Аз между другото се сещам,
	че за обяд дойде часът.
8056	Къде да ви го поднесат —
	там долу или в тази зала?
	— Не, да не сте ми споменала
	пак за храна! Не ща да ям.
8060	Не ще приема и да знам,
	че ще издъхна още днес,
	защото чакам друга вест,
8064	по-утешителна за мен*.
	[* Ст. 8064: Отказът от храна, докато не дойде важна вест, е обичайна реакция на крал Артур. Вж. също бел. към ст. 910.]
	Като изслушала Говен,
	отишла милата девица
	при своята добра кралица,
8068	а тя попитала веднага:
8068	__[a]__ — Кажи ми, племеннице драга,
	тоз, който Бог изпрати нам,
	как чувства се, държа да знам.
	— Владетелко достопочтена,
8072	уви, и аз съм натъжена
	от срещата ми с този млад
	и смел сеньор. Ах, с колко яд
	и горест ми говори той!
8076	Не мога да ви кажа кой
	довел го е до раздразнение,
	до ярост и до огорчение,
	пък да попитам не посмях.
8080	Ала когато го видях
	за първи път преди това,
	той произнасяше слова
	на мъж възпитан, на мъдрец,
8084	а е и рядък хубавец.
	И неочаквано за мен,
	видях го много променен!
	Та той твърди, че най-добре
8088	е още днеска да умре!
	— Не бой се, племеннице мила,
	ще пробвам да му вдъхна сила
	и вярата му да възвърна.
8092	Достатъчно е да го зърна,
	и с радост и покой в душата
	ще заменя горчивината.
	И без да губи ценно време,
8096	отправила се тя да вземе
	веднага другата кралица
	и се проточила редица
	от двеста хубави моми
8100	и още толкова момци,
	които искали да идат
	във залата Говен да видят.
	А той, когато ги съзрял,
8104	че идват, мигом разпознал
	кралицата — той вече знаел
	добре на външен вид каква е:
	с две плитки бели чак до кръста,
8108	облечена в одежда пъстра
	от скъп брокат, добре скроена,
	с цветчета златни украсена.
	Веднага той се устремил
8112	към нея и я поздравил.
	А тя му рекла: — Монсеньор,
	по ранг сте първи в този двор,
	а аз съм втора. Първенството
8116	на вас отстъпвам днес, защото
	достойнството се в бой печели.
	Бих искала да знам не сте ли
	от крал Артуровата свита?
8120	— О, да, владетелко честита.
	— Нима към рицарската стража
	числите се? Държа да кажа,
	че подвизите ви познавам.
8124	— О, не, кралице. — Но тогава
	в Артуровата Кръгла маса
	участвахте ли? Знам, това са
	мъже достойни, смели, честни,
8128	по цялата земя известни.
	— Измежду най-добрите може
	и да не съм, но аз, госпожо,
	не съм сред лошите. — Така е,
8132	мъдрецът две и двеста знае:
	хем на хвалби не се поддава,
	хем укорите отстранява.
	Я нещо друго ми кажете:
8136	познавате ли синовете
	на Лот и колко са на брой?
	— Да. Четирима има той.
	Най-възрастният е Говен,
8140	след него идва Агравен,
	а следващите ги по ред —
	Гахериет и Герехет.
	— Бях сигурна и аз самата,
8144	че тези са им имената.
	Бог да даде, както на вас,
	и те да дойдат тук при нас!
	И друго важно е за мен —
8148	познавате ли Уриен?
	— О, да, кралице несравнима,
	той също синове си има:
	Ивен е първият от тях —
8152	красив, вежлив, незнаещ страх.
	Ако го срещна сутринта,
	щастлив съм чак до вечерта*.
	[* Ст. 8154: В романа на Кретиен _Ивен, Рицаря с лъва_ приятелството между Ивен и Говен е важен смисловообразуващ елемент от интригата. Всъщност Ивен и Говен са първи братовчеди: крал Уриен е брат на крал Лот.]
	И брат му също е Ивен,
8156	но той не му е брат рожден,
	а Копелето го зоват.
	Които с него се решат
	на бой, така ще го познаят,
8160	че друг път вече ще си траят.
	И двамата са хем красиви,
	хем смели, хем и услужливи
	и са на почит в своя двор.
8164	— Ами за крал Артур, сеньор,
	какво ще кажете, той как е?
	— По-здрав, по-жизнен и по-як е
	от всички други във страната.
8168	— Със право носи се мълвата,
	че младенее кат дете.
	Дори да стигне до стоте,
	такъв ще си е и тогава…*
	[* Ст. 8171: Макар че в тази реплика Кретиен влага известна ирония, тя е в унисон с природата на странстващия рицар, неподвластен на времето и пространството, а в известен смисъл и на материалните условия на живот. Неподвластен на времето е и крал Артур, който въпреки стоте си години е още „дете“.]
8172	Не искам да ви затруднявам,
	сеньор, но мога ли накрая
	и още нещо да узная:
	как е кралицата сега?
8176	— Госпожо, чувства се така,
	както се чувства най-добрата,
	най-хубавата на земята.
	В света на нея равна няма.
8180	Бог от реброто на Адама
	направил Ева — оттогаз
	(поне така си мисля аз)
	по-достолепна хубавица
8184	от тази прелестна кралица
	не е живяла в този свят.
	Като учител с глас благат,
	дечицата тя наставлява,
8188	а и големите дарява
	със знание и със поука.
	Ако доброто властва тука,
	това на нея се дължи.
8192	До нея щом се доближи,
	човек все нещо ще научи,
	подкрепата й ще получи.
	Тя всички нас добре познава,
8196	кому каквото трябва дава.
	В каквото да си затруднение,
	ти ще почувстваш облекчение.
	— Надявам се, сеньор, и аз
8200	тъй да въздействам днес на вас.
	— В това съм твърдо убеден.
	Преди да дойдете при мен,
	госпожо, много тъжен бях,
8204	ала когато ви видях,
	почувствах тутакси в душата
	такава радост, за каквато
	не съм мечтал дори. — За бога,
8208	сеньор, аз мисля, че ще мога
	дваж по-щастлив да ви направя
	и няма да ви изоставя
	в безверие и във тъга.
8212	Но вече време е сега
	да седнем всички на софрата.
	Къде да поднесат храната?
	Как предпочитате — дали
8216	да я сервират тук, или
	да слезете и вие с нас?
	— Госпожо, в тази зала аз
	оставам. Чух, че никой друг
8220	до днес не се е хранил тук.
	— Така е. Който тук е влязъл,
	той жив навън не е излязъл.
	— Тогава тук да я дадат.
8224	— Добре, сеньор. За първи път
	за вас ще сложим тук софра.
	Преди кралицата добра
	да тръгне, тя разпоредила
8228	двеста и петдесет най-мили
	моми до него да застанат
	на масата — хем да се хранят,
	хем дълго с него да общуват.
8232	Извикали да му слугуват
	над сто мъже: едните млади
	били и даже голобради,
	а други вече побелели.
8236	До стола му двамина спрели:
	един му режел с нож месото,
	а друг наливал му виното.
	Поканен бил лодкарят редом
8240	с Говен на масата да седне
	и всички дружно яли, пили.
	Наздравиците продължили
	по-дълго и от Бъдни вечер.
8244	Настъпила нощта и вече
	наложило се да запалят
	в превърнатата в гостна зала
	и свещници, и факли… Доста
8248	от сътрапезниците с госта
	любезни думи разменили,
	а след това се веселили,
	играли танци, песни пели
8252	и непрестанно се стремели
	пред госта тъй да се държат,
	че той да види как ценят
	това, което днес е сторил
8256	с лъва, когато се е борил.
	Щом времето за сън дошло,
	той легнал в чудното легло
	и тутакси девойка мила
8260	една възглавница от свила
	поставила му под главата.
	Когато пукнала зората,
	слуги до чудното легло
8264	донесли ново облекло
	от скъпи кожи и сатен,
	предназначено за Говен.
	От сън събудил го лодкарят,
8268	да се измие го накарал
	и нови дрехи да си сложи.
	Сега до неговото ложе
	била самата Кларисан,
8272	девойка мила с тънък стан,
	а тази прелестна умница
	била на майката кралица
	рождена внучка. Щом момата
8276	завърнала се при добрата
	кралица, тя се приближила
	с въпроса: — Моя внучке мила,
	сеньорът стана ли от сън?
8280	Отдавна светло е навън.
	— Госпожо, станал е и вече
	със нови дрехи е облечен.
	— А мога ли сега да зная
8284	къде е той? — Видях накрая,
	че той към кулата възлиза,
	ала не го видях да слиза.
	— Я виж! Къде се е завтекъл
8288	тъй рано? Ако Бог е рекъл,
	ще сторя тъй, че в този ден
	да бъде той ощастливен.
	И те открили, че сеньорът
8292	с лодкаря е застанал горе
	на кулата и наблюдава
	как отдалече се задава
	една девойка, придружена
8296	от рицар в пълно снаряжение.
	Кралицата се приближила
	и казала му: — Момко мили,
	щастлив и весел днес бъдете!
8300	На вас желаем го и двете.
	Дано Отецът славен — тоя,
	който направи майка своя
	от щерка си, живот ви дава!
8304	— Със много радост да дарява
	вас Този, който на земята
	при хората Сина си прати
	за чест на всички християни.
8308	Оттук, където съм застанал,
	ей там на пътя виждам аз
	девойка: тя върви към нас,
	а пък след нея идва рицар.
8312	Кои ли ще са те, кралице?
	— Та вчера таз девойка млада
	дойде със вас! Дано във ада
	отиде! Тя е тъй лукава
8316	и лоша, че не заслужава
	и да я споменете даже.
	Могла бих същото да кажа
	за рицаря, вървящ със нея.
8320	Едва ли имате идея,
	сеньор, какъв храбрец е той.
	Не е игра да водиш бой
	със него. Колко е убил
8324	и още колко победил!
	— Дали да ида при момата?
	— Да пази Бог! Та аз самата,
	младежо мил, не съм съгласна
8328	към явна гибел да ви тласна.
	Я по-добре по своя път
	те двамата да си вървят.
	На себе си ще навредите,
8332	ако оттук се отделите.
	— Кралице, Господ да не дава!
	Нима това ще означава
	тук да стоя като в затвор,
8336	без да изляза на простор?
	— Госпожо — казал й лодкарят, —
	ако насила го накарат
	тук да стои, той от тъга
8340	умрял би. По-добре сега
	да иде там го оставете.
	— Добре, младежо мил, вървете,
	но още тази вечер аз
8344	ви искам да сте тук при нас.
	— Ще се завърна. Обещавам,
	кралице. Но си позволявам
	една молба: до осем дена
8348	не се опитвайте от мене
	да разберете как се казвам*.
	[* Ст. 8349: За разлика от загадъчния Ланселот Говен е известен с това, че никога не крие името си (вж. също ст. 5622–5627, 8829–8830). На този фон временната анонимност, която героят афишира тук, подчертава необикновената ситуация.]
	— Добре! Съгласна съм. Ще спазвам
	това условие. Държа
8352	вас с нищо да не натъжа,
	макар че тъкмо в този час
	щях за това да питам аз.
	От кулата щом всички слезли,
8356	младежи бързо наизлезли,
	един оръжието тук
	донесъл, а жребеца друг
	довел. И той, въоръжен,
8360	бил от лодкаря придружен
	до онзи пристан на реката.
P$


>>	Признанията на Лошата мома. Спор с Гриномелан

P>
	Когато минали оттатък,
	Говен веднага слязъл с коня,
8364	а там дошъл бил вече оня
	самонадеян, силен рицар
	и той на лошата девица
	задал въпроса: — Мила моя,
8368	кажи дали познаваш тоя,
	който върви въоръжен
	и идва право срещу мен?
	— Не, драги, аз не го познавам —
8372	му отговорила тогава
	момата злобно, — ала знам,
	че вчера с мен дойде насам.
	А той отвърнал й: — За бога,
8376	аз тъкмо чудех се как мога
	да го открия в тез предели
	и даже питах се не е ли
	избягал вече. Кой е тоя
8380	чужд рицар, влязъл във Галвоя
	и после невредим оттам
	се е завърнал? Аз не знам
	такъв човек до днешен ден —
8384	в това поне съм убеден.
	И тоя има да си пати,
	в затвор и него ще изпратя,
	щом като случаят събра ни.
8388	И вместо много да се кани,
	той хванал здраво своя щит
	и бил готов да връхлети
	съперника си да удари
8392	със всичка сила, но не сварил…
	Говен му устрема пресякъл
	и със един замах той свлякъл
	противника си на земята
8396	с кървяща рана във ребрата.
	Но ризницата устояла
	и острието не успяло
	да я разкъса на парчета.
8400	Ала пък точно там, където
	ударил, бликнала кръвта
	и му обагрила плътта.
	Раненият отново станал
8404	и пак за меча си се хванал
	в стремеж да налети на бой,
	но вече изтощен бил той,
	защото целият бил в кръв
8408	и се видял принуден пръв
	съперника си да помоли
	за милост. На Говен какво ли
	оставало му? Той приел
8412	и при лодкаря го завел.
	Ненавистната зла мома
	видяла всичко и сама
	от коня слязла, а Говен
8416	я поздравил и с той почтен
	й казал: — Хубавице драга,
	на своя хубав кон веднага
	качете се и през реката
8420	ще минете със мен оттатък.
	Да ви оставя тук не бива.
	А пък момата заядливо
	му рекла: — Рицарю наперен,
8424	ако приятелят ми верен
	не бе ранен преди това,
	не бихте казал тез слова,
	а щяхте да сте ням от страх,
8428	като че ли сте мат при шах.
	Да, повалихте го, обаче,
	признайте си, това не значи,
	че по-добър сте. Често става
8432	слаб силен да надделява.
	Ако сега ме придружите
	там до дървото и склоните
	да сторите това, което
8436	той правеше за мен, дордето
	бе още здрав, тогава чак
	ще кажа, че сте по юнак
	и с вас ще се държа учтиво.
8440	— Девойко драга, аз отивам —
	отвърнал й Говен, — защото,
	щом като трябва до дървото
	да се отиде, туй съвсем
8444	не е за мен голям проблем.
	А тя си рекла: — Да не дава
	Бог да ви видя пак тъдява.
	Отправили се те нататък.
8448	той яздел бързо след момата,
	а пък във замъка жените
	от жал си скубели косите
	и вайкали се през сълзи:
8452	— Беда ужасна ни грози!
	Защо ли не умрем веднага!
	На явна гибел се излага
	човекът, станал наш спасител,
8456	наш господар и покровител.
	Онази зла девойка вече
	отведе го и той далече,
	сред чужди, ще умре злочест.
8460	Че никой друг оттам до днес
	не се е върнал пак при нас.
	Скърбим тук всички в този час.
	Когато Бог ни с него сбра,
8464	във своята звезда добра
	повярвахме — мъж съвършен,
	с такива добрини дарен,
	дойде за нашето спасение.
8468	И всички те, опечалени,
	следели с взор как той, уви,
	след злобната мома върви.
	Когато стигнали, Говен
8472	й казал: — Драга, според мен
	пред вас поетия обет
	изпълних вече. Занапред,
	щом друго искате, за бога,
8476	ще го направя и ще мога
	да се представя с чест пред вас.
	Отвърнала му тя тогаз:
	— Ей там се вижда брод дълбок,
8480	отвсякъде със бряг висок.
	Приятелят ми често сам
	минаваше реката там
	и ми донасяше цветчета
8484	от разцъфтелите дървета.
	— Как тъй, девойко! Там брод няма.
	Реката много е голяма.
	Какъв висок и стръмен бряг!
8488	Наистина не виждам как*
	[* Ст. 8488: Мотивът за опасния брод се среща за пръв път в _Роман за Тристан и Изолда_ от Берул. Кретиен дьо Троа го използва първоначално в _Ланселот_.]
	човек преминал би оттатък.
	— Аз знаех — рекла му момата, —
	че сигурно ще ви е страх.
8492	До днеска никога не бях
	и мислила, че сте способен
	през този страшен брод злокобен
	да минете. Какъв юнак
8496	сте вие, щом до онзи бряг
	не стигнете? А уж сте смел!
	Говен жребеца си повел
	към онзи бряг висок, отвесен
8500	и над реката се надвесил:
	макар че тя била дълбока,
	не му се сторила широка
	и той се поуспокоил.
8504	Един ли път принуден бил
	да се прехвърля с кон над ров
	и по-широк! Той бил готов
	на всичко. Чувал бил мълвата,
8508	че който скочи през реката,
	ще бъде увенчан със слава.
	Отдалечил се той тогава
	да се засили, та дано
8512	прескочи над водата, но
	попаднал точно по средата.
	Все пак със плуване оттатък
	да мине конят му успял,
8516	но щом брега достигнал, спрял
	почти напълно изтощен.
	Веднага рицарят Говен
	от коня слязъл, снел седлото,
8520	встрани оставил го, защото
	било то със вода пропито.
	Заел се после упорито
	да бърше коня по главата,
8524	по хълбоците и краката
	и щом добре го подсушил,
	седлото сложил и решил
	на път отново да поеме,
8528	но с бавен ход. След кратко време
	той недалече забелязал
	сам рицар, който бил излязъл
	на лов за птици из полето.
8532	Тъй ведро му било лицето
	и толкова красив бил той,
	че аз сега се питам кой
	сполучил би със думи само
8536	да ви опише хубостта му.
	Говен до него приближил
	и пръв започнал: — Друже мил,
	след като Бог ви е създал
8540	като върховен идеал
	за красота и смелост, нека
	със радост и късмет довека
	най-щедро Той да ви дарява.
8544	Отвърнал другият тогава:
	— По-хубав и по-съвършен
	си ти самият според мен.
	Но мога ли да зная как
8548	остави ти на онзи бряг
	проклетата и зла мома?
	Нали не беше там сама?
	— Не, с рицар бе — додал Говен. —
8552	Със рядък щит въоръжен.
	— А с него ти какво направи?
	— В бой победих го. — И тогава?
	— Остана пленник на лодкаря
8556	и той в дома си го закара.
	— Добре си сторил, скъпи брате.
	Ще ти призная, че момата
	ми бе приятелка, но тя
8560	отказваше ми любовта,
	която чаках да получа.
	Така и не дочаках случай
	„приятел“ да ме нарече.
8564	Ще ти призная още, че
	целувал съм я, но насила.
	Тя никога със мене мила
	не е била. Аз всъщност знам
8568	защо любовният ми плам
	за нея бе непоносим.
	Тя имаше си свой любим,
	но аз му я отнех в двубой,
8572	във който мъртъв падна той.
	Със себе си я взех тогава,
	но убедих се, че не става
	насила хубост. Та какво ли
8576	не правих? Колко й се молих?
	Ала напразно всичко беше.
	Тя непрекъснато следеше
	удобен случай да избяга.
8580	И след като успя, веднага
	с друг рицар се сприятели…
	От него я отне, нали?
	И той със копие умело
8584	си служи и се бие смело,
	ала все пак не се реши
	до мене да се доближи.
	А ти с постъпката си днес
8588	спечелил си такава чест,
	каквато никой рицар млад
	не е познал на тоя свят.
	През Зли брод със успех си скочил
8592	и никой днес не ще посочи
	да го е правил някой друг.
	— А пък момата, драги, тук
	твърдеше друго: тя пред мен
8596	говореше, че всеки ден
	приятелят й там минавал.
	— Тъй ли? Измамница такава!
	В Зли брод да беше тя умряла!
8600	Наистина е полудяла,
	щом е могла това да каже.
	Презирала те е. И даже
	е искала да те удави.
8604	Всевишният да се разправи
	със тази дяволица!… Нужно
	е с теб да действаме задружно
	(каквото и със нас да стане)
8608	и да поемем обещание,
	че ако занапред се случи
	да искаш нещо да научиш
	от мене, щом ми е известно,
8612	ще ти го доверя най-честно.
	За тебе също да важи!
	Щом питам те, не ме лъжи,
	а истината говори.
8616	Говен се съгласил — дори
	взел пръв въпроси да задава:
	— Сир, имате ли си представа
	чий град е този, как зове се?
8620	— Чуй, брате, този град чудесен
	от Господа ми е дарен
	и се нарича Оркелен.
	— А вас самия как зоват?
8624	— Гриномалан. — Един ли път
	съм чувал да се споменава
	за рядката ви бойна слава*
	[* Ст. 8626: Името Гриномалан или Гиромелан според някои ръкописи не се среща в други романи.]
	и че огромното имение
8628	е ваше собствено владение.
	А как нарича се момата
	на този рицар, за която
	добро не чух аз? — Да, така е.
8632	Тъй злобна и омразна тя е
	и върши толкова злини,
	че всички хора настрани
	от нея винаги стоят.
8636	Надменната я там зоват.
	И с право… В Логър е родена.
	— А кой е рицарят надменен,
	когото смазах, та лодкарят
8640	със ладията го откара?
	— Ще отговоря, драги мой:
	Надменния се казва той —
	достоен рицар с рядка слава.
8644	Той сигурност осигурява
	на идващите във Галвоя.
	— А как е името на тоя
	дворец, във който вчера бях
8648	и там до полунощ гулях?
	Гриномалан засегнат бил
	от тези думи и решил
	да тръгне, малко натъжен.
8652	Ала настигнал го Говен
	и го приканил: — Друже, спрете
	и за обета си спомнете.
	А той, подразнен от това,
8656	обърнал към Говен глава
	и рекъл: — Нека е проклет
	часът, когато аз обет
	поех! Махни се надалече!
8660	И нека смятаме, че вече
	обетът ми пред теб отпада.
	Сега разбирам с изненада,
	че ти познаваш тъй палата,
8664	както познаваш и луната.
	А аз очаквах да узная
	от теб оназ страна каква е.
	— Сеньор, наистина аз бях
8668	във онзи замък и преспах
	във чудното легло. Едва ли
	в такова някога са спали
	и други рицари, защото
8672	неповторимо е леглото.
	— Изглежда ми невероятно!
	В действителност ми е приятно
	да чуя новини прекрасни.
8676	Ала това не са ли басни
	на сладкодумен фантазьор?
	Не си ли всъщност ти жонгльор,
	а аз за рицар най-достоен
8680	те взех. С какъв ли подвиг боен
	в палата си се проявил?
	Къде по-точно там си бил?
	— Ах, адски ужас преживях,
8684	сеньор! Аз тъкмо седнал бях
	върху леглото и тогава
	настана безподобна врява:
	въжета скърцаха, звънтяха
8688	звънци; прозорците там бяха
	затворени, ала самички
	за миг разтвориха се всички
	и разлюляха се стените.
8692	Политнаха към мен стрелите
	на лъкове и арбалети,
	забиваха си върховете
	във моя щит, а страшен лъв,
8696	настръхнал, зажаднял за кръв,
	нападна ме. Той бил държан
	с вериги тежки окован,
	като че чакал този ден
8700	да се нахвърли върху мен.
	Но острите му нокти в щита
	стоят си и сега забити.
	Мой друже, щита погледнете
8704	и сам в това се уверете.
	Какво ще кажете? Все пак
	това не е ли явен знак,
	че героично се държах?
8708	И слава богу аз успях
	с меч да му отсека главата
	и предните крака — и двата.
	Говен не бил се доизказал,
8712	а другият бил вече слязъл
	от коня и като застанал
	на колене, смутен захванал
	да иска прошка от Говен,
8716	че бил към него непочтен.
	Говен му казал: — Забравете
	това и бързо се качете
	на коня си, мой друже драг.
8720	Гриномалан възседнал пак
	чудесния си кон и казал:
	— Нататък Господ да ви пази!
	Доколкото аз знам, до днес
8724	не е познал такава чест,
	такава слава никой рицар.
	А белокосата кралица,
	приятелю, нали можахте
8728	да видите? Нали разбрахте
	и как на име я зоват,
	и откъде е? — Никой път,
	сеньор, не бих си позволил
8732	такъв въпрос. А да съм бил
	със нея, да, аз имах случай.
	— Сега от мен ще го научиш:
	на крал Артур е майка тя.
8736	— За бога, знам, че сто лета
	е вуйчо ми Артур навършил
	и може да ги е прехвърлил.
	А има шестдесет години
8740	откак се майка му помина.
	— И все пак майка му това е.
	От всеки в кралството се знае,
	че Утер Пендрагон, бащата,
8744	умрял, а след това в страната
	кралицата Игерн дошла
	и тъй омаяна била,
	че наредила на скалата
8748	да бъде построен палатът,
	където ти си престоял.
	Навярно вече си видял
	ти там и младата кралица:
8752	и тя голяма хубавица,
	и тя достойна и богата.
	На краля Лот е тя жената
	и майка на Говен. Да може
8756	той само зло да среща, боже!
	— Говен добре познавам аз,
	а майка му не е сред нас
	от вече двадесет лета.
8760	— Не споря. Тъкмо тука тя
	след идването си родила
	момиче хубаво и мило,
	сегашната мома, която
8764	тъй скъпа ми е на душата.
	Та тя сестра е на Говен*.
	[* Ст. 8765: Излиза, че майката на Кларисан се е преселила бременна в Другия свят, където е родила своята дъщеря. Затова Говен не познава сестра си. Ето как в Другия свят мъртвите съжителстват с живите. Нещо повече, мъртвите не са съвсем мъртви, след като могат да раждат. Доколкото келтите са вярвали в безсмъртието на душата, Отвъдното не е свят на мъртвите. Филострат от Тиана (III в.) отбелязва, че за келтите раждането на този свят е повод за тъга, защото е последица от нечия смърт в Другия свят, и обратно, те приемат смъртта с радост, защото от нея в Отвъдното ще последва нов живот. Вж. Питър Б. Елис, _Кратка история на келтите_, изд. Унискорп, София, 2008, с. 192.]
	Ах, ако можеше пред мен
	той да изникне в този час,
8768	сърцето му изтръгвам аз
	и с меч отсичам му главата,
	макар че влюбен съм в сестрата.
	— Мой друже, хората различно
8772	обичат. В случай че аз лично
	девойка някаква обичам,
	това ще значи, че обричам
	душата си и на родата.
8776	— И аз тъй гледам на нещата.
	Но като си помисля само
	как зверски на Говен баща му
	уби баща ми; на свой ред
8780	Говен пък моя братовчед*
	[* Ст. 8780: Според някои коментатори въпросният братовчед, убит от Говен, е кралят на Ескавалон, за когото Генганбрезил иска да отмъсти. Така поредицата от убийства, приписвани на Говен, препраща към един и същи род.]
	уби — а той бе рядък рицар!
	За жалост моята десница
	от онзи ден до днешна дата
8784	все чака случай за разплата.
	Една молба към тебе имам,
	сеньор: при моята любима
	във замъка сега върви,
8788	от мене ти я поздрави
	и този пръстен й предай.
	Кажи й, че във любовта й
	не се съмнявам аз и смятам,
8792	че предпочита тя самата
	да види брат си умъртвен,
	а не мен в кутрето ранен.
	Говен молбата му приел,
8796	подадения пръстен взел
	и казал: — Друже, ще го сторя.
	Честит сте с вашата изгора,
	със благородната девица,
8800	със тази умна хубавица.
	Тя, брате, е мома прекрасна,
	щом е наистина съгласна
	с това, което ми твърдите.
8804	— Безкрайно ще ме задължите,
	щом проявите добрината
	да идете сега в палата
	и пръстена да занесете.
8808	В замяна на това кажете
	пък аз за вас какво да сторя?
	Но нека да ви отговоря,
	за името на този замък:
8812	нарича се Шампийски камък,
	така се казва и скалата.
	Тук практикуват занаята
	да боядисват платове
8816	в червени, топли цветове.
	От тях най-много се купува.
	Дали не ви интересува
	и друго? Реченото сторих,
8820	на питането отговорих
	и нямам друго да добавя.
	— Тогава тук ще ви оставя
	и нека да си кажем сбогом.
8824	— Изчакайте, сеньор! Аз много
	ще съм доволен да узная
	и името ви най-накрая —
	преди да сме си сбогом взели
8828	и да сте своя път поели.
	— Признавам, че не съм от тия,
	които името си крият —
	отвърнал другият тогаз. —
8832	Омразният Говен съм аз.
	— Така ли? — Племенник на краля.
	— Не чакай днес да те похваля
	за лудостта и дързостта.
8836	Ах, как желая ти смъртта.
	Как искам начаса да взема
	оръжието, щита, шлема,
	да влезем в ръкопашен бой,
8840	та с меч да ти покажа кой
	съм аз — и твоята глава
	да се търкулне. Щом това
	не плаши те, тогава спри!
8844	След миг се връщам. И дори
	ще доведа тук двама-трима,
	та и свидетели да има.
	А можем да приключим спора
8848	като поканим други хора:
	след като минат седем дена,
	ще дойдем тук въоръжени,
	ти — със кралицата честита,
8852	с Артур и неговата свита,
	а аз — със свои приближени,
	та всички да са убедени
	кой бил е по-сърцат, по-смел
8856	в решителния ни дуел:
	той няма да остане скрит
	за благородния елит.
	Щом като всички хора днес
8860	ни смятат за мъже със чест,
	двубоят между нас не бива
	във никой случай да се скрива
	или да бъде той разбран
8864	като добре скроен капан,
	при който се взаимно мамим.
	Да видят рицари и дами
	кой първи между теб и мен
8868	ще се почувства победен
	и кой ще бъде победител
	пред погледа на всеки зрител.
	— Сеньор, отвърнал му Говен,
8872	ако зависеше от мен,
	естествено бих предпочел
	да няма между нас дуел.
	Ако съм сторил прегрешение,
8876	ще ви поискам извинение
	пред всички от околността,
	тъй както разумът, честта
	на съвестта ми го налагат.
8880	Отвърнал другият веднага:
	— Здрав разум ли ще проявиш,
	ако дуела отмениш?
	Предложих ти да избереш
8884	или сега да ми дадеш
	възможност меча си да взема,
	или пък след неделя време
	да призовеш тук своите хора.
8888	Знам, че Артур ще свика двора
	на Петдесетница в Оркания*
	[* Ст. 8889: За читателя, който следи внимателно хронологията на повествованието, това споменаване на християнския празник Петдесетница влиза в противоречие със стих 2791, където се казва, че Персевал изпраща Ангингерон и Кламадьо като пленници в двора на Артур (в Карлион) за Петдесетница. Приключенията на Говен започват четири дни по-късно и до този момент продължават не повече от пет дни. А крал Артур ще свика отново двора си (този път в Оркания) след седмица за Петдесетница. Така излиза, че някакви 15–16 дни делят Петдесетница в Карлион от Петдесетница в Оркания! Едва ли трябва да се задоволим с обяснението, че Кретиен е допуснал недоглеждане или че не се е препрочел, както някои критици смятат, предполагайки, че причина за незавършеността на романа е внезапната смърт на автора. По принцип романите за крал Артур от XII в. споменават основните християнски празници Коледа, Великден, Петдесетница, Св. Йоан Кръстител (24 юни) като хронологически маркери, изпразнени от християнското си съдържание. Тези ключови дати от християнския календар отмерват всъщност ритъма на приключенията (изпитанията) и на празненствата. Затова не е чудно, че всяко важно събитие, което Артур трябва да ознаменува, се свързва с Петдесетница. Идеята на средновековните разказвачи за хода на времето поражда една по-скоро качествена и циклична, отколкото количествена и линейна темпоралност.]
	и много гости ще покани.
	Дотам два дена път се ходи.
8892	Ако се пратеник проводи,
	той всички ще намери в стана.
	Побързай: ден година храни.
	Говен отвърнал му тогава:
8896	— Да, дворът се установява
	в Оркания. До вечерта,
	най-късно утре сутринта,
	свой пратеник ще пратя там.
8900	— А аз — подел Гриномалан —
	предлагам заедно да идем
	най-хубавия мост да видим.
	Там хем дълбока е водата,
8904	хем бързотечна и оттатък
	от незапомнени години
	човек не е успял да мине.
	Веднага възразил Говен:
8908	— Но за какво ми е на мен
	да търся брод или пък мост?!
	Защо девойката със злост
	да казва после, че съм бил
8912	страхливец? Вече съм решил
	поетия обет да спазя
	и да се върна при онази
	девойка. — И Говен пришпорил
8916	чудесния си кон и сторил
	такъв отскок, че мигом пак
	бил на оттатъшния бряг.
	Видяла този скок момата,
8920	поела коня за юздата,
	отвела го, а след това
	извила към Говен глава,
	до него тя се приближила
8924	и от сърце го поздравила,
	признавайки му, че желае
	за грешката да се покае:
	нали по нейното желание
8928	подложен бил на изпитание.
	— Сеньор, бях много груба аз
	към всички други и към вас.
	И ако имате търпение,
8932	едно подробно обяснение
	аз настоявам да ви дам.
	Изглежда онзи рицар там,
	с когото срещнахте се вие
8936	(ах, бог дано да го убие!),
	бе влюбен в мен, но аз, напротив,
	намразила го бях, защото
	уби приятеля ми мил.
8940	Та той си беше наумил,
	че мога да го заобичам,
	и със примамки най-различни
	да ме спечели се стремеше.
8944	Стремежът му напразен беше.
	Щом случай ми се предостави,
	веднага аз го изоставих
	и тръгнах, без да губя време,
8948	с тоз, от когото ти отне ме —
	(не съм за него закопняла!).
	Но бях направо полудяла
	от скръб по моя пръв любим.
8952	Светът ми бе непоносим
	и станах злобна и лукава.
	Не се изобщо притеснявах,
	че някого с това тормозя.
8956	Мечтаех да открия този,
	който не би ме изтърпял
	и в яростта си, побеснял,
	би ме разкъсал на парчета.
8960	Дотолкова се чувствах клета,
	че да съм мъртва предпочитах.
	Сеньор, как бих била честита
	да ми наложиш наказание
8964	и то да е за назидание
	на всяка друга хубостница,
	решила срещу някой рицар
	да каже дума заядлива*.
	[* Ст. 8967: След тези признания садизмът на Лошата мома се оказва маска на своеобразен мазохизъм. Вместо да търсим психологическа правдивост в признанията на Надменната, ще отбележим поредния неочакван обрат, който Кретиен поднася на своята публика.]
8968	— Девойко мила и красива,
	защо да ви наказвам строго?
	Не съм такъв човек, ей богу!
	По-скоро коня възседнете
8972	и незабавно с мен тръгнете
	да идем при лодкаря двама!
	— Сеньор, заклевам се, че няма
	днес ядове да ви създавам.
8976	Отправили се те тогава
	към пристана и през реката
	със лодка минали оттатък,
	където бил самият замък.
8980	Пред замъка моми и дами,
	до преди малко натъжени,
	го срещнали с лица засмени.
	Ведно жените и мъжете
8984	ликували с души, обзети
	от радост, още непозната
	за тях. Пред входа на палата
	кралицата добра и тя
8988	споделяла им радостта.
	И всички с весело сърце
	се уловили за ръце,
	танцували и песни пели.
8992	А някои от тях поели
	доспехите му, щита, меча
	и го приветствали сърдечно.
	Така радушно и момата
8996	била посрещната в палата:
	най-вече заради Говен
	тоз прием бил й отреден.
	С безкрайна радост във душите
9000	сред шумна веселба дошли те
	до залата, места заели
	и малко след това видели
	Говен как за ръката хванал
9004	сестра си, братски я поканил
	на Чудното легло да седне,
	в очите после я погледнал
	и рекъл й: — Девойко знатна,
9008	за вас е този пръстен златен
	със бляскав изумруд изящен.
	От онзи бряг ви го изпраща
	млад рицар — той ви поздравява
9012	и казва, че ви обожава,
	че страшно влюбен е във вас.
	— Във връзка със това и аз
	ще ви призная, друже мой,
9016	че външно ми харесва той.
	Обаче стига ли това?
	Бил казал ласкави слова,
	а всъщност само през реката
9020	ме е поглеждал! Аз самата
	съм трогната от любовта му.
	В това се заключават само
	интимностите между нас.
9024	Така държа се с него аз,
	като че сме добри познати.
	Той тука свои хора прати
	от него да ме поздравят
9028	и със молби да ме склонят.
	Приех му хората, обаче
	това за мен съвсем не значи,
	че нас любов ни свързва вече.
9032	— А той за вас, девойко, рече,
	че брат ви днес да е умрял,
	на вас ще е по-малко жал,
	отколкото, ако при бой
9036	във кутрето ранен е той.
	— Ах, друже мили, аз се чудя
	как може тази мисъл луда
	в главата му да се роди.
9040	Та моят брат Говен дори
	не е разбрал, че съм родена…
	А що отнася се до мене,
	Гриномалан да ме прощава
9044	и да не си въобразява,
	че бих приела моят брат
	заради някакъв познат
	от зло да бъде сполетян,
9048	та бил той сам Гриномалан
	или пък някакъв друг рицар.
	В туй време старата кралица
	до дъщеря си приближила
9052	и рекла: — Моя дъще мила,
	какво ли онзи рицар прави
	със внучката ми, с дъщеря ви?
	Изглежда толкова голяма
9056	е тайната му. Ала няма
	причина тук, която може
	нас двете с теб да ни тревожи.
	Това, че най-добрият рицар
9060	с най-прелестната хубавица
	сега говори, мен ме радва.
	Аз моля Бога и до сватба
	да стигнат някоя година
9064	и както на Еней Лавиния,
	на него да хареса тя.
	— Дано! Дай боже любовта
	да го обвърже здраво с нея
9068	и двамата да заживеят,
	като че тя му е сестра*.
	[* Ст. 9069: Любовната връзка, която двете кралици пожелават, е иронична кулминация на всички абсурдни отношения с жени, които Говен установява в този роман: с невръстното момиче с Късите ръкави, със сестрата на господаря на Ескавалон, с Надменната девойка.]
	Така кралицата добра
	си мислела, без да се сеща,
9072	че сам синът й е отсреща.
	А те, както сестра и брат
	обичат се на този свят,
	обичали се дотогава,
9076	дордето двамата узнават,
	че са наистина такива.
	А майка им триж по-щастлива
	била, когато го разбрала,
9080	когато вече ги видяла
	в дома си двамата събрани.
	Тогава тъкмо бил поканил
	Говен един млад рицар смел,
9084	красив и сръчен, и умел,
	да влязат в стая неголяма
	и щом оказали се двама,
	Говен му рекъл: — Момко млад,
9088	ти на достойнства си богат.
	Ще те изпратя със задача
	там, дето много ще те тачат.
	Но всичко да остане в тайна.
9092	— Дискретността ми вред е знайна.
	С игла да ми бодат езика,
	от болка няма да извикам
	и нищо няма да издам.
9096	— Чудесно! Ще отидеш сам
	във двора на Артур. От мен,
	от племенника му Говен,
	го поздрави. Не е далече
9100	Оркания — отдавна вече
	той известил е, че там дворът
	пренася се и много хора
	ще дойдат. За по път да знаеш,
9104	че щом от нещо се нуждаеш,
	на мене да разчиташ можеш.
	Нерадостен и разтревожен
	ще бъде кралят в този ден,
9108	но щом го поздравиш от мен,
	ще му разсееш в миг тъгата.
	Когато стигне новината
	в двореца му до всеки кът,
9112	и там ще се развеселят.
	Ще предадеш на моя крал,
	комуто съм почтен васал,
	на петия (последен) ден
9116	на празника той, придружен
	от всички свои верни хора,
	дошли в Оркания за сбора,
	да тръгне рано към полето
9120	и да отиде там, където
	висока кула се издига
	и до небето чак достига,
	защото вече съм се врекъл
9124	в дуел да вляза със човека,
	намразил страшно както мен,
	така и моя суверен.
	Противникът Гриномалан е,
9128	а той ненавист смъртна храни
	към близките ми и към мене.
	Държа да е предупредена
	кралицата за туй сражение:
9132	приятелските отношения,
	в които сме един към друг,
	ще доведат и нея тук.
	Да дойдат също всички дами,
9136	познаващи предаността ми,
	а и девойките, които
	обичат ме с любов нескрита.
	Ала изпитвам безпокойство,
9140	че нямаш хубав кон, със който
	ти да пристигнеш рано в двора.
	Но другият му отговорил,
	че има здрав и пъргав кон
9144	и че на своя вихрогон,
	каквото и по път да става,
	ще стигне бързо. И тогава
	младежът, който се наел
9148	да стори нужното, повел
	към някакъв обор Говен.
	Оттам извели след момент
	един кон вече оседлан
9152	и неотдавна подкован.
	Когато го видял, Говен
	доволен казал: — Според мен,
	младежо, случаят е ясен.
9156	Жребецът ти е първокласен.
	Дано през целия ти път
	над тебе ангели да бдят.
	Говен младежа придружил
9160	до пристана, където бил
	във ладията си лодкарят.
	Щом той оттатък го закарал,
	посочил му кой път да хване,
9164	за да отиде до Оркания
	(щом питаш, както е известно,
	дори до Рим ще стигнеш лесно).
	Говен завърнал се обратно
9168	и в обкръжение приятно
	той отпочинал си чудесно
	сред развлечения и песни.
	Кралицата пък отнапред
9172	оповестила, че е ред
	водата за петстотин вани
	да стоплят, та момци отбрани
	в тях след това да се изкъпят,
9176	да облекат одежди скъпи
	от платове златотъкани,
	а после прави да застанат
	за утринната литургия
9180	и коленете да не подвият.
	Щом свършила, Говен чевръсто
	на всички сложил меч на кръста,
	а пък на десния им крак —
9184	желязна шпора. После пак
	изправил се. Така Говен
	видял се заобиколен
	от петстотин левенти стройни,
9188	за рицарския сан достойни.
	Младежът яздил тъй добре,
	че сварил да се добере
	до град Оркания, където
9192	с тъга голяма на сърцето
	Артур със верните си хора
	се съвещавал вече в двора.
	Когато момъка видели,
9196	те рекли: — Този мъж не е ли
	забързан прекалено много?
	Той иде отдалеч, ей богу!
	Дали не носи вести нам?
9200	За жалост кралят глух и ням
	сега за всяка чужда реч е.
	Тъгата толкова му пречи!
	Да чуем пратеника! Днес
9204	той явно носи важна вест.
	А после вече ще решим
	как крал Артур да утешим.
	Вестителят да не разчита,
9208	че за Артуровата свита
	ще почне някой да говори!
	Какво ли може да се стори,
	когато страх и отчаяние
9212	владее нашето съзнание.
	Споходи ни съдба нелека —
	загубихме Говен, човека,
	дарил ни с дрехи и храни,
9216	и с много други добрини.
	Така народът в този ден
	оплаквал монсеньор Говен.
	Щом момъкът това видял,
9220	отишъл при добрия крал
	в голямата парадна зала,
	където се били събрали
	сто графове и сто херцози,
9224	и сто крале… Но липсвал този,
	заради който бил сломен
	Артур… Да, липсвал му Говен.
	Изпаднал кралят в безсъзнание
9228	от скръб и цялото събрание
	се втурнало да го свестява.
	А Лора*, без да известява,
	[* Ст. 9230: Неизвестна до този момент героиня, вероятно придворна дама на кралица Гениевра. В един роман от XIII в., _Чудесата на Ригомер_, Говен има любовна връзка с фея на име Лора.]
	във залата се появила,
9232	за миг кралицата открила,
	а тя, понеже я видяла
	тъй притеснена, пожелала
	от дамата си да узнае
9236	тозчас причината каква е…
P$


>>	Показалец на имената

	Показалецът съдържа всички собствени имена и топоними, споменати в творбата на Кретиен. Посочвали сме и техни варианти, когато те са получили известна гражданственост от издания на други ръкописи. Цифрите препращат към съответните стихове.

	__Авесалом__ — библейски герой, син на цар Давид: 4796.
	__Аврам__ — библейски герой: 2970.
	__Агравен__ Горди (вар. Енгревен) — брат на Говен: 4768, 8140.
	__Адам__ — библейски герой: 8180.
	__Александър__ — Александър Македонски, една от най-популярните исторически личности през Средновековието: 14, 58.
	__Ангингерон__ (вар. Енгижрон) — сенешал на Кламадьо: 2005, 2015, 2021, 2150, 2174, 2186, 2221, 2233, 2327, 2344, 2370, 2376, 2737, 2765, 2770, 2788.
	__Арабия__ — общо географско понятие: 3163.
	__Артур__ — митичен крал на Британия, идеализиран образ на справедливия владетел: 288, 445, 841, 846, 850, 884, 906, 912, 922, 937, 1008, 1208, 1239, 1284, 1370, 2315, 2354, 2701, 2739, 2760, 2790, 2909, 3953. 3975, 4007, 4010, 4018, 4042, 4077, 4218, 4234, 4239, 4273, 4277, 4281, 4340, 4439, 4498, 4505, 4542, 4583, 4611, 4652, 4937, 6103, 6171. 6236, 7118, 8119. 8125, 8164, 8735, 8737, 8852, 8888, 9097, 9193, 9206, 9226.


	__Бан от Гоморет__ — крал, при когото е служел един от братята на Персевал: 470.
	__Берта__ — баща на Гарен, домакин на Говен в Тентажел: 5237.
	__Бертран__ — син на Берта, оказал гостоприемство на Говен в Тентажел: 5262.
	__Бланшфльор__ — любимата на Персевал: 2423, 2913.


	__Валдон__ (вар. Вал бон) — планинско възвишение в близост до чифлика на Персевал: 298.


	__Галвоя__ (вар. Галоуей — полуостров в Югозападна Шотландия; Голуей — местност в Ирландия): 6602, 8380, 8665.
	__Гарен__ — васал, в чиято къща отсяда Говен в Тентажел: 5236, 5251, 5292.
	__Гахериет__ — брат на Говен: 8142.
	__Генганбрезил__ (вар. Геганбрезил) — рицар от двора на Ескавалон, противник на Говен: 4755, 4790, 4802, 6041, 6050, 6072, 6100, 6130, 6136, 6200.
	__Генгеройската гора__ (вар. Кенкеройска) — местност, в която живее Червения рицар: 951.
	__Герехет__ — брат на Говен: 8142.
	__Говен__ — син на крал Лот и племенник по майчина линия на Артур, един от двамата главни герои на романа: 4087, 4352, 4377, 4389, 4409, 4421, 4434. 4480, 4486, 4493, 4509, 4532, 4717, 4758, 4765, 4775, 4793, 4799, 4803, 4808, 4816, 4825, 4840, 4881, 4884, 4908, 4959, 5053, 5087, 5093, 5167, 5173, 5183, 5192, 5200, 5206, 5252, 5297, 5306, 5325, 5335, 5340, 5355, 5361, 5378, 5479, 5495, 5512, 5522, 5582, 5585, 5620, 5622, 5643, 5651, 5662, 5674, 5677, 5683, 5688, 5692, 5717, 5743, 5788, 5819, 5838, 5863, 5869, 5892, 5914, 5950, 5996, 6039, 6066, 6104, 6105, 6109, 6114, 6134, 6162, 6180, 6195, 6214. 6517, 6520, 6530, 6549, 6558, 6581, 6587, 6653, 6668, 6681, 6716, 6741, 6747, 6767, 6775, 6782, 6818, 6827, 6837, 6897, 6905, 6923, 6984. 6997, 7013, 7019, 7041, 7058, 7066, 7082, 7093, 7126, 7145, 7215, 7259, 7332, 7336, 7342, 7347, 7453, 7358, 7362, 7375, 7382, 7393, 7428, 7434, 7444, 7449, 7470, 7477, 7492, 7497, 7509, 7640, 7656, 7665, 7730, 7785, 7803, 7822, 7834, 7842, 7860, 7864, 7871, 7878, 7917, 7923. 7946, 7994, 8006, 8034, 8041, 8065, 8102, 8139. 8240, 8266, 8363, 8393, 8410, 8415, 8441, 8471, 8498, 8518, 8537, 8551, 8616, 8652, 8656, 8715, 8717, 8755, 8757, 8764, 8778, 8780, 8795, 8832, 8871, 8895, 8907, 8915, 8922, 8997, 9003, 9040, 9083, 9087, 9098, 9149, 9153, 9167, 9181, 9185, 9214, 9218, 9226.
	__Гоморет__ — страната на крал Бан: 470.
	__Горди замък__ — замъкът, към който грозната девойка с магарицата насочва вниманието на Артуровото рицарство: 4689, 4697, 4723.
	__Горнеман__ (от Горт) — наставник на Персевал, вуйчо на Бланшфльор: 1550, 1891.
	__Граал__ — съд, който съдържа просфора. Основен символ в романа: 65, 3221, 3227, 3248, 3293, 3301, 3399, 3560, 3603, 4665, 4738, 6217.
	__Грегориас__ (вар. Греориас) — рицар, враг на Говен: 7114, 7141, 7304, 7327.
	__Гренгалет__ — коня на Говен: 6208, 7130.
	__Гриномалан__ (вар. Гиромелан) — рицар, влюбен в Кларисан и смъртен враг на Говен: 8624, 8649, 8720, 8900, 9043, 9048, 9128.


	__Давид__ — светец, радваш се на особена почит в Карлион. Според някои автори е вуйчо на Артур, напуска архиепископския си пост и се оттегля в манастир: 4133.
	__Девойката с късите ръкави__ — по-малката дъщеря на Тибо от Тентажел: 4987, 5434.
	__Диназдарон__ (вар. Диснадарон) — град в Уелс, където Артур има своя резиденция: 2738, 2759.
	__Добри пристан__ — замъкът и селището на Бланшфльор: 2388, 2411, 2696, 3122.


	__Ева__ — библейски персонаж: 8181.
	__Еней__ — герой от Вергилиевата _Енеида_: 9064.
	__Ескавалон__ — страната, чийто владетел е бил убит от Говен: 466, 4795, 5319.
	__Ескалибур__ — легендарният меч на крал Артур. Тук го носи Говен: 5903.


	__Жирфлет__ (вар. Жифлес) — рицар от двора на Артур: 2888, 4721.


	__Зли брод__: 8591, 8599.
	__Зли връх__ — вероятно друго наименование на Монт Есклер: 4724.


	__Ивен__ — рицар от двора на Артур: 2886, 8151, 8155.
	__Игерн__ (вар. Игерна) — жена на Утерпендрагон, майка на Артур: 8745.
	__Исус__: 6275, 5612.


	__Йоне__ (вар. Ивоне) — оръженосец в двора на Артур, служи в свитата на Говен: 914, 918, 1067, 1131, 1143, 1148, 5692.


	__Кардуел__ — град в Уелс, резиденция на Артур: 336, 840.
	__Карлион__ — град в Монмутшър (югоизточен Уелс), резиденция на Артур: 4005, 4155, 4613.
	__Кахедин__ (вар. Кеендин) — рицар от двора на Артур: 4723.
	__Ке__ — сенешал на Артур, негов млечен брат: 1008, 1048, 1053, 1240, 1262, 1270. 1276, 1284, 2318, 2704. 2799, 2822, 2825, 2862, 2864. 2869. 2873. 2883, 3971, 4059, 4074, 4078, 4119, 4275, 4282, 4296, 4306, 4320, 4332, 4351. 4373. 4410, 4468, 4514, 4530.
	__Кламадьо от Островите__ — претендент за ръката на Бланшфльор: 2006, 2030, 2365, 2391, 2396, 2431, 2486, 2514, 2575, 2587, 2618, 2635, 2657, 2665, 2688, 2694. 2712, 2727, 2737, 2754, 2763, 2776, 2781, 2788, 2831, 2857, 2890, 2907, 2914.
	__Кларисан__ — сестра на Говен: 8271.
	__Котоарския замък__ — резиденция на Требюше: 3677. __Крал Рибар__ — крал на Граала, братовчед на Персевал, син на Болния крал: 3494, 3520, 4657, 6369, 6426.
	__Кретиен__  — автор на романа: 9, 60.
	__Кръглата маса__ — символ на рицарското равноправие в двора на Артур: 8125.


	__Лавиния__ — героиня от Вергилиевата _Енеида_: 9064.
	__Лимож__ — град във Франция: 3078.
	__Лоара__ — река във Франция: 1316.
	__Лора__ — придворна дама на кралица Гениевра, жената на Артур: 9230.
	__Логър__ — наименование на страната, чийто владетел е крал Артур: 6171, 8637.
	__Ломбардия__: 5947.
	__Лот__ — крал, баща на Говен: 8136, 8756.


	__Мартен__ (свети): 7296.
	__Матей__ (евангелист): 30.
	__Мелиан от Лис__ — храненик на Тибо от Тентажел, претендент за ръката на голямата му дъщеря: 4828, 4835, 4843, 4845, 4857, 4894, 4981, 4996, 5503. 5023, 5106, 5393, 5407, 5504, 5514, 5529, 5549, 5568.
	__Монт Есклер__ — обсаден замък, който Говен трябва да освободи: 4706.


	__Надменния__ — един от серийните противници на Говен: 8642.
	__Надменния рицар__ — приятел на девойката от шатрата, победен от Персевал: 3907, 3927.
	__Нут__ — баща на рицаря Жирфлет: 4720.


	__Оркания__ — една от резиденциите на крал Артур: 8889, 8897, 9100, 9118, 9164, 9191.
	__Оркелен__ (вар. Оркенел) — селище, собственост на Гриномалан: 8622.


	__Павел __(апостол): 50.
	__Павия__: 6662.
	__Пендрагон__ — крал на Британия, баща на Артур: 444; вж. също Утерпендрагон: 8743.
	__Персевал:__ 3575. 3686, 3691, 3709, 3747, 3778, 3833, 3898, 3914, 3931, 3981, 3991, 4162, 4189, 4262, 4268, 4300, 4311, 4329, 4442, 4483, 4487, 4495, 4534, 4559, 4561, 4589, 4610, 4651, 4726, 6219, 6256, 6317, 6334, 6348, 6385, 6408, 6486, 6493, 6509, 6516.
	__Петър__ (апостол): 4254.
	__Пустата гора__ — наименование на имението на майката на Персевал: 389, 451, 2961.


	__Рикие__ (свети): 1899.
	__Рим__: 12. 1612, 2784, 9166.
	__Рион__ (крал): 851.


	__Сагремор Безмерни__ — рицар от двора на Артур: 4220, 4233, 4242, 4250, 4252, 4265, 4278, 4284.
	__Сатана__: 6754.


	__Тентажел__ (замъка): 4886.
	__Тибо от Тентажел__ — настойник на Мелиан от Лис, баща на Девойката с късите ръкави: 4683, 4842, 4846, 4851, 4889, 4933, 4949, 5170, 5303, 5321, 5332, 5455, 5579, 5628, 5636.
	__Трае д’Анет__ — съсед на Тибо от Тентажел: 4831.
	__Требюше__ (вар. Трибуе) — ковачът, който може да поправи меча, подарен на Персевал от Крал Рибар: 3679.
	__Уриен__ — крал, баща на Ивен и на Ивен Копелето: 8184.


	__Филип Фландърски__ — покровител и меценат на Кретиен дьо Троа: 13, 19, 53.


	__Христос__: 6258, 6262, 6269, 6281, 6287, 6512.


	__Червения рицар__ — противник на крал Артур; Персевал го убива и взема снаряжението му: 950, 996, 1078, 1158, 1176, 1203, 1209. Прозвище на Персевал: 3957.


	__Шампийски замък__ (вар. Кангински) — замъкът на кралица Игерн: 8812.

@	Стоян Атанасов
