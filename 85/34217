D>
	На Раман и Жан-Мари…
	Има все пак един живот, който в крайна сметка ще изживея, нали?
@	Бернар-Мари Колтес*
	[* Бернар-Мари Колтес (1948–1989) — френски драматург, автор на двайсетина пиеси. В България са поставени „Роберто Зуко“ и „Битката за негрите и кучетата“. — Б.пр.]
D$


>	Първа част

	Ортанс грабна бутилката шампанско и я обърна в кофичката за лед. И понеже бутилката беше пълна, разнесоха се странни звуци: стържене на стъкло в метал, скърцане на строшени кубчета лед, бълбукане и накрая рояк мехурчета, които се пукаха на повърхността, превръщайки се в прозрачна пяна.
	Сервитьорът, издокаран в бяло сако и черна папийонка, недоумяващо вдигна едната си вежда.
	— Това шампанско е отвратително! — промърмори на френски Ортанс и чукна с палец и показалец по дъното на бутилката. — Като нямаш възможност да предложиш нещо марково, не значи, че трябва да поднасяш такава повръщня…
	Грабна втора бутилка и продължи в същия дух.
	Физиономията на сервитьора стана аленочервена. Шашнат, той не откъсваше поглед от бавно спадащото ниво на течността, очевидно питайки се дали да не бие тревога. Огледа се панически, търсейки свидетел на вандалската постъпка на девойката, която ругаеше, обръщайки бутилките с дъното нагоре. Беше се изпотил и разкрасеното му с гнойни пъпки чело лъщеше. Още един английски селяндур, който точи лиги при вида на газираната гроздова течност, реши Ортанс, прибирайки зад ухото си един непокорен кичур. Не я изпускаше от очи, готов да я хване за ръцете и да я обезвреди, ако реши да продължи вредителската си дейност.
	— Какво си ме зяпнал, да ти дам ли снимка?
	Тази вечер й напираше отвътре да говори на френски. Тази вечер изгаряше от желание да шокира, да смаже някой невинен, а това момче се оказа идеалната жертва. Има такива хора, иска ти се да ги ощипеш до кръв, да ги унижиш, да ги изтормозиш. Момче без късмет, какво да се прави.
	— Човек не може да е чак толкова грозен! Очите ме заболяха от пъпките, нацвъкани по челото ви. Примигват като светофар!
	Сервитьорът преглътна, прокашля се и изквича:
	— Я ми кажи, винаги ли си толкова гадна, или се стараеш специално заради мен?
	— Французин ли сте?
	— От Монтелимар*.
	[* Град в Южна Франция, прочут с нуга халвата. — Б.пр.]
	— Нугата е вредна за зъбите… и за тена впрочем. Най-добре е да престанете да се тъпчете, иначе гнойните ви пъпки ще се спукат…
	— Тъпачка нещастна! С какво си се нагълтала, че си толкова злобна?


	Позор, оскърбление. Преглътнах страхотно оскърбление, от което не мога да се съвзема! Той се осмели. Под носа ми. Сякаш съм прозрачна. Беше ми казал… какво ми беше казал, я да видя… и аз му повярвах. Вдигнах си високо полата и взех стоте метра за по-малко от осем секунди. Оказах се също толкова тъпа, колкото този пъпчив загубеняк с физиономия на нуга халва.
	— За да си толкова гадна, значи, си нещастна… друго обяснение няма.
	— Добре, стига вече, падре Пио*, успокой се и ми дай една кола.
	[* Падре Пио (1887–1968) — италиански монах капуцин, у когото се наблюдавали стигми, подобни на петте рани по тялото на Христос. — Б.пр.]
	— Дано този, който те е довел до това състояние, още дълго да те тормози!
	— Блестящ психолог, на всичко отгоре! От кои си? От последователите на Лакан или на Фройд? Държа да ми отговориш, може пък разговорът ни да стане малко по-вълнуващ!


	Тя пое подадената чаша, вдигна я, все едно се канеше да вдига тост, и се отдалечи с танцуваща походка, смесвайки се с гостите. Ама и моят късмет е един! Французин! Плувнал в пот урод. Облечен както се полага — черен панталон, бяла риза, никакви бижута, зализана коса. Плащат му пет лири на час и се отнасят с него като с краставо куче. Или е студент, или се е измъкнал от трийсет и петте часа седмично бачкане и е дошъл да се напечели. Едно от двете. Само дето изобщо не ме интересува. Ама никак. Такъв не може да ме накара да хвърля триста евро за патъци! Дори връзките няма да си купя!
	Подхлъзна се, едва не падна, успя да се закрепи в последния миг, изу обувката си и зърна розовата дъвка, залепнала на върха на лилавия ток на елегантните й червени обувки от крокодилска кожа.
	— Само това липсваше! — възкликна тя. — Чисто новите ми обувки от „Диор“.
	Беше гладувала цели пет дни, за да си ги купи. И беше нарисувала цяла дузина петлици за приятелката си Лора.
	Ясно, това не е моят купон, разбрах. Ще се прибера, преди на челото ми да е запримигвал надписът: „Царицата на ябълките“*. Впрочем я да си спомня какво ми каза той? Събота вечерта иди у Сибил Гарсън? Голямо, много голямо събиране. Може да се срещнем там. Тя беше изкривила устни в гримаса, но запомни датата и думите му. Да се срещнем, означаваше да си тръгнем заедно, под ръка. Предложението си заслужаваше да бъде обмислено. Бе на косъм да се изпусне и да го попита сам ли ще отиде, или с Чумата. Сепна се овреме — важното бе да покаже, че за нея Шарлот Брадсбъри не съществува, да я игнорира, да я игнорира докрай, — но още тогава започна да обмисля как да се окаже и тя сред поканените. Сибил Гарсън — иконата на таблоидите, издънка на най-висшата аристокрация, с вродена елегантност, с вродена арогантност — никога не канеше чужденки, за французи — забрави, освен ако не се казват Шарлот Генсбур, Жюлиет Бинош или са в компанията на Джони Деп. Аз, Ортанс Кортес, плебейка, супернеизвестна, бедна и на всичко отгоре французойка, просто нямам грам шанс. Освен ако не се пъхна в одеждите на наета за случая сервитьорка и не грабна подноса. По-скоро бих умряла!
	[* Романтична комедия (2009) — режисьор Валери Донзели. Разказва за нещастната любов на Адел, изоставена от голямата си любов, която се хвърля в поредица авантюри, за да излекува наранената си душа… — Б.пр.]
	Той беше казал, че ще се видим там. С други думи, явно имаше предвид себе си и мен, аз и той, аз, Ортанс Кортес, и той, Гари Уорд. Което предполагаше, че мис Брадсбъри се е изгубила някъде по трасето, че вече не е актуална. На мис Шарлот Брадсбъри са й дали пътя или сама е решила да си тръгне. Какво ми пука! Едно беше сигурно — пътят е разчистен. Дошъл е и нейният ред. В играта влиза Ортанс Кортес, пред нея се отварят вратите на лондонските партита, нощните клубове и музеите, галерията „Тейт Модърн“, за нея има запазена маса до прозореца в ресторанта на Музея на дизайна, откъдето се открива замайваща гледка към Тауър, очакват я уикендите в приказните имения, остроносите късокраки кучета на кралицата, които й ближат ръката в Уиндзор, кифлата с гроздов пълнеж, чаят с конфитюр и гъстата зърнеста сметана, на които бавно ще се наслаждава, приседнала под някоя леко избледняла картина на Търнър, деликатно поднасяйки чашата чай до устните си… А английската кифличка не се яде как да е! Измислили са цял ритуал: разрязва се напряко, намазва се обилно със сметана, държи се изискано с палеца и показалеца. Защото иначе, както казва Лора, веднага те отсвирват и хайде при селяндурите.
	Прониквам у Сибил Гарсън, пърхам с мигли, отмъквам Гари и измествам Шарлот Брадсбъри. Ставам важна, прочута, международно известна личност, говорят ми почтително, получавам луксозно гравирани покани, обличат ме от глава до пети, изплъзвам се от папараците и си избирам следващата най-добра приятелка. Преставам да бъда просто някаква французойка, която се трепе, за да си създаде име, а карам по прекия път и се превръщам в Арогантна Англичанка. Твърде дълго се застоях в сянката на незнайните и анонимни дребни хорица. Няма да търпя повече да се отнасят към мен като към получовек, да си бършат ръцете в циците ми и да ме подминават, сякаш съм прозрачна. Искам уважение, почтителност, искам да ме забелязват, искам власт, власт.
	И пак власт.
	Само че преди да се превърне в Арогантна Англичанка, трябваше да измисли магическата дума, която да я вкара на частното парти, запазено за шепата щастливи избраници, заели страниците на тъпите английски таблоиди. Няма да е лесно, Ортанс Кортес, никак няма да е лесно. Ами ако сваля Пит Дохърти? И тогава не е в кърпа вързано… По-скоро ще се опитам да се промъкна незабелязано у Сибил Гарсън.


	Беше успяла.
	Пред № 3 на „Белгрейвия Скуеър“ се бе присламчила към двама англичани, потънали в разговор за киното. Последва ги, преструвайки се, че попива всяка тяхна дума, промъкна се заедно с тях в просторния апартамент с високи като на Кентърбърийската катедрала тавани, без да изпуска и дума от приказките на Стивън и Ник, които разискваха филма на Джейн Кемпиън „Ярка звезда“. Гледали го бяха на предпремиера на лондонския филмов фестивал и се надуваха, че принадлежат към клуба на избраниците, които могат да го разискват. _To belong or not to belong_* — това, изглежда, беше девизът на всеки изискан англичанин. Задължително беше да „принадлежиш“ към един или повече клубове, към дадено семейство, училище, родово имение, изискан лондонски квартал, в противен случай направо не си заслужаваше да живееш.
	[* Да принадлежиш или не (от англ.) Б.пр.]


	Стивън следваше филмово изкуство, изказваше се за Трюфо и Кустурица. Носеше впити черни джинси, износени ботуши от изкуствена кожа, бяла тениска с дълги ръкави и черно елече на бели точки. Всеки път, когато ожесточено и категорично кимаше с глава, дългата му мазна коса се развяваше. Приятелят му Ник пък, чистичък и розов, представляваше пасторална версия на Мик Джагър на младини. И той кимаше с глава и се почесваше по брадичката. Вероятно си въобразяваше, че това страхотно го състарява.
	Тя ги заряза и отиде да остави палтото си в една просторна стая, която служеше за гардеробна. Хвърли го на леглото, на което се трупаха изкуствени кожи, анораци в цвят каки, черни шлифери, оправи косата си пред голямото огледало над камината, като насърчително си мърмореше: „Идеална си, скъпа, направо си без грешка“. Ще налапа въдицата като чудодейната златна рибка. С елегантните обувки на висок ток „Диор“ и малката черна рокля „Алая“, която откри в магазинчето за маркови дрехи втора употреба на „Брик Лейн“, изглеждаше страхотно секси и същевременно суперрезервирана. Секси, ако пожелая, резервирана, ако реша, прошепна тя, изпращайки въздушна целувка на отражението си в огледалото. Все още не съм решила дали да го убия мигновено, или да поотложа екзекуцията… Ще видим как ще се развият нещата.


	Нещата се развиха мълниеносно. Излизайки от импровизираната гардеробна, зърна Гари под ръка с омразната Брадсбъри, която точно тогава прихна високо, отметна глава, разкривайки бялата си гръд, и деликатно сложи ръка пред бледите си устни, за да тушира внезапно избликналата радост и да избегне всякаква вулгарност. Гари я притискаше до себе си, прихванал я през тънката талия, ужасно тънката талия. Свел тъмнокосата си глава до тази на Чумата… Ортанс само дето не се спомина.
	Едва не се върна да наругае огледалото, да си грабне палтото и да си тръгне.
	Но се сети за усилията, които бе положила, за да проникне с взлом на това място, стисна зъби и се отправи към бюфета, където си изкара гнева на евтиното шампанско и на пъпчасалия сервитьор.
	А сега какво да правя?
	Да свали първия изпречил се насреща й горе-долу приемлив мъж и да зачурулика, увесена на ръката му? Прилаган безброй пъти трик. Изтъркана, патетична и жалка стратегия. Ако я приложа, Гари ще разбере, че съм стигнала дъното.
	Не, не! Ще си придам доволния вид на необвързана млада дама, която не може да намери подходящия ерген, защото се цели много нависоко… Ще се усмихвам пренебрежително, ще се престоря на изненадана, ако се натъкна на проклетата двойка, и ще се постарая да открия в тълпата един-двама тъпаци, с които да се престоря, че съм увлечена в разговор, преди да се прибера вкъщи… с метрото.


	Мери Дорси беше подходяща за целта. Тя бе от ония покъртителни моми, чиято единствена цел в живота е да си намерят мъж. Без значение какъв, само да го задържи повече от четирийсет и осем часа. А ако го задържеше цял уикенд, се чувстваше на прага на пълното блаженство. Обикновено момчетата, които Мери Дорси отвличаше в апартамента си на южния бряг на Темза, изчезваха много преди да разбере как се казват. Последния път, когато Ортанс я срещна на Бароу Маркет, където я бе замъкнал Никълъс, Мери й пошушна, ужасно е сладък! Ще ми го отстъпиш ли, след като му се наситиш? А ти видя ли какъв несъразмерен торс има? „Прекалено е дълъг!“, отсече Ортанс. Дреме ми. Дълъг торс, подобаващ израстък.
	Мери Дорси беше безнадежден случай. Бе опитала всичко: срещи с непознати, всякакви партита за запознанства, по обяви, с евреи, с християни, с лейбъристи, с торита, с мръсници, с перверзници, по интернет… Готова бе на всичко, само и само да не кисне вечер сама вкъщи и да си похапва шоколадови бисквитки, ридаейки на финалната сцена на мелодрамата „Една незабравима любов“*, когато Кари Грант най-сетне разбира, че Дебора Кер крие нещо от него под голямото бежово одеяло. Сама, навлякла избелял анцуг, в компанията на нахвърляните наоколо безброй измачкани хартиени носни кърпички, Мери ридаеше, искам мъж, който да повдигне моето одеяло и да ме отнесе в обятията си! И понеже вече беше видяла дъното на цели купи сладолед и на бутилка „Драмбуйе“, добавяше, цялата лепкава и с размазан грим на очите: „Не останаха вече такива като Кари Грант, край, няма такива… истинските мъже са на изчезване“, преди да се затъркаля на пода и дълго да циври насред смачканите хартиени кърпички.
	[* Филм на режисьора Лео Маккери (1957 г.) — Б.пр.]
	Обичаше да разказва тези жалки сцени, които не я представяха в добра светлина. Твърдеше, че човек трябвало да се отврати от себе си вдън душа, за да може да продължи напред.
	Споменът за един такъв разговор промени траекторията на Ортанс, която тъкмо се канеше да сложи ръка на рамото на Мери Дорси. Девойката се насочи към някакво русо, очарователно, смайващо създание.


	Агнес Дейн. Самата тя от плът и кръв. Ето това бе момичето. Момичето с главно „М“. Беше на път да измести от модния подиум Кейт Мос. Рекламното лице на „Бърбъри“, „Джорджо Армани“, „Жан-Пол Готие“, момичето, което пее с рок групата „Файв О’клок Хироус“ и се появява на кориците на „Вог“, „Ел“, „Грация“. И тя беше поканена, много руса, много слаба, вързала много русата си и много къса коса с шал в наситено морскосиньо, с яркочервен чорапогащник и ослепително бели кецове, къса дантелена, пърхаща рокличка и възтесничко, изтъркано дънково яке.
	Божествена!
	А с кого разговаряше Агнес Дейн, широко и благоразположено усмихната, очевидно заинтересувана, въпреки че очите й шареха във всички посоки, търсейки други лапнишарани? Със Стивън и Ник, двамата любители на седмото изкуство, които й бяха послужили за входен билет.
	Ортанс устремно си проправи път през тълпата, добра се до групичката и се включи в разговора.
	По-съедобният от двамата, Ник, тъкмо разказваше как представял модели на Еди Слиман на парижката Седмица на модата. Агнес Дейн го попита какво е мнението му за колекцията на Еди. Ник заяви, че спомените от ревюто му се губели, но за сметка на това отлично си спомнял мадамата, която оправил под стълбището на някакъв парижки бар.
	Тримата се разсмяха, Ортанс се насили да им влезе в тона. Агнес извади маркер от мъничката си червена чантичка и написа името на бара на белите си кецове. Ортанс я наблюдаваше смаяна. Замисли се дали отдалеч изглеждаше, че и тя е част от смеещите се младежи, и за да разсее евентуалното съмнение, направи крачка напред.
	Приближи се едно момиче, грабна чашата от ръцете на Ник и я пресуши на един дъх, след което се облегна на рамото на Агнес и изтърси:
	— Жестоко съм вкисната! Адски вонящо парти! Само оръфляците остават през уикенда в Лондон! По-добре да бях заминала за провинцията! Тази коя е? — осведоми се тя, сочейки Ортанс с пръст, завършващ с лакиран в червено нокът.
	Ортанс се представи, стараейки се да тушира френския си акцент.
	— French! — попита новодошлата с потрес, разтворила устни като една горгона.
	— В такъв случай трябва да познавате Еди Слиман? — попита Ник, опулил черните си очи.
	Ортанс си спомни, че бе виждала снимката му в „Метро“ — излизаше от някакъв бар под ръка с Ейми Уайнхаус, нахлупил на главата си торбичка за повръщане.
	— Хм… не! — запелтечи Ортанс, впечатлена от голобрадия Ник.
	— О — отрони той разочаровано.
	— Тогава за какво си французойка? — попита момичето с червените остри нокти, свивайки рамене. — Както и да е, в живота нищо не служи за нищо, просто трябва да изчакаме да мине времето, докато дойде смъртта… Дълго ли смяташ да стоиш тук, или ще отидем да се напиваме другаде, дарлинг? — обърна се тя към ослепителната Агнес, без да спира да смуче бира направо от шишето.
	Ортанс не намери какво да й отговори и бясна на себе си, реши да се махне от това наистина вонящо място. Прибирам се, достатъчно търпях да ме тъпчат, ненавиждам островите, ненавиждам англичаните, ненавиждам Англия, ненавиждам кифличките, ненавиждам Търнър и късокраките остроноси кучета, и _the fucking queen_, ненавиждам статута на Ортанс Някоя си, искам да съм богата, прочута, шикарна, всички да се страхуват от мен и да ме мразят.


	Влезе в стаята с палтата да си потърси своето. Повдигна едно, второ, трето, за миг се запита дали да не свие онова с марката на Майкъл Корс с яка от светла кожа, поколеба се и го остави. Прекалено рисковано… С тази тяхна мания да слагат камери навсякъде, можеха да я пипнат на излизане. В този град очите на камерите следят денонощно всяка твоя стъпка. Нетърпеливо мушна ръка в купчината дрехи и извика. Беше докоснала нечия хладна кожа. Нечие тяло се размърда, мърморейки недоволно. Под дрехите лежеше мъж. Сигурно е погълнал бъчва „Гинес“ или е изпушил цял сноп трева. Съботната вечер беше време на безкрайни запои и безпаметни наливания. Момичетата се клатушкаха в локви от бира, разголили задници в прашки, момчетата с чаши в ръка се опитваха да ги притиснат до някоя стена, преди да повърнат заедно. Трогателно! _So crass_, толкова отчайващо! Тя ощипа един черен ръкав и мъжът изръмжа. Изненадана, Ортанс застина на място — гласът й бе познат. Загреба по-надълбоко и стигна до Гари Уорд.


	Лежеше скрит под многобройни пластове палта със слушалки на ушите и със затворени очи се наслаждаваше на музиката.
	— Гари! — кресна тя. — Какво правиш тук?
	Той свали слушалките и замаяно я погледна.
	— Слушам великия Глен Гулд… Толкова е красиво, Ортанс, толкова е красиво. Начинът, по който изсвирва нотите, все едно са живи перли, и…
	— Да не си въобразяваш, че си на концерт! Ти си на купон!
	— Купоните ме отвращават.
	— Ми нали ти ме…
	— Смятах, че няма да дойдеш…
	— А кой стои пред теб? Моят призрак?
	— Търсих те и след като не те видях…
	— Аз пък те видях с мис… предпочитам да не я назовавам. Залепен за нея, прегърнал я, истински закрилник. Ужас…
	— Беше пила и я крепях да не падне.
	— Откога бачкаш за Червения кръст?
	— Мисли каквото искаш, обаче я държах с една ръка и те търсех с поглед.
	— Май ще ти е нужен бял бастун!
	— Видях те да разговаряш с двама кретени. Затова се отказах. Ти си падаш по кретените.
	Той си сложи отново слушалките и започна да придърпва палтата върху себе си, опитвайки се да потъне отново в тежката и мека маса, която го скриваше от околния свят.
	— Гари! — изкомандва Ортанс. — Чуй ме.
	Той извади едната си ръка и я притегли към себе си. Тя се гмурна в море от вълнени меки материи, надуши множество парфюми, разпознавайки по някой от „Ермес“, „Шанел“, „Армани“, уханията се смесиха, премина през копринени подплати и набръчкани ръкави, опита се да устои на ръката, която я притегляше, но той я притисна до себе си и придърпа палтата отгоре им.
	— Шт! Не бива да ни открият!
	Тя завря нос във врата му. В следващия миг усети пластмасовата слушалка и в ухото й зазвуча музика.
	— Слушай само колко е прекрасно! „Добре темперираното пиано“ на Бах.
	Той леко се отдръпна и я изгледа. Усмихваше се.
	— Чувала ли си нещо по-прекрасно?
	— Гари! Защо…
	— Шшт! Слушай… Глен Гулд не удря по клавишите, той ги подбира, преживява ги, пресъздава ги, извайва ги, изобретява ги, за да извлече от пианото онзи изключителен звук. Дори не му се налага да свири, за да сътвори музика! Всичко е страхотно плътско, материално и нематериално…
	— Гари!
	— Чувствено, сдържано, ефирно… Сякаш… не мога да намеря думи да го изразя.
	— Когато ми каза да дойда тук…
	— Все пак най-добре е да се слуша.
	— Бих искала да разбера…
	— Ама ти изобщо не млъкваш!
	Вратата на стаята се отвори рязко и се чу кряскащ женски глас. Гърлен, натежал, провлачен глас на жена, прекалила с пиенето. Тя се движеше из стаята, залитайки, блъсна се в камината, изруга, започна да рови в купчината дрехи за палтото си.
	— Не го оставих на леглото, сложих го върху рамката. Все пак говорим за дреха на „Баленсиага“.
	Не беше сама. Говореше на някакъв мъж.
	— Сигурна ли сте? — попита той.
	— Що за въпрос! „Баленсиага“! Надявам се, че знаете за какво говоря!
	— Това е Шарлот! — пошушна Гари. — Познавам гласа й. Господи! Ама се е насвяткала! Тя, която не близва алкохол!
	— Да сте виждали Гари Уорд? Трябваше да ме изпрати до дома. Внезапно изчезна. Изпари се. Яко дим! _I’m so fucked up. Can’t even walk!_*
	[* Така се подредих. Не мога да се държа на краката си! (от англ.) Б.пр.]
	Тя се тръшна на широкото легло и Гари мълниеносно сви дългите си крака, преплитайки ги с тези на Ортанс. Направи й знак да мълчи и да не шава. Тя чуваше как сърцето му силно бие, чуваше глухото бумкане на собственото си сърце. Направи опит да накара сърцата на двамата да затуптят в унисон и се усмихна. Гари се досети, че тя се усмихва, и шепнешком я попита: защо се смееш? Не се смея, просто се усмихвам. Той я притисна по-силно и тя не се възпротиви. Аз съм твоя пленница, защото в момента не мога да мръдна, но почакай само да… Той закри устата й с длан и тя продължи да се усмихва в дланта му.
	— И престанете да се оглеждате! — се провикна Шарлот Брадсбъри с дрезгав глас. — Струва ми се, че на леглото има някой… Току-що се разклати.
	— Аз пък мисля, че доста сте си пийнали. По-добре да се приберете и да си легнете. Изглеждате зле — отвърна мъжът с тон, с който се говори на болно дете.
	— Не! Леглото се заклати, уверявам ви!
	— Така твърдят всички, като прекалят с пиенето. Хайде, прибирайте се у вас!
	— Но как да се прибера? — изхлипа Шарлот Брадсбъри. — Ох! Боже мой! Никога не съм изпадала в подобно състояние… Какво се случи? Имате ли представа? И престанете да се оглеждате в това огледало! Ужасно е досадно!
	— Не се оглеждам, мисля, че нещо ми липсва. Нещо, което носех, когато дойдох.
	— Не търсете повече! Липсва ви нещо, което никога няма да имате.
	— А, така ли?
	„Какво ли ще му сервира?“, въздъхна Ортанс. По-добре да се измете, за да можем да се измъкнем оттук. Аз съм си много добре, отвърна Гари. Би трябвало да го правим винаги, на всички купони, да се мушкаме под палтата и… Той леко прокара пръст по устните й в нежна милувка. Много ми се иска да те целуна, Ортанс Кортес. Тя почувства дъха му, който едва доловимо докосна устните й, прекалено е лесно, Гари Уорд, хич не ми минават тия, целувката така или иначе няма да ни се размине, но не сега. Нежният му показалец следваше очертанията на устните й. По-сложните неща ще ги оставим за по-нататък, имам купища идеи по въпроса…
	— Няма да ви питам какво е, защото се опасявам, че ще е нещо обидно — отговори мъжът.
	— Ще се прибирам. Утре трябва да ставам рано.
	— Аха! Сетих се какво беше, носех червен шал!
	— Страхотно просташко!
	— Моля ви…
	Каква кретенка, възмути се Ортанс. Тоя за нищо на света няма да се съгласи да я изпрати! „Шт!“, заповяда Гари, докато пръстите му продължаваха да очертават устните й. Знаеш ли, че устните ти са несъразмерни? Ортанс се дръпна, какво искаш да кажеш, че не съм нормална? Не, напротив, ужасно си обикновена, всички имаме несиметрични устни. Аз обаче не. Аз съм съвършена.
	— Мога да ви оставя с колата където пожелаете. Къде живеете? — осведоми се мъжът.
	— Аха! Най-после да кажете нещо, което си заслужава да се отбележи.
	Шарлот Брадсбъри опита да се изправи, но не успя. Въпреки това не се отказа, но след всеки опит тежко се тръшкаше обратно на леглото. Накрая се отказа и седна.
	— След като ви казвам, че отдолу има някой… Чувам ги да си говорят.
	— Хайде, подайте ми ръка да ви измъкна оттук и да ви хвърля у вас!
	Шарлот Брадсбъри измърмори нещо, което нито Гари, нито Ортанс разбраха, но най-сетне ги чуха да си тръгват, като тя залиташе, а мъжът я крепеше.


	Гари се наведе над Ортанс и безмълвно й се залюбува. Тъмните му очи сякаш отразяваха някаква първична мечта и хвърляха необуздани, диви проблясъци. Би било суперприятно да останат да живеят скрити под палтата, на завет, да похапват сладки и да пият кафета с дълги сламки, нямаше да се налага да стоят изправени и да бягат във всички посоки като Мартенския заек от „Алиса в Страната на чудесата“. Никога не съм го понасял този Заек с неговия джобен часовник… Бих желал да прекарам живота си, слушайки Глен Гулд, да целувам Ортанс Кортес, да галя косата на Ортанс Кортес, да вдишвам ухаещата на цветя кожа на Ортанс Кортес, да композирам за нея мелодии, ми-фа-сол-ла-си-до, които да й припявам на ушенце.
	Бих желал, бих желал…
	Той затвори очи и целуна Ортанс Кортес.


	Значи, това била целувката, изненада се Ортанс Кортес. Това сладко изгаряне, което те кара да се нахвърлиш върху другия, да го погълнеш, да го оближеш, да го събориш, да потънеш в него, да изчезнеш…
	Да се разтвориш в бездънно езеро, оставяйки устните, косата, главата си да се носят на повърхността…
	Да си изгубиш паметта.
	Да се превърнеш в топче карамел, да се оставиш да те вкусят с върха на езика. На свой ред и ти да вкусиш другия, преоткривайки мириса на сол и подправки, уханието на кехлибар и кимион, на кожа и сандалово дърво.
	Това било, значи…
	Досега беше целувала само момчета, които й бяха безразлични. Целуваше се, за да получи нещо или защото така беше прието, отмятайки кичур лъскава коса, вперила поглед през рамото на партньора. Целуваше се, без да изпитва удоволствие, възмущаваше се, ако се случеше да я ухапят, отвращаваше се от изненадващо промъкнал се канибалски език, от лигава целувка. Случвало й се бе да се целува от безделие и досада, заради идеята или защото навън валеше, или понеже прозорците бяха разделени на малки квадратчета, които не бе успяла да преброи. А и още — неприятният спомен й разваляше настроението, — за да получи от един мъж чанта на „Прада“ или блуза на „Клое“. Предпочиташе да не си спомня. Беше отдавна. Тя беше дете, той се казваше Шавал*. Отвратителен, недодялан грубиян!
	[* Виж „Жълтите очи на крокодилите“, цит.изд. — Б.пр.]
	Тя се върна на устата на Гари и въздъхна.
	Оказва се, че целувката може да ти достави удоволствие.
	Удоволствие, което прониква в тялото, припламва в безброй искри, кара те да тръпнеш там, където дори не си подозирала.
	Удоволствието… Насладата!
	И в същия миг се сепна — не бива да се доверява на удоволствието.


	Двамата излязоха и поеха в нощта.
	По белите улици на изисканите квартали към Хайд Парк. Улици, назъбени от бели каменни стълбища, дисциплинирано наредени едни след други.
	Към апартамента на Гари.
	Крачеха мълчаливо, хванати за ръка. По-скоро ръцете и краката им се движеха синхронно, устремени в една посока, ляв, десен, ляв, десен. Със сериозния вид на гвардейците на Нейно кралско величество, съсредоточени под мечите калпаци. Ортанс не бе забравила тази игра — да вървиш в крак, да следваш ритъма. Беше петгодишна, държеше майка си за ръка и се прибираше от училище „Дени Папен“. Тогава живееха в парижкото предградие Курбвоа. Тя не харесваше осветлението на централната улица. Не харесваше и централната улица. Също както не харесваше и техния блок, и неговите обитатели. Ненавиждаше Курбвоа. Отблъсна миналото и се върна в настоящето.
	Стисна Гари за ръка, за да се закотви непоклатимо в очакващото я бъдеще, нямаше капка съмнение в него. Никога вече нямаше да го изпусне. Мъжът с кестенявите къдрици, с променящия се цвят на очите, зелени или кафяви, кафяви или зелени, със зъби на хищник, с елегантна осанка, с устни, които разпалваха пожари.


	Ето какво било целувката…
	— Ето какво било целувката — каза тя полугласно.
	Нощният мрак погълна думите й.
	В отговор той стисна нежно ръката й. И задекламира стихове, които придадоха на мига тържественост и красота.
P>
	Махнете се с вашите лигави трели —
	дантели, обточени с жалка преструвка;
	но дайте ми две очи, в миг онемели,
	дъхът, спрян от първа любовна целувка.
@	— Лорд Байрон… _The first kiss of love_*.
P$
	[* Байрон. Първата целувка на любовта (1806), превод Кристин Димитрова. — Б.пр.]
	Думата любов падна в нощта като камък, завързан с панделка. Ортанс за малко да го вдигне и да го пусне в джоба си. Какво се случваше с нея? Май ставаше ужасно сантиментална.
	— Нямаше да можеш да се скриеш под палтата, ако беше юли месец… — сърдито промърмори тя, опитвайки се да се измъкне от лепкавия розов бонбон, в който потъваше.
	— Юли месец никога не излизам. През юли се оттеглям…
	— Като Пепеляшка след полунощ? Много мъжествено!
	Той я бутна до едно дърво, плътно се долепи до нея и задъхано я зацелува, без да й даде възможност да продължи. Тя разтвори устни, за да се разгърне напълно целувката, прокара длан по врата му, нежно го погали зад ухото с върха на пръстите си и отново усети как се разгарят безбройните пожари, възпламенени от горещия му дъх.
	— Внимавай, Ортанс, не ме предизвиквай — прошепна Гари, като след всяка дума целуваше меките й стегнати устни, — защото мога да изгубя търпение и самообладание!
	— Което за един английски джентълмен…
	— … би било жалко.
	Ортанс умираше от желание да разбере как бе приключила идилията с Шарлот Брадсбъри. И беше ли приключила наистина. Край, точка, задраскана с дебела черта? Или приключена с обещанието да се видят отново, да се сдобрят с изгарящи вътрешностите целувки? Но Байрон и английският джентълмен с презрението им към чужденките я върнаха на земята. Дръж се на положение, момиче, не обръщай внимание на оная никаквица. Забрави за нея. Тя вече е минало. Той е тук, до теб и двамата вървите в английската нощ. Защо е нужно да разваляш прелестния миг?


	— Постоянно се питам какво правят катеричките нощем? — наруши мълчанието Гари и въздъхна. — Прави ли спят, легнали ли, или свити на кълбо в гнездата си?
	— Отговор № 3. Катеричките спят в гнездо, с опашки, вдигнати над главите като ветрила. Гнездото е направено от клечки, листа и мъх и е разположено между клоните на дървото на не повече от девет метра над земята, за да не го събори вятърът.
	— В крачка ли го измисли?
	— Не. Прочетох го в списание „Спиру“. И се сетих за теб.
	— Аха! Мислиш си за мен! — провикна се той, вдигайки победоносно ръка.
	— Случва ми се.
	— Обаче се преструваш, че не ме забелязваш. Правиш се на безразлична красавица.
	— _Strategy of love, my dear!_*
	[* Любовна стратегия, скъпи мой! (от англ.) Б.пр.]
	— А ти, Ортанс Кортес, си непобедима в областта на стратегиите, нали?
	— Просто съм трезвомислеща.
	— Мъчно ми е за теб, ти се самоограничаваш, не си даваш свобода, свиваш се. Не поемаш рискове. А единствено рискът поражда тръпката и те кара да настръхваш.
	— Имам си едно наум, което е съвсем различно. Не съм от хората, които смятат, че страданието е първото стъпало към щастието!


	Левият крак се смени с десния, който за миг застина във въздуха и стъпи накриво. Ръката на Ортанс пусна ръката на Гари. Ортанс спря и вдигна глава, вирнала гордо брадичка, истински малък войник, който тръгва на война, със сериозното, съсредоточено, почти трагично изражение на човек, взел важно решение и настояващ да бъде изслушан.
	— Никой няма да ме накара да страдам. Никой мъж няма да ме види разплакана. Отказвам да приема болката, тъгата, съмнението, ревността, трепетното очакване, зачервените и подути от плач очи, посърналата физиономия на влюбената, разяждана от подозрения, пълното отдаване…
	— Отказваш?
	— Не желая и нямам нужда от такива неща. Добре ми е така.
	— Сигурна ли си?
	— Не изглеждам ли напълно щастлива?
	— Особено тази вечер.
	Той се разсмя и протегна ръка да разроши косата й и да разведри обстановката. Тя го отблъсна, сякаш преди да я връхлети нова целувка и отново да си изгуби ума, искаше да подпишат харта за добро поведение и взаимно уважение.
	Моментът не бе подходящ за шеги.
	— Решила съм веднъж завинаги, че съм необикновена, уникална, прекрасна, изключителна, ослепително красива, хитра, културна, оригинална, талантлива, суперталантлива и… забравям ли нещо?
	— Мисля, че нищо не пропусна.
	— Благодаря. Изпрати ми бележка, ако съм пропуснала някое съвършенство.
	— Непременно.


	Продължиха да крачат в нощта, но сега всеки в своя ритъм и ръцете им се докосваха, без да се преплитат. В далечината Ортанс различаваше оградата на парка и големите дървета, които леко се поклащаха на вятъра. Нямаше нищо против да бъде разтърсена от нова целувка, но не желаеше да рискува. Гари трябваше да го осъзнае. В края на краищата постъпи напълно честно, като го предупреди. Не искам да страдам, не искам да страдам, си повтаряше тя, заклевайки върховете на дърветата да й спестят страданията, съпътстващи любовта.
	— Кажи ми нещо, Ортанс Кортес, а къде е сърцето в цялата работа? Познат ли ти е този орган, който тупти, разпалва войни, предизвиква атентати…
	Тя се закова на място и тържествуващо посочи с пръст главата си.
	— На единственото място, където би трябвало да бъде, тоест тук, в ума ми… и само така мога да се разпореждам пълновластно с него. Хитро, нали?
	— Странно. Никога не съм се сещал за подобно нещо — отговори Гари, прегърбвайки се леко.
	Сега вече вървяха на разстояние един от друг, за да се измерват с поглед по-лесно.
	— Единственото нещо, за което се питам при това твое самочувствие, от което мога само да се възхищавам, е дали…
	Ортанс Кортес отдели погледа си от върховете на дърветата и го заби в Гари Уорд.
	— … дали ще съумея да се покажа на висотата на подобно съвършенство.
	Ортанс го дари със снизходителна усмивка.
	— Всичко е въпрос на тренировка, да знаеш. Аз започнах много отрано.
	— И понеже не съм съвсем убеден, налага се да доизпипам някой и друг детайл, който би могъл да ме злепостави пред теб и да ме провали, затова те оставям да се прибереш сама, Ортанс, прекрасна моя… а пък аз ще се оттегля в жилището си, за да се усъвършенствам във военното изкуство!
	Тя спря, хвана го за ръкава, усмихна му се леко, сякаш го питаше: шегуваш се, нали, не говориш сериозно?, усили натиска си… Усети как в душата й зейва пропаст, как сърцето й внезапно опустява, чудната топлина угасва, малките пламъчета изтляват, мравките изчезват заедно с хилядите радости, които я караха да нагажда ритъма си към неговия и да крачи весело и леко в нощта.
	Приземи се болезнено на тъмносивата чакълена настилка на улицата, дъхът й секна от ледения повей на вятъра.
	Той отвори вратата на сградата, в която живееше.
	Обърна се и я попита има ли пари за такси, иска ли да й повика едно.
	— Защото съм джентълмен и нито за миг не го забравям!
	— Аз… аз… Нямам нужда нито от ръката ти, нито от…
	Неспособна да намери думите, най-обидните, най-жестоките, най-унижаващите, най-смъртоносните думи, тя сви юмруци, напълни дробовете си с леден гняв, усети как от утробата й се надига шеметна вихрушка и нададе страховит вой в черната лондонска нощ:
	— Дано гориш в ада, Гари Уорд, дано очите ми не те зърнат никога вече! Никога!

	* * *

	защото…


	Само това можеше да каже. Само това беше в устата й. Само това бе способна да изрече, когато й задаваха въпроси, на които не намираше отговор, понеже й бяха непонятни.


	Госпожо Кортес, не сте ли мислили да се преместите да живеете другаде, след „онова, което се случи“? Наистина ли държите да останете в тази жилищна сграда? В този апартамент?
	Гласът им леко се понижаваше, думите им се ограждаха в кавички, пристъпваха на пръсти със съзаклятнически вид на посветени в тайната… Не може да се каже, че постъпката ви е нормална… Защо да оставате тук? Защо да не се опитате да забравите всичко, премествайки се в ново жилище? Кажете, госпожо Кортес?

	… защото

	Отвръщаше тя, изправила рамене, зареяла поглед пред себе си. На опашката в супера или при хлебаря. Можеше да не отговаря. Можеше да не се преструва, че отговаря.
	Не изглеждате добре… Госпожо Кортес, не мислите ли, че би трябвало да потърсите помощ, как да кажа, да се посъветвате с някого… който би могъл да ви помогне да… Такава голяма загуба! Да изгубиш сестра си, толкова е болезнено, човек трудно намира сили да се справи самичък… някой, който да ви помогне да се освободите…


	Да се освободи…
	Да се освободи от спомените, да ги източи и да ги излее в канала като мръсната вода?
	Да се освободи от усмивката на Ирис, от огромните й сини очи, от дългата черна коса на Ирис, от острата й брадичка, от тъгата и смеха в погледа на Ирис, от дрънчащите гривни на китките й, от дневника, описващ последните дни на Ирис, от щастливата голгота, на която е била подложена в апартамента, очаквайки своя палач, от валса в гората на светлината на фаровете?
	Едно, две, три, едно, две, три, едно, две, три. Бавният, бавният валс…


	… да се почувствате умиротворена, да прогоните спомените, които не ви дават покой. Ще спите по-добре, повече няма да сънувате кошмари, защото имате кошмари, нали? На мен можете да ми се доверите, защото животът невинаги се е отнасял ласкаво с мен, да ви кажа… И аз преминах през немалко изпитания.
	Гласът ставаше сладникав, непоносим, просеше интимност, признания.
	Защо, госпожо Кортес?


	… защото


	… или да се върнете към работата си, да продължите да пишете, роман, разбира се… ще се разсеете, умът ви ще е зает с друго, твърдят, че така човек оздравявал, че писането било лечение… няма да стоите и да мислите за… абе, знаете какво имам предвид, за това… нещастие… И гласът се пречупваше, снижаваше се, засрамен от онова, което не се осмеляваше да изрече открито. Защо не се върнете към времето, което толкова обичате, дванайсети век, а? Нали не греша? Вие сте специалистка по дванайсети век, нали така? Ненадмината сте на тема дванайсети век! Страхотна сте! Човек може да ви слуша с часове. Онази вечер казвах на мъжа ми, тази госпожа Кортес е направо неизчерпаема мина на знания! Каква култура! Да й се чудиш откъде ги изнамира всички тези работи! Защо не съчините някаква такава история като онази, дето ви донесе такъв страхотен късмет, а? Сигурна съм, че има безброй такива, направо с лопата да ги ринеш!


	… защото


	Може да напишете продължение! Хората само това чакат! Хиляди, какви ги приказвам, стотици хиляди са в очакване! Какъв невероятен успех пожънахте с онази книга! Как се казваше, че забравих? „Красивата кралица“, не, не. Не… Какво казахте? Аха, да! „Смирената кралица“, аз не съм я чела, нямам време, нали знаете как е, домакинството, децата, гладенето, обаче снаха ми остана възхитена и обеща да ми я даде, след като й я върнат, била я дала на една своя приятелка. Книгите струват скъпо. Всеки няма щастието да… Затова, госпожо Кортес, давайте, напишете едно кратичко продължение. На вас тези неща ви се удават, идват ви отвътре. Аз, ако имах време, съвсем сигурно ви казвам, щях да пропиша… ами така де! Ще ви разкажа моя живот, мога да ви подскажа някоя и друга идея! Кълна се, разказът хич няма да е отегчителен!
	Ръцете се скръстваха на гърдите с удовлетворение. Погледът искреше, вратът се източваше, очите се присвиваха… Истинска маска на маймунско милосърдие. Самото приличие. Сигурно си казваше, изпълнявам бакалавърската си програма, връщам я към живота горката госпожа Кортес, вдъхвам й кураж, мотивирам я. Ако се оправи, заслугата ще бъде моя.
	Жозефин се усмихваше. Учтиво.


	… защото


	Не преставаше да повтаря тази дума.
	Тя й служеше за защитна преграда. Предпазваше я от кресливите устни, които я преследваха с въпроси. Отнасяше я далече, далече, гласовете заглъхваха, разчиташе думите по устните, разтърсвана от съжаление и отвращение към тези хора, които не можеха да млъкнат, обладани от желание да й навират в очите своята съпричастност.
	Тя им отрязваше езиците, главите, завърташе копчето, изключваше звука.


	… защото
	… защото
	… защото


	Бедната госпожа Кортес, вероятно така си казваха, продължавайки пътя си. Имаше всичко, остана без нищо. Останаха й само очите, за да плаче. Трябва все пак да си признаем, че това, дето й се случи, си е страшничко. Тези неща ги четем по вестниците и си казваме, че на нас няма как да ни се случат. Отначало не повярвах. Ама го показаха и по телевизията. Съобщиха по новините. Да, да… Казах си, не може да бъде. Да се окажеш замесен в такъв случай! Не е нещо обикновено, хич не е. Ама, чакайте, вие не знаете ли? Не сте запознати с историята? Ама и вие, къде бяхте това лято? Писаха във всички вестници! Една обикновена жена, съвсем обикновена като мен и вас, на която се случват необикновени неща. Точно така, моля ви, уверявам ви! Първо, мъжът й я напуска и заминава за Кения да развъжда крокодили! Да, крокодили в Кения! Въобразява си, че ще натрупа състояние и ще стане богат! Фукльо някакъв, смешник! Горката жена остава сама с двете си малки момиченца и без пукната пара. Без пукната пара и с хиляди дългове на всичко отгоре! Чуди се коя дупка да запуши най-напред. Положението е неспасяемо. Има сестра, която се казва Ирис… и точно тук е завръзката… Сестра й е много красива, много богата, от висшето общество, но се отегчава до смърт. Въпреки че си има всичко: красив апартамент, прекрасно обзаведен, красив съпруг, сладко момченце, отличен ученик, слугиня и цяла пачка кредитни карти. Никакви грижи! Богаташки живот! Слушате ли ме? Само че това не й стига! Мечтае да се прочуе, да я показват по телевизията, да я снимат за списанията. На една официална вечеря обявява, че пишела книга. Сама се прецаква! Всички очакват с нетърпение книгата. Хората говорят за нея, интересуват се докъде е стигнала, как върви писането, такива ми ти работи! Тя изпада в паника, не знае какво да отговори, получава жестоки мигрени… И тогава успява да придума бедната госпожа Кортес да напише книгата вместо нея. Същата тази госпожа Кортес, която изучава средновековна история и пише разни сложни работи за живота през дванайсети век. Ние много-много не се замисляме за тези неща, ама и такъв век е имало в историята. И тя се възползва от това. Получава заплата, за да прави проучвания за дванайсети век. Да, да, има такива хора, които изучават разни отдавна измрели и изчезнали неща! Да се чудиш каква е ползата, мен ако питате… Плащат им заплати от данъците, дето ги плащаме! А после се чудим… Карай, да не се отклонявам. Сестрата я моли да напише книгата и госпожа Кортес, естествено, се съгласява. Има нужда от пари, нали така! Пък и тя винаги се е подчинявала на сестра си. Обожавала я, така ми казаха. Това не е просто обич, а обожание. Още от детските им години сестрата я водела за носа, отнасяла се отвратително с нея, унижавала я, тормозела я. Значи, тя написала книгата, нещо за Средновековието, била много добра според общото мнение, не съм я чела, нямам време, имам си друга работа, няма да седна да си бода очите със сантиментални глупости, пък били те исторически. Книгата излиза. Светкавичен успех! Каката парадира по медиите, започва да продава всевъзможни неща, рецептата си за ябълков сладкиш, букетите си цветя, рекламира кварталната система за записване на училище, кампаниите „Жълти стотинки“ за събиране на средства в помощ на болни деца, прогнозата за времето, какво ли не! Нали ги знаете тези известните, колкото повече имат, толкова повече се лакомят! Искат постоянно да се говори за тях, не понасят нито секунда да не се появяват тук и там. Точно тогава избухва скандалът! Дъщерята на госпожа Кортес, по-голямата, Ортанс, ужасна чума, между нас да си остане, се втурва в телевизията и разкрива цялата афера! В директно предаване, на живо! На тази не й пука от нищо, вярвайте ми! Красивата Ирис Дюпен е разкрита, орезилена, сочат я с пръст, разболява се и лежи месеци наред в частна клиника, откъдето излиза напълно душевно разстроена, а не излекувана, мен ако питате… Натъпкана до смърт с разни химии! Назобана с успокоителни и приспивателни! Междувременно съпругът… Съпругът на госпожа Кортес, дето заминал за Кения… изял го един крокодил. Истина ви казвам! Ужасно, направо ужасно, като ви разправям, че е страхотна история, значи е страхотна… и горката госпожа Кортес се оказва вдовица, с чалната, впиянчена, депресирана сестра, която, за да се утеши, се хвърля в прегръдките на някакъв убиец! Абе направо не е за вярване! Уж напълно порядъчен мъж, красавец, елегантен, с отлична репутация, солидно положение, топбанкер, с разните му изискани превземки, смокинги, целуване на ръце! А в действителност — убиец. Да! Да! След като ви казвам! Истински, сериозен убиец! И не е утрепал само една! Някъде около десетина! Само жени, разбира се! Щото е по-лесно!


	Устните се издаваха напред, очите заблестяваха и сърцата на клюкарките забиваха учестено, докато чакаха на опашка за една франзела, дето струва едно евро и десет, сякаш е от злато.
	Разказвачката се чувства толкова важна, че не иска да изпусне публиката си, и продължава, буквално останала без дъх.


	Забравих да ви кажа, че той живееше в кооперацията на госпожа Кортес. Лично тя го запознала със сестра си, значи отлично разбирате колко страхотно виновна се чувства и как се тормози! Гризе се отвътре, в ума й непрекъснато се въртят едни и същи картини. Не може да мигне нощем, съвестта я човърка, човърка я, няма миг покой. Ако питате мен, сигурно си мисли, че ТЯ е убила сестра си! Много добре я познавам, следях цялата история, тя ми е съседка… не, не, не живеем врата до врата, но е съседка на приятелката на снаха ми. Та тя се е ръкувала с убиеца, ами да, аз пък съм сигурна, че го мернах в месарницата, една събота сутрин, когато хората пазаруват… убедена съм, той беше! Чакахме заедно на касата, той стоеше с портфейла си от червена кожа в ръка, марков портфейл, видях го съвсем ясно. Да си кажа правичката, беше привлекателен. Казват, че тия убийци всички били привлекателни. Нормално, нали трябва да ви завъртят главата. Ако са жалки и невзрачни, няма как да им мине номерът, нали така? Нямаше да се окажем с нож в сърцето като нещастната Ирис Дюпен…


	Жозефин чуваше всичко.
	Без да надава ухо.
	Четеше по гърбовете им, докато чакаше на опашката в магазина.
	Улавяше беглите погледи, които я оплитаха като паяжина.
	И знаеше, че всички дрънканици завършват по един и същи начин… сестрата била нещо съвсем различно. Много красива жена! Елегантна, изискана, красива, красива, с теменуженосини очи! Притежавала страхотна класа! А каква походка! Не можела да се сравни с горката госпожа Кортес. Били като деня и нощта.
	Тя си оставаше това, което винаги е била.
	Което винаги ще бъде.
	Жозефин Кортес. Една обикновена, невзрачна женица.


	Дори Шърли не оставаше по-назад с въпросите.
	Звънеше от Лондон почти всеки ден. Рано сутрин. Преструваше се, че се нуждае от информация за някаква марка камамбер, за някаква дума от речника, граматично уточнение, влаково разписание. Подхващаше непринудено, ориентирайки се в обстановката по тона на Жозефин, как си, Жо? Добре ли спа? _Everything under control?_ Разказваше някоя интересна случка покрай кръстоносния поход, който бе предприела срещу захарта, за да спасява децата с наднормено тегло, говореше за последиците от яденето на сладко за сърдечносъдовата система, дебнеше по тона за усмивка…
	Постоянно се отклоняваше от темата, увърташе…
	И всеки път питаше все едно и също.
	Докъде стигна с хабилитацията? Кога защитаваш? Готова ли си? Искаш ли да дойда да ти пазя страха? Защото ще дойда, така да знаеш. Само ми свирни, и пристигам. Страхуваш ли се много? Седем хиляди страници! _My God!_ Добре си се потрудила. Четири часа за защитата! Ами Зое? В десети клас! Почти на петнайсет! Как е тя? Има ли новини от нейния любим, как му беше името…
	Хм… синът на… Гаетан ли? Праща й имейли, говорят си по телефона… Бедното момче! Каква травма за него, представяш ли си! А Ифижени? Съпруга й бандита пуснаха ли го? Не още? Ами децата? А господин Сандоз, престраши ли се да й разкрие чувствата си? Не се осмелява? Чакай малко, ще дойда да му ритна един отзад! Какво чака този глупак?
	Шърли се вживяваше, гласът й кънтеше, въпросите валяха, само и само Жо да се разприказва и да се разсмее.
	Имаш ли новини от Марсел и Жозиан? Така, значи… Той ти изпраща цветя, тя ти звъни по телефона. Те много те обичат, да знаеш. Не е лошо да им отидеш да гости. Не ти се ходи… Защо?


	… защото


	Ами Гарибалди, красивият полицейски инспектор, видя ли го отново? Все на тази длъжност ли е? В такъв случай добре си пазена! Ами синът Пинарели? Все така зашит до полата на майка си! Тоя да не се окаже педал? А похотливецът господин Мерсон? Ами кръшната въртиопашка госпожа Мерсон?
	А я ми кажи, апартаментите на двамата… хм… живее ли някой там сега? Запозна ли се с новите обитатели? Още не… Разминавате се, но не си говорите. Този на… още ли е празен… Нормално… Разбирам, Жо, но трябва да се насилиш и да излизаш от къщи. Няма да прекараш живота си в зимен сън. Защо не ми дойдеш на гости? Не можеш заради хабилитацията… Да, но… след това? Прескочи за няколко дни до Лондон. Ще видиш Ортанс, Гари, ще излизаме, ще те заведа да плуваш в езерото в Хампстед, на пъпа на Лондон, направо е гениално, все едно сме в деветнайсети век, с дървения мостик, водните лилии и леденостудената вода. Всяка сутрин плувам там и съм в невероятна форма. Слушаш ли ме, или не?


	Градушка от въпроси, за да се опита да извади Жозефин от болезненото униние и да прогони единствения въпрос, който я тормозеше.
	Защо?
	Защо се е хвърлила в ръцете точно на този мъж? Луд, хладнокръвен убиец, който тормозеше жената и децата си и я бе превърнал в робиня, преди да я прониже в сърцето?
	Сестра ми, по-голямата ми сестра, моето божество, красавицата ми, любовта ми, която беше повече от красива, повече от блестяща, твоята кръв пулсира в мен, пулсира под кожата ми…
	Защо, умоляваше и питаше Жозефин, защо?


	… защото
	отговаряше непознат за нея глас.
	… защото
	Защото си бе въобразила, че е открила щастието. Отдавала се е безкористно, без задни мисли, а той й е обещавал цялото щастие на света. И тя бе повярвала. Бе умряла щастлива, невероятно щастлива.
	Колкото никога дотогава.
	Защо?
	Не можеше да се освободи от този въпрос, който забиваше в ума й нови и нови изгарящи пирони и издигаше високи стени, в които тя непрекъснато се блъскаше.
	А аз, аз защо съм жива?
	Защото съм жива, поне така изглежда.


	Шърли не се предаваше. Тя протягаше ръце и сърце през Темза и Ламанша и недоволстваше.
	— Не ме слушаш какво ти говоря. Много ясно долавям, че не слушаш.
	— Не ми се говори.
	— Не можеш да стоиш все така. Между четири стени.
	— Шърли…
	— Знам какви мисли ти се въртят в главата. Знам го! Ти не си виновна, Жо.
	— …
	— И той, и той също не е виновен. Ти нямаш нищо общо, както и той няма нищо общо. Защо отказваш да го видиш? Защо не отговаряш на обажданията му?


	… защото


	— Той каза, че ще те чака, но няма да те чака цял живот, Жо! Ти нараняваш и себе си, и него, и се питам защо? Не вие я…
	Тогава Жозефин си възвръщаше гласа. Сякаш я бяха пронизали с нож, сякаш й бяха прерязали гърлото и извадили навън гласните струни, за да може да завие, и тя започваше да крещи и да вие в слушалката, да крещи на приятелката си, която й звънеше всеки ден, за да й каже, тук съм до теб, тук съм заради теб.
	— Хайде, Шърли, давай, кажи го…
	— Майната ти! Омръзна ми, Жо, писна ми! Така няма да я върнеш! Затова ми обясни, защо го правиш? Защо?


	… защото


	Докато не си отговореше на този въпрос, нямаше да върне живота си. Щеше да стои неподвижна, заключена, безмълвна, нямаше да се засмее отново, да надава викове на радост и на удоволствие, нямаше да му се отдаде и да потъне в прегръдките му.
	Прегръдките на Филип Дюпен. Съпругът на Ирис. Нейната сестра.
	Мъжът, на когото говореше нощем, забила лице във възглавницата.
	Мъжът, в чиито прегръдки мислено се приютяваше.
	Мъжът, когото трябваше да забрави.
	Тя беше мъртва.
	Ирис я бе отвела в своя валс на светлината на фаровете, под ударите на камата с белезникавото острие. Едно, две, три, едно, две, три, следвай ме, Жо, ние си отиваме… Ще видиш, много е лесно!
	Нова игра, измислена от Ирис, както правеше, когато бяха малки.
	Храс и Хрус изхрускаха Големия Хрис, който си въобразяваше, че ще ги изхруска.
	Онзи ден, на горската поляна, Големия Хрис беше победил.
	Беше изхрускал Ирис.
	Щеше да изхруска и Жозефин.
	Жозефин, която като сянка вървеше след Ирис.


	— Така си мислех, Жо — продължаваше да я тормози по телефона Шърли, — вече съм сигурна, че искаш да отидеш при нея. Ще продължаваш да изпълняваш ангажиментите към Зое и Ортанс, да плащаш образованието им, да бъдеш грижовна майчица и ще зачеркнеш всичко останало! Ще се лишиш от правото да бъдеш жена, след като онази, която бе „жената“, си отиде. Ти сама си го забраняваш! И понеже съм ти приятелка, не съм съгласна и ти…
	Жозефин затваряше.
	Шърли отново звънеше и разгневена, пак повтаряше същото. Нещо ми убягва, непосредствено след смъртта на Ирис ти преспа с него, той разчиташе на теб и ти на него, бяхте заедно, а сега какво? Отговори ми, Жо, отговори ми!
	Жозефин оставяше телефонната слушалка, притваряше очи, притискаше главата си с две ръце. Да не си припомня онези времена, да забрави, да забрави… Гласът от телефона отекваше, разбесняло се таласъмче, което се вихреше в буен танц.
	— Примиряваш се да стоиш затворена между четири стени… нали? Питам се заради какво? Заради какво, Жо, майната му! Нямаш право да…
	Жозефин запокитваше телефона в стената.
	Искаше да забрави щастливите дни.
	Онези дни, в които се разтваряше, потъваше в него, забравяше се в него, сливаше се с него.
	Когато се вкопчваше в щастието да бъде в тялото му, в устата му.
	Когато мислеше за тези дни, слагаше пръст на устните си и шепнеше: Филип… Филип…
	Нямаше да го каже на Шърли.
	Нямаше да го каже на никого.


	Единствен Дю Геклен знаеше.
	Дю Геклен, който не задаваше въпроси.
	Дю Геклен, който скимтеше, който не я изпускаше от очи, когато я връхлетеше мъката, когато сведеше ниско-ниско поглед и се оставяше скръбта да я повали.
	Той се суетеше край нея, от гърлото му се надигаше печално стенание, той клатеше глава и отказваше да я вижда в това състояние.
	Донасяше каишката си, която тя никога не му слагаше, оставила я бе да ръждясва в панерчето при ключовете, в антрето. Пускаше я пред нея, сякаш я подканяше да излязат, хайде, ела, ще се разсееш…
	Тя се подчиняваше на ужасно грозното си куче.
	Двамата поемаха към Булонския лес, отиваха да потичат по брега на езерото.
	Тя бягаше, той я следваше.
	Неизменно. Бягаше бавно, мощно, равномерно. Не й позволяваше да намалява темпото, да спира, да обляга чело на кората на дърветата и неспособна да издържа повече, да избухва в непоносимо тежко ридание.
	Тя правеше една, две, три обиколки. Бягаше, докато усетеше как раменете й, вратът й, краката й се вцепеняват, как сърцето й натежава като олово.
	Докато останеше без капчица сила.
	Падаше на тревата, а Дю Геклен тежко се отпускаше до нея. Той дишаше шумно, тръскаше се, от муцуната му хвърчаха слюнки. Държеше главата си високо вдигната, беше нащрек, не позволяваше на никого да се доближи до тях.
	Едър, обезобразен, пръхтящ черен дог, нашарен от безброй белези, позакърпен тук-там, той беше верният й страж.
	Тя затваряше очи и по скованото й от мъка лице потичаха сълзи на отчаяние.

	* * *

	Шърли хвърли поглед към трите зелени ябълки, мандарините, бадемите, смокините и лешниците, сложени в оранжевата глинена купа на кухненската маса, и си помисли, че ще си хапне, след като се върне от езерото в Хампстед.
	Независимо от ранния час, студа и ситния дъждец, Шърли отиваше да плува.
	Плуването й помагаше да забрави. Да забрави, че отново се е провалила в желанието си да изтръгне Жозефин от ноктите на тъгата. Всяка сутрин се повтаряше едно и също — нов провал.
	Чакаше подходящия момент. Моментът, когато Зое излизаше за училище, а Жозефин, останала сама, шета в кухнята боса, по пижама, наметната със стар пуловер.
	Тогава набираше номера й.
	Започваше да говори, говореше, говореше и накрая оставяше слушалката без никакъв резултат.
	Не знаеше какво да каже, какво да направи, какво да измисли. Пелтечеше от безсилие.
	И тази сутрин пак се провали.


	Грабна плетената шапка, ръкавиците, палтото, сака с нещата за плуване — бански, очила, хавлия — и ключа, с който заключваше колелото си.
	Всяка сутрин се гмуркаше в ледените води на хампстедското езеро.
	Навиваше часовника за седем, изтърколваше се от леглото, спускаше крака на пода, като се ругаеше, жалка глупачка! Ти мазохистка ли си, или какво? Пъхаше глава под крана на чешмата, приготвяше си чаша врял чай, звънеше на Жозефин, хитруваше, въртеше, сучеше, оплиташе се, проваляше се, затваряше телефона, нахлузваше си анцуга, дебелите вълнени чорапи, дебел пуловер, отгоре още един, грабваше сака и поемаше в студа и дъжда.


	Тази сутрин спря пред огледалото в антрето.
	Извади тубичка гланц за устни, мацна леко от перлено розовата смес и стисна устни, за да я разнесе равномерно. Сложи лек туш на миглите, от ония, дето не се разтичат във водата, дискретно освежи страните си с руж, скри късата си коса с вълнена шапка с бели плетеници, извади няколко кичура, нави ги на пръста си и удовлетворена от вида си, дръпна силно вратата и се спусна по стълбите, готова да яхне колелото си.
	Беше старо колело. Ръждясало. Шумно дрънчеше. Подарък от баща й за една Коледа, която посрещнаха в служебното му жилище в Бъкингамския дворец. Гари беше десетгодишен. Огромна елха, бляскави топки, снежинки от памук и червено колело с осемнайсет скорости, украсено с голяма сребърна фльонга. За нея.
	Навремето колелото беше лъскаво, червено, с фар, с хромирани части. Днес беше…
	Не можеше да го опише точно. Казваше си, че е изгубило блясъка си.


	Неуморно въртеше педалите.
	Избягваше автомобилите и двуетажните автобуси, които лесно можеха да я размажат, поднасяйки на завоите. Свиваше ту наляво, ту надясно, с една-единствена цел — да се добере до Хийт Роуд, Хампстед, Северен Лондон. Мина покрай ресторанта „Спаниардс Ин“, поздрави Оскар Уайлд, пое по велоалеята, като ту се изкачваше, ту се спускаше. Задмина Белсайс Парк, из който са се разхождали Байрон и Кийтс, отбеляза златножълтите и огненочервените листа, затвори очи, отвори ги, остави колелото на ужасния паркинг и… се бухна в зеленикавите води на езерото. Тъмните води с реещите се дълги кафяви вейки на водораслите, с клоните, потопени във водата, с патиците и лебедите, които се вдигаха във въздуха със страхотен крясък, ако някой доближеше…
	Дали имаше вероятност да го срещне, преди да се гмурне във водата?
	Мъжът с велосипеда, който рано сутрин идваше на леденостудените езера. Срещнаха се миналата седмица, когато спирачката на Шърли отказа по нанадолнището на Парлиъмънт Хил и тя се заби право в него.
	— Съжалявам — промърмори тя, намествайки падналата на очите й плетена шапка, която й пречеше да вижда.
	Разтърка брадичката си. При удара лицето й се бе ударило в рамото на мъжа.
	Той слезе от колелото си и дойде да огледа нейното. Единственото, което виждаше от него, бе същата плетена шапка като нейната, широк гръб, опънал канадка на червени карета, наведен над предното колело, и два крака в бежов кадифен панталон на широки райета, поизносен на коленете.
	— Спирачката ви. Издъхнала е, затова е отказала… Не го ли забелязахте по-рано?
	— Колелото е старо. Ще се наложи да го сменя!
	— Би било най-добре…
	Беше се изправил.
	Погледът на Шърли се бе преместил от прокъсания кабел на спирачката върху лицето на мъжа. Имаше вид на добър човек. Лицето му излъчваше топлота, приветливост и нещо, нещо, което… Тя затърси точните думи, за да успокои разразилата се в душата й буря. Внимание! Внимание! Буря със сила на вятъра седма степен, шушнеше един тънък гласец. Лице нежно и смело, изразяващо вътрешна сила, която се набиваше в очи, но без да се натрапва. Лице на добър човек с открита усмивка, очертана челюст, засмени очи и гъста, кестенява коса с непокорни кичури, измъкнали се изпод шапката. Не можеше да откъсне поглед от това лице. Имаше вид на, на… крал, който притежава богатство без никаква стойност в очите на околните, но от изключително значение за него. Да, точно така — вид на скромен и жизнерадостен крал.
	Тя стоеше и го зяпаше, сигурно отстрани изглеждаше ужасно глупава, защото той кратко се засмя и заяви:
	— На ваше място щях да се прибера пеша… бутайки колелото. Защото в противен случай до довечера ще сте се забъркали в кой знае колко пътни произшествия.
	И понеже тя не отговаряше — бе вперила очи в неговите и се опитваше да се отдели от погледа му, преливащ от нежност и сила, поглед, от който се чувстваше напълно объркана, глупава и неспособна дума да обели, — той бе добавил:
	— Хм… Познаваме ли се?
	— Не ми се вярва.
	— Оливър Бун — беше се представил той, подавайки ръка.
	Дълги, тънки, дори можеше да се каже, нежни пръсти. Пръсти на артист.
	Досрамя я, че го бе оставила да човърка колелото й.
	— Шърли Уорд.
	Ръкостискането му беше силно и тя едва не извика от болка.
	Изсмя се глупаво като малко момиченце, което отчаяно се старае да си възвърне авторитета, който за нула време е изгубило безвъзвратно.
	— Ами… добре тогава, благодаря.
	— Няма защо. Трябва само да внимавате…
	— Обещавам.
	Тя се бе качила на колелото и бе продължила към езерото, въртейки бавно педалите, краката й почти докосваха земята, за да може да спре, ако се наложи.


	Пред езерото имаше табела с надпис:


	_Катеричките в Сентрал Парк са тъжни в понеделник_
	_No dogs_
	_No cycles_
	_No radios_
	_No drowning_*
	[* Забранено за кучета, велосипеди, музика, давенето забранено (от англ.). — Б.пр.]


	Последното изречение страхотно я развеселяваше. Давенето забранено! Английският хумор — ето кое най-много й бе липсвало по време на изгнанието й във Франция. Френските анекдоти не можеха да я разсмеят и непрекъснато си повтаряше, че е англичанка до мозъка на костите.
	Привърза велосипеда си към оградата и се обърна.
	Той тъкмо привързваше своя, малко по-нататък.
	Почувства се неудобно.
	Не й се искаше да се получи, че все едно го следи, но очевидно и двамата отиваха на едно и също място. Грабна сака с нещата си за плуване и попита:
	— И вие ли плувате?
	— Да. Преди ходех на езерото, в което плуваха само мъжете, но всъщност… хм… Струва ми се, че предпочитам това, в което и двата по…
	Той спря на средата на думата. Щеше да каже това, в което плуват и мъже, и жени, но се сепна.
	Аха, така значи, отбеляза Шърли наум, и той се притеснява. Ще се окаже, че и той се е почувствал неловко. Квит сме, значи: едно на едно.
	И веднага се почувства по-свободно. Сякаш товар падна от раменете й.
	Свали шапка, тръсна глава да разроши косата си и попита:
	— Ще вървим ли?


	Двамата плуваха дълго, дълго.
	Бяха единствените. Студът режеше. Капки вода ги боцкаха по ръцете и раменете. На брега стояха рибари. Лебедите важно-важно пореха водата. Главите им се показваха над високите треви. Надаваха кратки, стържещи крясъци, гонеха се, шумно пляскайки с криле, кълвяха се и се оттегляха, поклащайки се гневно.
	Той плуваше кроул, бързо, мощно, равномерно.
	Известно време тя успяваше да поддържа темпото, но внезапно той дръпна рязко напред и заплува сам.
	Тя продължи също сама, без да проявява повече никакъв интерес към него.
	Когато показа глава над водата, той бе изчезнал.
	Шърли се почувства страхотно самотна.


	Тази сутрин нямаше колело, привързано за дървената ограда. Надписът „Давенето забранено“ не извика усмивка на устните й.
	Реши, че това е лоша поличба.


	Опасяваше се, че влиза в дупка.
	Тази мисъл никак не й хареса.
	Въздъхна. Съблече се, безразборно пускайки дрехите си на дървения мостик.
	Събра ги и ги подреди.
	Обърна се да провери дали не пристига на бегом.
	Гмурна се.
	Усети някакво водорасло да се увива в краката й.
	Стресна се.
	И заплува кроул с глава под водата.
	Все още можеше да го забрави.
	Всъщност не помнеше името му.
	Освен това отказваше да се поддава на подобни вълнения.
	Червена канадка на шотландски карета? Плетена вълнена шапка? Стар, износен панталон! Пръсти на часовникар. Глупости!
	Не беше романтичка. Не. Беше една самотна жена, която мечтаеше да си има някого. Търсеше нечие рамо, на което да се облегне, уста, която да целува, ръка, която да хване, за да пресече улицата под воя на автомобилните клаксони, внимателно ухо, на което да доверява незначителни, глупави тайни, някого, с когото да гледа телевизионния сериал „Ийстендерс“*. Идеалният идиотски телевизионен сериал, който гледате двамата, когато сте влюбени, тоест оглупели.
	[* „Ийстендерс“ — английски телевизионен сериал. Описва живота на обитателите на въображаемия квартал „Уолфорд“ в Източен Лондон. — Б.пр.]
	Защото от любовта оглупяваш, моето момиче, си каза тя, енергично загребвайки с ръце, сякаш беше очевиден факт, който трябваше да си набие в главата. Така че, не го забравяй. Сама си, окей, писнало ти е, окей, мечтаеш да изживееш любов, прекрасна любов, но не забравяй — от любовта се оглупява. Така си е, не подлежи на обсъждане, точка. Отнася се най-вече за теб. Виж докъде те докара любовта! Спомни си как всеки път оплескваше нещата. Ти имаш дарбата да колекционираш всякакви пропаднали типове, нищо чудно и този с ангелската физиономия да се окаже току-що излязъл от затвора!


	Мисълта й подейства отрезвяващо и тя плува в продължение на още четирийсет и пет минути, изтласквайки от ума си всяка мисъл както за мъжа с карираната канадка, така и за последния си любовник, който беше скъсал с нея, изпращайки й есемес. По последна мода. Мъжете се измъкваха тихомълком. Използваха палците си, за да се сбогуват. За предпочитане натракваха посланието фонетично: напускам те Чао.
	Бе й се сторило, че долавя нещо различно в погледа на мъжа с канадката — внимание, загриженост, топлота… Не й бе хвърлил разсеян поглед, беше я погледнал истински.
	Гледам: насочвам поглед, наблюдавам, обръщам се към.
	Гледам с добро око: отнасям се добронамерено.
	А ако гледаме с две добри очи? Значи, се отнасяме изключително добронамерено.
	Поглед, лишен от каквато и да е настоятелност, похотливост. Поглед елегантен, изпълнен с топлота. Не един от онези бегли, невиждащи погледи. Поглед, който държи на душата, настанява я в удобен фотьойл, предлага й чаша чай, добавя мъничко мляко, повежда разговор.
	Именно подетият разговор я бе развълнувал.
	Вълнението, което оттогава я караше да сънува будна, да събира едно + едно, вълнението, което пораждаше у нея желание да създаде двойка.
	Ето на, изрекох го гласно, каза си тя, излизайки от водата и търкайки се здраво с хавлията. Искам да се получи едно + едно. Писна ми да съм самотна единица. Щото в края на краищата, самотната единица си е истинска нула, нали така?


	С кого правеше тя едно + едно?
	Със сина си ли? Все по-рядко.
	И това беше напълно в реда на нещата! Той си има свой живот, свой апартамент, свои приятели, своя любима. Все още не е направил кариера, но и това ще стане… Аз самата знаех ли какво искам, когато бях на двайсет години? Тогава спях с когото ми падне, наливах се с бира, пушех трева, търкалях се в калта, носех черни кожени миниполи, чорапогащници с бримки, дупчех си носа… и забременях!
	Ще трябва да се примиря — не съм способна да създам двойка с никого. От мъжа в черно насам.
	По-добре да не мисля за онзи. Едва се измъкнах от него. Хайде, момиче, успокой се. Научи се на смирение, привикни със самотата, с целомъдрието…
	Последната дума й дойде повече, прищя й се да я изплюе.


	Върна се вкъщи, прибра колелото си и се замисли за Жозефин.
	Тя е моята любов. Обичам я. Но не с онази любов, която те кара да обгръщаш нечии рамене и да се гушиш в леглото. Способна съм да покоря Хималаите по еспадрили, за да съм с нея. Затова съм нещастна, защото не мога да й помогна. Ние сме като двойка възрастни любовници, които взаимно се дебнат, единият очаква другият да се усмихне, за да се усмихне и той.
	Пораснахме заедно. Учехме заедно житейските уроци. Осем години съвместен живот.


	Бях се скрила в парижкото предградие Курбвоа, за да избягам от мъжа в черно. Беше разбрал коя съм и ме преследваше, за да ме шантажира.
	Избрах това място случайно, забивайки върха на молива в картата на парижките околности. Курбвоа. Голям блок с балкони, опръскани с ръждиви петна. Изобщо нямаше да му мине през ума да ме търси при ръждясалите балкони.
	Жозефин и Антоан Кортес. Ортанс и Зое. Семейството от съседния апартамент. Типично френско средностатистическо семейство. Гари постепенно забравяше английския. Аз печех торти, кексове, сладкиши и пици, които продавах на предприятия за разни празненства, за сватби, за ознаменуване на бармицва*. Лъжех, че така си изкарвам хляба. Разказвах, че съм дошла във Франция, за да забравя Англия. Жозефин ми вярваше. Един ден неочаквано й разкрих всичко — голямата любов на баща ми и името на майка ми… Детските ми години, прекарани из червените коридори на Бъкингам, когато правех кълбо напред и кълбо назад по дебелия червен мокет и подвивах коляно за реверанс пред майка ми, кралицата. Това, че бях незаконородено дете, копеле, което се криеше по етажите, но и дете на любовта, добавях със смях, за да прикрия вълнението, което прозираше в думите ми. Жозефин…
	[* Бармицва — еврейска церемония за отпразнуване на религиозна зрелост при момчетата, обикновено на 13 години. — Б.пр.]
	Общото ни минало прилича на албум със снимки. Албум, в който са подредени старите ни страхове, необузданите смехове при фризьора, изгорелите сладки, мушнатите глави под водата в мивката на тоалетната на луксозните хотели, пуйките с кестени, филмите, които сме гледали, разтърсени от ридания, надеждите, тайните, доверени край басейна. На нея мога всичко да кажа. Тя умее да ме изслушва. А и погледът й е нежен, пълен със сила и решителност.
	Напомня малко на погледа на мъжа с червеното карирано яке.
	Шърли се плесна по бузата и се затича нагоре по стълбите.


	В кухнята я чакаше Гари.
	Той имаше ключове от апартамента й, можеше да идва когато пожелае.
	Един ден тя го попита дали не му идва наум, че може да я свари в компанията на някой поклонник? Той я бе изгледал изненадан. Ами… Не… В такъв случай нека ти обясня, че е напълно възможно! Окей, следващия път ще вляза на пръсти! Не знам дали ще е достатъчно — аз не идвам у теб, без да те предупредя по телефона…
	Той леко се усмихна, развеселен, все едно казваше, ти си ми майка, не може да се въргаляш в леглото с разни мъже. Внезапно се почувства много стара. Аз съм едва на четирийсет и една, Гари! Ми това си е старост, не е ли? Не съвсем! Човек може да прави любов до осемдесет и шест годишна възраст и аз съм изпълнена с решимост да го сторя! Няма ли да те е страх да не си счупиш нещо?, попита той изключително сериозно.


	Вдигна учудено вежди, когато тя си свали шапката и тръсна мократа си коса.
	— От басейна ли идваш?
	— От много по-хубаво място. Бях на езерото в Хампстед.
	— Искаш ли яйца на очи с бекон и гъби, наденичка, домат и картофки? Черпя те една закуска…
	— _Of course, my love!_ Отдавна ли си тук?
	— Имам да ти казвам нещо! Не търпи отлагане!
	— Нещо сериозно?
	— Мда…
	— Даваш ли ми време да си взема един душ?
	— Мда…
	— Престани да повтаряш „мда“, не звучи мелодично…
	— Мда…
	Шърли го плесна леко с шапката си, но той избегна удара, прихвайки.
	— Върви се измий, мамо, вониш на тиня!
	— О! Наистина ли?
	— Миризмата никак не е секси!
	Той протегна ръце, за да се предпази от ударите на майка си, която, заливайки се в смях, пое на бегом към банята.


	Обичам го, страшно го обичам това хлапе! Той е моето слънчице, северното ми сияние, моето сладкишче, малкият ми принц, опората ми, отдушникът ми… Тананикаше си тези думички, докато се сапунисваше с ароматния сапун от „Окситан“, ухаещ на канела и портокал. Воня на тиня ли? И дума да не става! Воня на тиня! Какъв ужас! Кожата й ухаеше, беше нежна и гладка и тя благодари на Бога, че я е създал висока, слаба, мускулеста. Човек никога не може да се отблагодари на родителите си за безценните подаръци, които е получил по рождение… Благодаря, татко! Благодаря, майко! Никога няма да се осмели да го каже на майка си. Наричаше я „майко“, никога не й говореше за сърцето и за тялото си и сдържано я целуваше само по едната буза. Не по двете. Две целувки щеше да бъде неуместно. Странно бе това разстояние, което винаги бе съществувало между нея и майка й. С времето привикна. Научи се да разпознава нежността зад скованото държане и отпуснатите в скута длани. Долавяше я по внезапната лека кашлица, повдигнатото рамо, искрицата в очите, ръката, която поглажда подгъва на полата. Бе свикнала, но понякога това не й стигаше. Не можеш да се отпуснеш, да кажеш нещо по-грубичко в нейно присъствие, да я потупаш по рамото, да й свиеш джинсите, червилото, машата за къдрене. Един път… беше по времето на мъжа в черно, мъката така я бе притиснала и похлупила, че не знаеше как… как да се освободи от този мъж, от опасността, която представляваше… бе помолила да се види с майка си, беше я прегърнала и майка й се бе оставила, без да помръдне, сякаш държеше в ръце парче дърво. Ръцете й отпуснати по тялото, главата изправена, стараеше се да запази прилично разстояние между себе си и дъщеря си… Изслуша я, без да промълви думичка, но се задейства. Шърли се бе разплакала, когато разбра какво правеше за нея майка й, единствено и само за нея. Едри сълзи, които течаха по бузите й, за всички онези случаи, когато не беше плакала.
	Пубертетските несгоди си ги изкарваше на баща си. Майка й нямаше да одобри подобно поведение. Майка й бе свъсила чело, когато се върна от Шотландия с Гари на ръце. Беше на двайсет и една. Майка й леко се бе отдръпнала, шокирана, и бе прошепнала, че поведението й е неуместно. „Неуместно!“
	Майка й умееше да подбира думите си и винаги се владееше.


	Шърли излезе от банята, навлякла голяма хавлия с цвят на лавандула, увила главата си с бял пешкир.
	— А, ето го и Великия Мамамуши*! — провикна се Гари.
	[* Великия Мамамуши — герой от комедията на Молиер „Буржоата благородник“, мним пратеник на султана в двора на благородника господин Журден… — Б.пр.]
	— Явно си в прекрасно настроение…
	— Затова съм дошъл да си поговорим… преди това обаче опитай и ми кажи мнението си за яйцата. Преди да ги махна от котлона, ги ръснах с малинов оцет, който взех от партера на „Хародс“…
	Гари се проявяваше като ненадминат готвач. Беше придобил дарбата си във Франция по времето, когато се размотаваше в кухнята и наблюдаваше майка си, която се въртеше покрай печката, препасала бяла престилка, вдигнала вежди в очакване, докато опитваше гозбите с дървената лъжица. Способен бе да прекоси Лондон от единия до другия край, за да открие подходящата съставка за някое ядене, необходимата му нова тенджера или току-що пристигналото сирене.
	Шърли бодна с вилицата парченце препечен бекон, вкуси наденичката, пържените гъбки, картофките. Пукна жълтъка, опита. Поля яденето със соса от пресни домати, подправен с босилек.
	— Браво! Чудесно! Сигурно се въртиш край печката от ранни зори!
	— Съвсем не, пристигнах едва преди час.
	— Да не си паднал от леглото? В такъв случай сигурно работата е от изключително значение…
	— Да… Вкусно ли е, наистина ли? Усещат ли се малините?
	— Наслаждавам се на всяка хапка!
	— Хубаво… Радвам се, че ти харесва, но не съм дошъл да си говорим на готварски теми!
	— Жалко, много обичам, когато готвиш…
	— Видях се със стара майка.
	Гари наричаше баба си „стара майка“.
	— … Най-накрая се съгласи да уча музика. Събрала е необходимата й информация, пуснала е хрътките си по следата „Музикално образование“ и ми е намерила преподавател по пиано…
	— Преподавател по пиано, тук в Лондон, който ще ми дава частни уроци, ще ме докара до нужното ниво, след което ще постъпя в отлично училище в Ню Йорк… при положение че резултатите от обучението са достатъчно убедителни. Отворила ми е кредитна линия, с една дума, взела ме е на сериозно!
	— Направила е всичко това? Заради теб?
	— Стара майка е очарователна под желязната си броня. Сега да ти разясня нещата. Свиря шест месеца под ръководството на въпросния учител и хоп, отлитам за Ню Йорк, където се записвам в онова прочуто училище, което според нея е върхът в тази област.


	Ще замине. Той щеше да замине. Шърли дълбоко си пое въздух, за да овладее обзелата я тревога. Харесваше й да го вижда свободен, независим в просторния му апартамент до Хайд Парк, недалече от нейния. Харесваше й да знае, че момичетата са луди по него, че всичките госпожички тичат подире му. Надуваше се, преструваше се на безразлична, обаче сърцето й тупкаше учестено. Моят син… гордо си казваше тя. Моят син… Дори си позволяваше да се прави на великодушна майка, на либерална майка, която проявява разбиране… Обаче не й харесваше мисълта, че той ще замине далече, много далече, при това не по нейно желание, а по желанието на баба му. Беше й малко криво, обидно.


	— Имам ли право да кажа и аз нещо? — попита тя, опитвайки се да говори със спокоен тон.
	— Разбира се, ти си ми майка!
	— Благодаря.
	— Мисля, че стара майка този път е права… — настоя Гари.
	— Естествено, след като е съгласна с теб!
	— Мамо, аз съм на двайсет години… Рано ми е да съм благоразумен! Позволи ми да уча пиано, умирам от желание, искам да направя опит, за да разбера дали имам дарба, или не. Ако нямам, ще се посветя на наденичките и картофите…
	— И кой е този преподавател, който ти е намерила?
	— Пианист, забравих му името, но е изгряваща звезда… Не се е прочул все още, но е на път… Ще се срещна с него следващата седмица.
	Значи, всичко е решено. Искаше да чуе мнението й, защото не желаеше да я засегне, но жребият бе хвърлен. Не можеше да не отбележи деликатността на сина си, оцени жеста му и бурята, разразила се в ума й, утихна.
	Протегна ръка и го погали по бузата.
	— Значи… си съгласна?
	Той едва не извика.
	— При едно условие… да се занимаваш сериозно със свирене, да учиш солфеж, хармония… Да работиш истински. Питай баба ти в кое училище можеш да се запишеш, докато дойде време да отидеш в Ню Йорк… Тя трябва да знае, след като е уредила всичко!
	— Не бъди…
	Той млъкна, за да не я нарани.
	— Ревнива? Не. Само ми стана малко мъчно, че сте ме изолирали…
	Гари изглеждаше разочарован и тя се насили да се разсмее, за да го разведри.
	— Не, не! Няма нищо, уверявам те… Ти вече си пораснал и трябва да свиквам с тази мисъл…


	Трябва да сложа юзди на любовта си.
	Да не прекалявам с нея. Да не го задушавам.
	Досега двамата бяха почти като двойка. Още един човек, с когото съм създала някаква странна двойка. Жозефин, Гари, май повече ме бива по тайните двойки, отколкото по официалните. Повече ме бива в споделянето, в съучастничеството и нежността, не ставам за годежни пръстени и венчавки.


	— Винаги ще съм до теб, мамо… Знаеш го.
	— Да, и това е много добре! Аз съм една стара мърморана…
	Той се усмихна, взе си една зелена ябълка, заби здраво зъби в нея и на Шърли й стана мъчно, виждайки как му олеква. Знак, че нещата са уредени. На двайсет години съм, искам да съм свободен, независим. Да правя каквото искам с живота си. И най-вече, да престанеш да ми се месиш. Остави ме да живея, да получавам рани, да се изхабявам, да се уча, да отнасям удари, да си вадя поуки, остави ме да скачам нагоре-надолу, преди да заема отреденото ми място.
	Нормално, реши тя, вземайки на свой ред една зелена ябълка, иска да бъде самостоятелен. Да не се съобразява с мен. Има нужда от мъжко присъствие. Не е имал баща. Ако въпросният учител по пиано може да го замести, нека го замести! Аз минавам на заден план.
	Гари бе израснал сред жени — майка му, баба му, Жозефин, Зое, Ортанс. Нуждаеше се от мъж. Мъж, с когото да си говори за мъжки работи. Чудя се за какво ли си говорят мъжете? И говорят ли си изобщо?
	Прогони присмехулната мисъл и захапа ябълката.
	Щеше да се превърне в неангажираща, лека майка. В майка балон.
	Щеше да излива любовта към сина си, пеейки под душа. Да пее високо, както се пее за любов, за която не искаш да признаещ.
	Или да си затваря устата и да не издава звук.


	Двамата бяха изхрупали ябълките и се гледаха усмихнати.
	В тишината две усмивки си разказваха, едната — началото на една история, другата — края. Тишината ознаменува края на живота, който бяха водили заедно. Тишина, в която тя почти чуваше как сърцето й се къса.


	Шърли не харесваше такъв вид тишина.
	Тя предвещаваше неприятности.
	Опита се да разведри обстановката, заговори за фондацията си, за удържаните победи в битката й с наднорменото тегло. За следващата си битка. Беше й нужна нова кауза. Тя обичаше да се бори. Не за някакви мъгливи идеологии, нито за кресливи политици, а за каузи от обикновения живот. Да защитава ближния си от ежедневните опасности, от прикритите измами, като тези на индустриалците от хранителната промишленост, които уж намаляват цените, а всъщност намаляват грамажа и сменят опаковките. Беше получила резултатите от едно изследване на тази тема и оттогава не спираше да се гневи…
	Гари я слушаше, без да я чува.
	Играеше си с две мандарини, търкаляше ги по масата, между чашата и чинията, по едно време взе едната, обели я, подаде й едно парченце.
	— Как е Ортанс? — попита Шърли, въздъхвайки примирено пред очевидната липса на интерес от страна на Гари.
	— Ортанс никога няма да се промени… — отвърна той, свивайки рамене.
	— А Шарлот?
	— Скъсахме. Поне така мисля… Не сме пуснали обява във вестниците, но така стоят нещата…
	— Край, наистина ли край?
	Мразеше се за тези въпроси. Обаче не можеше да се сдържи — на всяка цена трябваше да заличи настанилата се помежду им тишина с купища идиотски въпроси.
	— Мамо! Престани! Много добре знаеш, че не обичам, когато…
	— Добре, добре — отвърна тя, надигайки се от стола. — Край на аудиенцията, ще разтребвам!
	Започна да раздига масата и да нарежда чиниите в миялната машина.
	— На всичко отгоре ме чака страхотно много работа… Благодаря за закуската, много ми се услади…
	Сега търкаляше по масата смокините. С дългите си пръсти, които бягаха по дървения плот. Без капка припряност. Бавно, методично.
	Сякаш нямаше закъде да бърза.
	Сякаш нямаше закъде да бърза, преди да зададе въпроса, който го измъчваше. Знаеше, че не бива да го задава, защото жената насреща, жената, която нежно обичаше, с която от толкова време бяха един отбор, с която бе победил безброй лами и пепелянки, която за нищо на света не искаше да нарани и да обиди… тази жена щеше да бъде наранена и обидена. По негова вина. Защото се готвеше да разчовърка една стара рана.
	Обаче трябваше да разбере.
	Трябваше да си премери силите с другия. С онзи, с непознатия. В противен случай никога нямаше да бъде нещо цяло.
	Завинаги щеше да си остане само половинка.
	Половин мъж.


	— Наведена над съдомиялната, Шърли нареждаше вилиците, лъжиците и ножовете в панерчето, определено за прибори, когато въпросът я удари в гърба.
	Подло.
	— Мамо, кой е баща ми?

	* * *

	Често пъти се залъгваме, че миналото е минало. Че никога повече няма да се сблъскаме с него. Сякаш е било записано в магически тефтер и вече се е изличило от само себе си. Смятаме, че с годините сме прескочили капана на младежките грешки, евтините любовни приключения, провалите, подлите постъпки, лъжите, долните пазарлъци, предателствата.
	Казваме си, че старателно сме минали с метлата. Всичко сме смели под килима.
	Казваме си, че миналото заслужено си носи името „минало“.
	Излязло от мода, неактуално, задминато, подминато, останало зад нас.
	Погребано.
	Обърнали сме чисто нова страница. Страница с красивото име „бъдеще“. Живот, за който се чувстваме отговорни, с който се гордеем, който сме си избрали. Защото в миналото човек невинаги е можел да избира. Подчинявал се е, бил е под чуждо влияние, не е знаел какво иска, какво да мисли, търсил се е, бил е „за“, „против“, приемал е неясни предизвикателства. Затова са измислили думата „минало“ — за да напъхат в нея всичко, което ни е пречело, карало ни е да се червим, да треперим.
	Един ден обаче то се връща.
	Избутва настоящето. Настанява се. Замърсява въздуха, който дишаме.
	Накрая дори затъмнява бъдещето.


	Шърли си въобразяваше, че се е освободила от миналото си. Беше повярвала, че никога вече нямаше да чуе за него. Когато все пак й се случеше да си го припомни, тръскаше глава и суеверно свиваше два пръста, шепнейки: махай се. Стой където си. Не можеше да обясни смислено защо го прави, но произнасяйки двете думи, смяташе, че е прогонила опасността. Подминаваше я, без да й обърне внимание. Но ето че тя се връщаше. Чрез този, когото обичаше най-много, собствения й син.
	Нямаше къде да избяга. Не и този път. Веднъж вече го бе сторила.


	От това минало имаше син.


	Окей, реши тя, поглеждайки отворената миялна, окей…
	Не си струваше да отрича. Гари не бе заченат от Светия дух. Гари си има баща и иска да се запознае с него. Напълно нормално желание, поеми си дълбоко дъх, преброй до три и застани очи в очи с действителността.
	Тя включи машината, обърса си ръцете с една кърпа, преброи едно, две, три и се обърна към сина си.
	Погледна го право в очите и попита:
	— Какво точно искаш да знаеш?
	Чу гласа си, прекалено висок, леко разтреперан, сякаш се чувстваше виновна. За какво по-точно, се окопити тя, какво лошо съм сторила? Нищо. В такъв случай… Недей да се унижаваш, сякаш си извършила престъпление.
	Скръсти ръце на гърдите си и застана изправена. Цял метър и седемдесет и девет се приготви да посрещне удара. Даваше си кураж, насърчаваше се мислено, за да не се остави на страха. Преодоляла съм и други трудни моменти. Няма да позволя да ме извади от равновесие този младеж с жълто около устата, когото съм откърмила.


	— Искам да ми кажеш кой е баща ми и да се запозная с него.
	Произнесе думите ясно и отчетливо, сричка по сричка. Опита се да прозвучи възможно най-неутрално и спокойно. Да не я обвинява, да не й иска сметка, просто да разбере.


	До онзи паметен ден не си бе задавал въпроса.
	Когато попълваше разни формуляри за училище или за издаване на паспорт, в графата баща отбелязваше „неизвестен“, сякаш това беше в реда на нещата, сякаш всички момчета по света имаха „неизвестен“ баща. Случваше се да се изненада от опечаленото изражение, което се изписваше на лицата на някои хора, след като го прочетяха, особено на преподавателите, които прокарваха ръка през косите си, въздъхвайки. Усмихваше се вътрешно и напразно се опитваше да разбере защо го съжаляват.
	През въпросния ден обаче, в клуба по скуош, втурвайки се под душа след една партия с приятеля си Саймън, той го чу да се провиква, впрочем баща ти с какво се занимава… щото забравих… Гари сви рамене, отвърна: нямам баща, влезе в кабинката и пусна врялата вода. Как така… нямаш баща! Всички имаме бащи! Аз пък нямам!, отвърна Гари, докато се сапунисваше и пяната покриваше ушите му с пухкави облачета. Разбира се, че имаш баща… настоя Саймън от другата страна на стената.


	Саймън Мъри беше рижав, нисък и започваше да оплешивява. Бе изпробвал всички възможни лосиони, за които се твърдеше, че допринасят за запазването на някой и друг косъм. Саймън Мъри беше учен. Принадлежеше към екипа, който проучваше в лабораторни условия размножаването на червеите, за да създаде антибиотик на базата на сератицин — субстанция, извлечена от изпражненията на ларвите на зелените мухи, за която се смяташе, че може да се пребори с вътреболничните инфекции. Единственият проблем, уточняваше Саймън, бе, че в настоящия момент се нуждаем от двайсет чаши сок от червеи за получаването на един грам сератицин! Е, приятел, не те виждам скоро с Нобелова награда, кискаше се Гари.


	През въпросния ден бе ред на Саймън Мъри да се изкиска.
	— Да не се вземаш за Исус Христос? — рече той, след като излезе изпод душа и енергично затърка гърба си с хавлията. — В такъв случай майка ти е Дева Мария! Не на мен тия, приятел! Ако не искаш да говориш за баща ти, кажи си и никога повече няма да засегна темата, само не ми разправяй, че нямаш баща! Пълен абсурд.
	Гари се почувства обиден от категоричния тон на приятеля си. Не отговори на въпроса му, само промърмори, _not your business!_ Саймън разбра, че не бива да настоява.


	По-късно, в стаята си, докато слушаше за хиляден път откъс от „Добре темперирано пиано“, се върна на разговора със Саймън.
	Остави пакета с чипса, направен от биологично чисти картофи — единствените, които майка му позволяваше да влизат вкъщи — и си каза на глас, ами да, той е съвсем прав! Трябва да имам баща! Това откритие го развълнува дълбоко.
	Кой ли беше този мъж? Жив ли е? Къде ли живее? Има ли други деца? Какво работи? Защо никога не бе давал признак за живот? Престана да чува пианото на Глен Гулд. Застана пред огледалото, представи си мъж с коса като неговата, същите очи, усмивка, рамене, твърде тесни, според него, леко се прегърби…
	Имам баща.
	Чувстваше се едновременно опустошен, въодушевен, любопитен, учуден, разтревожен, разтреперан от хилядите въпроси, които се блъскаха в главата му.
	Имам баща.
	Първият въпрос, как се казва?
	Когато беше малък и питаше майка си дали си има баща, тя му отговаряше, сигурно, обаче вече не си спомням… и един ден, минавайки покрай Триумфалната арка, му посочи Гроба на незнайния воин и добави „незнаен като твоя баща“. Гари бе погледнал малкия пламък, който гореше под високите аркади, и бе повторил: „незнаен“.
	Повече не отвори уста на тази тема и кръсти баща си „Неизвестен“ за нуждите на училищните и всевъзможните други формуляри.


	Тази сутрин обаче, застанал в кухнята на апартамента на майка си, той държеше да узнае истината.
	И тъй като майка му въздъхна, без да му отговори, той добави:
	— Искам да науча всичко. Дори да е неприятно и тежко за мен да го чуя…
	— Сега? Веднага? На мига? Опасявам се, че разказът ще отнеме доста време…
	— Да те поканя на вечеря тогава? Тази вечер свободна ли си?
	— Не, имам събрание с асоциацията. Участваме в проект, който се състои в това, да обикаляме училищата и да разясняваме как е правилно да се храним. Трябва да подготвим всичко. Заета съм всяка вечер до събота…
	— Тогава в събота вечер. При мен.
	Шърли поклати глава.
	— Ще ти сготвя…
	Тя се усмихна и каза:
	— Ако смяташ да ме разчувстваш…
	Той стана от стола, отиде до нея, широко разтвори ръце и тя се втурна с главата напред, все едно бягаше от буря.
	Той я погали нежно по косата и прошепна:
	— Мамо, никога няма да тръгна срещу теб. Никога…
	Целуна я, взе си нещата, обърна се на прага и дълго я гледа, преди да си тръгне.


	Шърли се отпусна на един стол и преброи: едно, две, три, не се поддавай на паниката, едно, две, три, кажи цялата истина, единствено и само истината, дори да не е обвеяна със слава.
	Ръцете й трепереха, краката й трепереха, осъзна, че се страхува. Страхува се от възкръсващото минало. Страхува се синът й да не я съди. Страхува се да не й се разсърди. Страхува се невероятно силната им и красива връзка отведнъж да не се скъса. Това няма да имам сили да понеса, помисли си тя, опитвайки се да преодолее треперенето. Имам сили да се бия с хулигани, да ми извадят зъб без упойка, да ми зашият рана на живо, да понасям да ме малтретира един мъж в черно, но него нямам сили да го изгубя от поглед дори за минутка. Няма да го преживея. Излишно е да се правя на смела, ще изгубя охота за живот и сили да се боря…


	Няма смисъл да се отричаш от миналото си, да отлагаш сблъсъка, по-добре е да го посрещнеш открито. В противен случай миналото ще настоява и ще увеличава цената, която трябва да платиш, докато не клекнеш и не промълвиш: добре, предавам се, ще кажа всичко…
	Понякога е много късно…
	Понякога злото е сторено…
	Понякога е прекалено късно да признаеш истината…
	Вече никой не ти вярва. Или няма желание да ти повярва, да те изслуша, да ти прости.
	Тя се изправи, едно, две, три, и си каза, че в събота вечер ще му каже всичко.

	* * *

	Вредните хора биват всякакви.
	Такива, които вредят случайно, от разсеяност или от безделие, други го правят упорито, арогантно, има и такива, които са се разкаяли, първо се втурват да хапят, а после се търкалят в краката ви, молейки за милост… Никога не подценявайте вредните хора. Не мислете, че може да се освободите от тях, като ги изчеткате от ръкава си или ги избършете с парцала.
	Всъщност вредните хора са опасни, защото са като хлебарките — неизтребими.
	В късния предобед, в кантората си с високи прозорци с изглед към „Риджънт Стрийт“, точно над магазина за луксозни обувки „Чърч“ и недалече от ресторант „Уолсли“, където обядваше почти всеки ден, Филип си казваше, че му предстои да застане пред цяла армия хлебарки.


	Всичко започна една ранна утрин, когато Беранжер Клавер му звънна по телефона.
	„Най-добрата приятелка на Ирис“, обичаше да се хвали тя, издавайки устни, сякаш да покаже с мимика голямата си обич.
	Филип неволно се намръщи, чувайки познатото име.
	Последния път, когато се срещна с Беранжер Клавер, тя доста безсрамно му се бе предложила. Кокетно отмяташе с ръка дългата си коса, погледът й се процеждаше през премрежените мигли, бюстът й се вълнуваше в деколтето на блузата. Той строго я бе поставил на мястото й, решавайки, че по този начин се е отървал от нея.
	— На какво дължа честта? — попита сега, натискайки бутона на високоговорителя и грабвайки купчината поща, оставена от секретарката му Гуендолин.
	— Следващата седмица ще идвам в Лондон, та си мислех, че бихме могли евентуално да се видим…
	И понеже той не отговори, тя продължи:
	— Честно и почтено, разбира се…
	— Разбира се — повтори той, докато разпределяше пощата си и в същото време четеше статия във „Файнаншъл Таймс“: „Нищо вече няма да бъде както преди. Стотина хиляди работни места предстои да бъдат закрити в Лондонското сити. Приблизително на една четвърт от персонала. Една страница се затваря. Свърши златното време, в което човек със средни възможности можеше да сложи в джоба си премия от два милиона в края на годината“. В получер шрифт се поясняваше: „Вече не става въпрос за това, колко пари ще изгубите, а как ще оцелеете. От пълна еуфория прекрачихме директно в пълна криза“. Бивш служител на „Лемън Брадърс“ твърдеше: „Жестоко е. Съдебните администратори ни обещаха, че ще си получаваме заплатите до края на годината, след което всеки ще се спасява поединично“.
	Думи като _leverage, credit rating, high yield, overshooter_ се бяха превърнали в зловонни топчета, които изпращаха на боклука, стиснали носа си с два пръста.
	— … затова си мислех — продължи Беранжер Клавер, — че бихме могли да обядваме заедно, за да ти дам всичко…
	— Какво да ми дадеш? — попита Филип, оставяйки вестника настрана.
	— Бележниците на Ирис… Слушаш ли ме, Филип?
	— Как стана така, че ти държиш в себе си някакви бележници на Ирис?
	— Тя се страхуваше да не попаднеш на тях случайно и ми ги повери… Пълни са с пикантни истории!
	„Пикантни“ — още една дума, която го караше да скърца със зъби.
	— След като не е искала да ги чета, значи, не ми е работа да го правя. Според мен е пределно ясно. Следователно не се налага да се срещаме.
	На другия край настъпи дълга пауза. Филип се канеше да затвори, когато чу Беранжер да съска в слушалката:
	— Какъв грубиян си ти, Филип! Като си помисля само как те защитавам всеки път когато започнат да злословят по твой адрес!
	Филип се стресна, чувайки последните думи, но предпочете да затвори. Вредна и извратена, отбеляза си той и помоли Гуендолин, която надничаше през вратата, да му донесе едно силно кафе.
	— Търси ви господин Русо… от кантората в Париж. Предупреждавам ви, бесен е.
	Раул Русо, съдружникът му. Същият, на когото продаде дяловете си и го остави да ръководи адвокатската фирма, когато реши малко да намали темпото. Да се освободи от алинеи, договори, цифри и безкрайни делови обеди. Раул Русо, по прякор Краставата жаба. Той ръководеше парижката кантора, долната му устна бе влажна и плътна, израз на лакомията му. Филип присъстваше на събранията на управителния съвет и му намираше дела в Лондон, Милано, Ню Йорк. Вече работеше на половин ден и това го устройваше чудесно.
	Вдигна слушалката.
	— Раул! Как си?
	— Как можеш да ми задаваш такъв идиотски въпрос! — избухна Краставата жаба. — Това е цунами! Истинско цунами! Пълна катастрофа! Плувам сред папки с дела. Договори, които трябваше отдавна да са подписани, се търкалят навсякъде, хората са уплашени, настояват за гаранции, банкерите треперят! А аз се мъча като грешен дявол.
	— Успокой се, поеми дълбоко въздух… — рече Филип.
	— Лесно е да се каже! Ти се държиш така, сякаш всичко това не те засяга!
	— Всички сме засегнати и всички ще бъдем засегнати. Няма смисъл да изпадаме в паника. Тъкмо обратното… Трябва да запазим спокойствие!
	— Това е надбягване с времето, старче. Загубен си, ако не внимаваш… Всички са вперили очи в договорите и търсят някаква неправилно формулирана клауза, за да не подпишат, да не поемат отговорност, в резултат на което блокажът е пълен. Лайняна работа, ти казвам, лайняна! Търговският съд е затрупан от дела за банкрути и това е само началото. Още нищо не сме видели!
	— Нашите сделки са читави, ще изчакаме бурята да премине и след това ще изкупуваме…
	— Да бе, работа, дето нищо не носи! Аз искам да въртя доходни сделки, а не да кърпя дупките и да ми подхвърлят по някоя пара, искам голямата печалба!
	— Това време приключи…
	— Следващата седмица събрание в Париж! Дотогава пращаме всички в отпуск с намалена заплата. Ти кога можеш да дойдеш? Бележника ми! — изрева той на секретарката си, — донесете ми бележника…
	Уточниха датата и Краставата жаба затвори, като продължаваше да крещи:
	— В твой интерес е да намериш някакво решение, нали за това ти се плаща!
	— Не ми се плаща, Раул. Не съм твой подчинен, никога не го забравяй!
	Раздразнен, Филип остави слушалката. Жалка хлебарка! Гадно насекомо, което с удоволствие би размазал с обувката си. Разбира се, всичко се сриваше… но отново щеше да тръгне нагоре. Щяха да изкупят изгодно ценни книжа и да натрупат още повече пари.
	Или той нямаше да участва в изкупуването.
	Щеше да остави нещата в положението, в което бяха. В гадното им положение.
	Щеше да се махне.
	В последно време все по-често се чувстваше отвратен от всичко.
	От хищническата алчност на хората, от малодушието им, от тесногръдието им. Един търговец на произведения на изкуството го беше осведомил, че сега брокерите търгували книжата на по-ниски цени. Колкото повече губела борсата, толкова повече те си пълнели джобовете. Ами ако акциите тръгнат нагоре? Бе попитал Филип. Няма да стане толкова бързо, тук хората смятат, че по-скоро се очаква срив, във всеки случай подготвят се за такъв сценарий.
	Времената щяха да се променят и това всъщност му се нравеше. Сегашният свят преливаше от прекипели, мръсни страсти. Жълтеникава пяна покриваше някогашното усещане за блясък.
	Искаше му се да измие мръсотията от себе си.
	Днес сутринта стана, изпразни гардеробите си и помоли Ани да отнесе всичко в Червения кръст. Изпита странно чувство на радост при мисълта, че повече няма да вижда всичките тези сиви костюми, бели ризи, раирани вратовръзки.
	Хвърлих униформата, си каза той, свеждайки поглед към купчината дрехи в краката си.


	Когато Филип Дюпен реши да се оттегли от бизнеса, да заживее в Лондон като богат безделник и да си запълва времето, колекционирайки произведения на изкуството, световната икономика изглеждаше спокойна. Разбира се, от време на време избухваха финансови скандали, изникваха отделни измамници, които работеха за себе си, но световната икономическа сфера като цяло не изглеждаше застрашена.
	Днес обаче прочутата верига „Улуърт“ беше поставена под съдебно разпореждане и щеше да пусне кепенци. Над осемстотин магазина и трийсет хиляди работни места щяха да бъдат закрити. Из Лондонското сити пълзяха влудяващи слухове: предупреждения за печалбите в „Маркс & Спенсър“, „Дебенхамс“, „Доум Ритейл Груп“ и „Некст“, очаквани фалити на десетина от така наречените средни предприятия, разполагащи с между сто и двеста и петдесет магазина, затваряне на четиристотин и четири вериги до края на годината и двеста хиляди нови безработни. Луксозните марки също не бяха пощадени. Съкращения при „Шанел“ и „Мълбери“. Лошите новини следваха една подир друга, печална работа. Безработица, труднодостъпни заеми, повишаване на цените на храните и на обществения транспорт, спад на лирата. Думите звучаха като бавните стъпки на гробарите, превили рамене под тежестта на ковчега с икономиката.
	Кризата изглеждаше сериозна. Светът щеше да се промени.
	Трябваше да се промени.
	Нямаше да го променят, ако повтаряха едни и същи грешки. Настоящата криза удряше засега по финансовия сектор, но не след дълго щеше да излезе на улицата, да засегне минувачите, които наблюдаваше през прозореца. Светът се нуждаеше от смяна на очилата. Нужно беше хората да възстановят доверието си в една икономика, която да работи за тях. За да заплати достойно извършената работа. А не за да пълни джобовете на шепата привилегировани.
	Кризата не може да бъде овладяна от некадърни политици. Бе дошло време за смелост, за щедрост, за поемане на рискове, за да си възвърне светът човешкия облик.
	Но преди това трябваше да се възстанови доверието, убеден бе Филип.
	Доверието, въздъхна той, взирайки се в снимката на Александър, която стоеше на бюрото му.


	Всички имаме нужда да вярваме, да се доверяваме, да знаем, че сме способни да отдадем цялото си сърце на един проект, начинание, мъж или жена. Тогава се чувстваме силни. Бием се в гърдите и предизвикваме света.
	Ако обаче се съмняваме…
	Ако се съмняваме, тогава се страхуваме. Колебаем се, залитаме, препъваме се.
	Ако се съмняваме, главите ни се изпразват, не знаем нищо. Не сме сигурни в нищо.
	Изневиделица изникват спешни дела, които не би трябвало да са спешни.
	Въпроси, които никога не бихме си задавали и които сега си задаваме.
	Въпроси, които изведнъж разклащат житейските ни устои.


	Обичам изкуството или играя на борсата? — се беше попитал сутринта, докато се бръснеше и чу по радиото, че единственият рекорд, отбелязан на последния търг в Лондон, бил процентът непродадени произведения.
	Колекционираше още от детските си години. Започна с пощенски марки, кибритени кутийки, илюстровани картички. После един ден заедно с родителите си влезе в една църква в Рим.
	„Сан Луиджи дей Франчези“.
	Църквата беше малка, мрачна, студена. Стъпалата към нея бяха нащърбени по краищата, някои плочи играеха под краката. Седнал малко встрани, един просяк протягаше измършавяла ръка.
	Той бе пуснал ръката на майка си и бе влязъл на пръсти.
	Сякаш предчувстваше, че го очаква нещо изключително, че му предстои прекрасна среща…
	На която трябваше да отиде сам.
	Бе забелязал една картина в малкия параклис, отляво. Доближи се и така и не разбра той ли влезе в картината, или тя се запечата в ума му. Сън ли бе, или действителност? Стоеше там като закован, затаил дъх, изучавайки цветовете и сенките на „Призоваването на апостол Матей“. Разтърсен от светлината, която бликаше от картината. Толкова щастлив, че не смееше да мръдне от страх да не наруши очарованието.
	Не искаше да си тръгне.
	Не искаше да излезе от картината.
	Протегна ръка да погали лицето на всяка фигура, вирна пръст, за да влезе в светлинния лъч, седна на табуретката и намести сабята си отстрани, както мъжа, застанал с гръб към него.
	Попита дали може да я купи. Баща му се засмя. Някой ден, може би… ако станеш много богат!
	Дали не бе станал богат, за да преоткрие вълнението на момченцето пред онази картина в църквата в Рим? Или след като стана богат, бе забравил неопетнената чистота на онези първи вълнения и сега се вълнуваше единствено от печалби?


	— Госпожа Клавер звъни пак, този път на първа — предупреди го Гуендолин. — Ето списъка на срещите ви.
	Подаде му един лист и той го остави на бюрото.
	Прие обаждането и поде учтиво:
	— Да, Беранжер…
	— Да знаеш, Филип, няма да е лошо да ги прочетеш тези бележници. Защото се отнасят за теб и за някого, който ти е скъп…
	— За кого намекваш?
	— За Жозефин Кортес. Балдъзата ти.
	— Какво общо може да има Жозефин с тази история?
	— Ирис я споменава многократно и съвсем не случайно…
	— Нормално, нали бяха сестри!
	Чудя се защо ли говоря с нея. Тази жена е злобна, завистлива, тя омърсява всичко, до което се докосва.
	— Била се влюбила в някакъв университетски преподавател… Доверила се на Ирис, която се подигравала на смотаната си сестричка… Мислех, че може да те заинтересува… Станали сте много близки, както чувам…
	Тя кратко се изсмя.
	Филип мълчеше. Раздвоен между желанието да научи повече и отвращението си към Беранжер Клавер.
	Настъпи дълга пауза. Беранжер долови, че е уцелила в десетката.


	Обидена, че я е отблъснал отново, тя бе решила да му се обади и на свой ред да го нарани. За кого се мисли този мъж, та я отхвърля така безцеремонно? Един ден Ирис й бе споделила, че Филип бил казал: Беранжер е безполезно същество. И вредно!
	Според него била вредна. Е, ще му го докаже, че не греши.


	Паузата се проточи. Беранжер ликуваше. Значи, това, което й бяха казали, се оказваше истина — Филип Дюпен беше влюбен в младата си балдъза. Говореше се, че връзката им започнала преди смъртта на Ирис. Тя продължи, намеквайки нахално:
	— Запознала се с него, докато правела проучвания за дванайсети век… Красив преподавател в университета… От Торино… Разведен, с две деца. Навремето нищо не станало. Бил женен. Нали я знаеш Жозефин, има си принципи, от които не отстъпва. Той обаче се развел и оня ден ги видели заедно двамата, в Париж. Изглеждали много близки… Каза ми го една приятелка. Тя работи в Сорбоната и познава балдъзата ти.
	За момент Филип се сети за Лука, но си каза, че той не е нито университетски преподавател, нито има семейство и деца. Освен това от септември насам Лука беше в една психиатрична клиника в провинцията.
	— Това ли е, което имаш да ми казваш, Беранжер?
	— Казва се Джузепе… Довиждане, Филип… Или ако предпочиташ, _arrivederci_.


	Филип пъхна ръце дълбоко в джобовете си, сякаш искаше да пробие подплатата. Не може да бъде, повтаряше той, не може да бъде. Познавам Жозефин, щеше да ми каже. Точно заради това я обичам. Тя е почтена до крайност.
	Никога не си бе представял, че Жозефин е способна на двойствен живот.
	Да се интересува от друг мъж освен от него.
	Да му се доверява, да се смее, да върви, хванала го за ръка…
	Изненадано се запита защо подобно нещо никога не му е минавало през ума.
	Бе дошло време за първата му среща. Гуендолин попита дали ще приеме посетителя.
	— След минута — отвърна той.


	Да, но…
	Тя не иска да ме нарани.
	Не знае как да ми каже.
	От месеци насам не отговаря нито на цветята, нито на писмата, нито на имейлите, които й изпращам.


	Покани посетителя.
	Беше от клиентите, които говорят, говорят, без да спрат, и единственото им желание е да им кимат в знак на съгласие. За успокоение. Носеше бежово сако от туид и жълта риза. Възелът на вратовръзката му беше вързан накриво, крив беше и носът му.
	Филип кимаше, без да откъсва поглед от кривия нос и накриво вързаната вратовръзка.
	Мъжът говореше, той се съгласяваше, а в ума му постоянно се въртеше един и същи въпрос: „Да, но ако…“.
	Ако Беранжер казваше истината…


	Беше се разделил с Ирис преди трагичната й смърт.
	Връзката им приключи в Ню Йорк. Той бе написал думата „Край“ върху бялата покривка на една маса в ресторанта на хотел „Уолдорф Астория“*.
	[* Виж „Жълтите очи на крокодилите“, цит.изд. — Б.пр.]
	Когато научи за смъртта й, изпита шок, стана му мъчно. Каза си, каква безсмислица! Замисли се за Александър. Снимката на Льофлок-Пинел във вестниците, враждебното му, затворено изражение дълго време го бе преследвало. Ето този мъж уби жена ми… Това е мъжът.
	Постепенно чертите от снимката избледняха. Споменът, който запази от Ирис, бе за една красива и суетна жена.
	Жена, която му бе принадлежала…
	Довечера ще звънне на Доти, ще я попита дали има време да пийнат по нещо.
	Доти му беше довереница, беше му приятелка. Имаше нежен поглед и руси мигли. Косата й беше като на бебе.
	Вече не спеше с нея. Не искаше да се чувства отговорен за нея.
	Какво да сторя?, му бе признала тя една вечер, след като порядъчно си бе пийнала и докато доближаваше цигарата толкова близо до косата си, че той се уплаши да не се подпали, струва ми се, че наистина те обичам. Ох! Знам, че не трябва да ти го казвам, но е така, не ми се иска да се преструвам… Откривам любовта, а си нямам понятие от любовна стратегия… Много добре съзнавам, че си опропастявам живота, но не ми пука. Поне обичам… прекрасно е да обичаш. Не е хубаво да страдаш, но да обичаш, е хубаво… Досега не ми се беше случвало. Преди да те познавам, си мислех, че съм обичала, но се оказва, че само съм се влюбвала. Не можеш да решиш да престанеш да обичаш. Обичаш за цял живот… В това се състои разликата.


	Разликата…
	Той разбираше. Преди време му се случваше често да прекарва с някоя жена една вечер. Или един уикенд.
	Зърнал извивката на рамо на ъгъла на някоя улица в Челси, тръгваше след нея, канеше я на вечеря, лягаше си с нея няколко нощи подред. На сутринта тя го питаше, ще си спомняш ли за мен след година? Той не отвръщаше, тя продължаваше, след една година с кого ли ще бъдеш? С кого ще бъда? После, добавяше, обичаш ли ме поне малко? Той стоеше с пресъхнала уста и застинала усмивка. Ето на, виждаш ли… след година ще бъдеш с някоя друга, ще си ме забравил…
	Той енергично протестираше.
	Но знаеше, че е права.


	Прекара една нощ с една бразилка, която се хвалеше, че пишела по пет часа на ден и правела по пет часа гимнастика, за да постигне равновесие между тялото и духа. На тръгване той скъса листчето с номера на телефона й и проследи с поглед парченцата хартия, които се носеха във въздуха.
	Сещаше се и за един уикенд с адвокатка, която си бе взела преписките и не спря да говори, притиснала телефона до рамото си. Той плати хотела, остави й бележка и си плю на петите.
	На връщане, заклещен в задръстванията, си бе припомнил началото на кариерата си и желанието си да завоюва света. Ню Йорк и първата си работа в адвокатската кантора, специализирана в международно право. Беше единственият французин. Научи се да работи по американски. Красивата къща под наем в Хамптънс, благотворителните партита, на които се показваше, облечен в смокинг, всеки път с различна привлекателна жена под ръка. Скъпи английски костюми, ризи от „Брукс Брадърс“, обеди във „Фор Сизънс“. Гледаше се в огледалото, докато се бръсне, усмихваше се на отражението си, миеше си зъбите, избираше кой костюм да облече, коя вратовръзка да сложи, мислеше си колко е лесно да спечелиш любовта на жените, когато… спря засрамен…
	Когато си въобразяваш, че излизаш от филм, в който изпълняваш главната роля.
	Точно тогава се запозна с Ирис Плисоние.
	Сърцето му се разтуптя. Минутата беше равна на цял век. Увереността му се изпари, филмът приключи. Или по-скоро обратното… В едно нещо бе сигурен: щеше да е тя. И никоя друга. Влезе в живота й с лекотата на фокусник. Извади осем аса от ръкава си и я измъкна от една гадна история. Убеди я да се омъжи за него. Дали бе обичал нея, или красивия образ, който тя показваше на света? Красивата двойка, от която всички се възхищаваха?
	Вече не знаеше.
	Не можеше да се познае в мъжа от онова време.
	Чудеше се същият човек ли е.


	Тази сутрин, след като изслуша мъжа с кривия нос и накриво завързаната вратовръзка и след като го изпрати до вратата, се облегна на лакираното дърво и погледът му отново попадна върху снимката на Александър. Въздъхна. Какво знаем за хората, с които живеем? Тъкмо решаваме, че сме ги опознали, и те отново ни се изплъзват.
	Откакто умря майка му, Александър се бе оставил на течението. Затвори се във вежливо мълчание, сякаш въпросите, които си задаваше, бяха прекалено сериозни, за да ги зададе на баща си.


	Всяка сутрин, докато закусваха, Филип го очакваше да проговори. Един ден го прегърна през рамо и предложи: защо ли не вземеш да избягаш от училище и двамата да отидем на разходка? Александър учтиво отклони поканата, имал предварителен изпит по математика.
	Отбягва ме. Дали не ми се сърди, че не крия връзката си с Жозефин? А може би споменът за майка му го мъчи.
	В „Пер Лашез“ Александър не плака. Дори устните му не потрепнаха по време на кремацията. Дали не го упрекваше, че не е успял да се погрижи за майка му, да я опази?
	В дни на щастие и на нещастие…
	През последните месеци синът му бе пораснал, гласът му мутираше, на брадичката му бяха поникнали тънки косъмчета и избили малки пъпки. Бе израснал физически и духовно. Вече не беше малкото му момче. Превръщаше се в чужд човек…
	Също както Ирис се бе отчуждила от него.
	Странно, мислеше си Филип, човек живее с някого, а не знае за него почти нищо. Говорите си ежедневно, а се губите от поглед. Бях гостенин в брака ми с Ирис. Силует, който се движеше по коридорите, сядаше на масата, след което се връщаше отново в кантората. Вечер си лягах с маска на лицето и си пъхах тапи в ушите.


	Александър скоро щеше да стане на петнайсет, възраст, в която родителите се превръщат в източник на неудобства. Случваше му се да излиза в събота вечер. Филип го откарваше с колата и после го прибираше. Почти не си говореха, докато пътуваха. Бяха двама самотници. Александър се потупваше по джобовете, проверявайки дали не си е забравил ключовете, телефона, дребната сума пари, след което облягаше чело на страничния прозорец и следеше с поглед преминаващите светлини на града.
	Филип разпознаваше някои от жестовете и се усмихваше, без да откъсва очи от пътя.

	* * *

	Ноември бе към края си. Беше влажно и студът проникваше до костите. Александър вървеше през парка към къщи и ругаеше, защото пак му бяха свили подплатените кожени ръкавици. Много се крадеше в това училище. Да не си оставиш някъде ръкавиците или шала — ха си ги изпуснал от очи, ха са ти ги свили. Да не говорим за мобилните телефони и айподите — тях беше по-здравословно да ги криеш.


	Момчето обичаше да се прибира пеш.
	Прекосяваше част от Хайд Парк, вземаше автобус номер 24, 6 или 98, без значение. Слизаше на „Джордж Стрийт“ при „Еджуеър Роуд“ и стигаше до къщи, на „Монтегю Скуеър“ № 48. Много харесваше новия си квартал. Стаята му гледаше към малък частен парк, за който баща му имаше ключ. Един път годишно живеещите край парка правеха общ пикник. Баща му отговаряше за барбекюто.
	Ако вземеше метрото, имаше опасност да попадне на задръстване и да се наложи да чака в някой тунел поне четвърт час. Тогава се замисляше за майка си. Тя неизменно се появяваше в някой тунел, когато влакът спираше…
	Изплуваше от горския мрак, танцуваше на светлината на автомобилните фарове, преди да я пронижат в сърцето. Александър се сгушваше в яката на палтото си, прехапал устни.
	Забраняваше си да произнася на глас „мамо, мамо…“, нямаше да може да се овладее.
	Минаваше през парка. Тръгваше от Саут Кенсингтън и стигаше до Марбъл Арч. Упражняваше се да прави все по-широки крачки, все едно се е покачил на кокили. Понякога разтягаше толкова силно краката си, че се страхуваше да не се скъсат.


	Най-важното му занимание от началото на тази учебна година бе да си взема сбогом.
	Сбогуваше се с всеки срещнат, сякаш никога вече нямаше да го види, сякаш умираше зад гърба му и после го наблюдаваше, за да види дали е тъжен. Сбогом на момичето, с което вървеше до края на улицата. Казваше се Анабел, имаше дълъг нос, коса с цвят на сняг, златисти очи с припламващи жълти точици, които забеляза, когато я целуна една вечер, и които го изкараха от равновесие. Дъхът му бе секнал и се бе запитал дали се е представил добре.
	Сбогом на дребната старица, която пресичаше улицата, усмихвайки се на всички… Сбогом на дървото с криви клони, сбогом на птичето, забило човка в мръсно парче среда на хляб, сбогом на колоездача с каска в червено и златно, сбогом, сбогом…


	Нищо.


	Все пак трябва да се постарая да изпитам нещо, убеждаваше се той, докато вървеше по тревата, вместо по алеята. Явно не съм нормален. Нищо не изпитвам и вътре в мен сякаш се отваря голяма дупка. Направо полудявам. Все едно не съм на земята.
	Понякога имаше чувството, че се носи над света и наблюдава хората отдалече, много отдалече.


	Може би, ако си поговорим за това вкъщи, ще изпитам някакво чувство. Ще ми подейства като упражнение за изпитване на чувства и накрая дупката ще излезе от гърдите ми.
	Вкъщи не отваряха дума за майка му. Темата беше табу. Все едно не беше умряла. Все едно беше съвсем прав да не изпитва нищо.
	Опитваше се да говори с Ани, но тя поклащаше глава и отвръщаше, какво мога да ти кажа, бедното ми дете, аз не познавах майка ти.
	Зое и Жозефин. С тях би могъл да говори. Или по-скоро Жозефин щеше да намери точните думи. Щеше да събуди нещо в него. Нещо, което да го свърже със земята. За да не се рее във въздуха като равнодушен авиатор.


	Не можеше да си разтвори душата пред баща си. Беше прекалено деликатно. Струваше му се даже, че той е последният човек, с когото би желал да говори по темата.
	Според баща му нещата вероятно изглеждаха прекалено сложни. От една страна, Жозефин, от друга — майка му. Недоумяваше как успява да се справи с това положение.
	Той би изгубил разсъдъка си, раздвоен между обичта си към две момичета. Достатъчно беше да си спомни за целувката с Анабел, за да се обърка. Първия път се целунаха случайно. Бяха застанали един до друг на светофара, едновременно бяха обърнали глави и хоп, устните им се срещнаха в целувка, малко лепкава целувка, с дъх на попивателна, която долепяш до устата си. Прииска му се да го направи още веднъж, но усещането вече не беше същото.
	Отново се бе качил в самолета. Гледаше се отгоре, отвисоко и емоцията се бе изгубила.


	В училище и по купоните често пъти се оказваше сам, защото прекарваше доста време да си играе на „сбогом“. Разбира се, не можеше да сподели с никого за играта. В известен смисъл самотата го уреждаше. Защото, ако го попитаха как така винаги баща ти идва да те взема, майка ти да не е умряла, нямаше да знае как да отговори. Затова бе по-лесно да не говори с никого. И да няма приятели.
	Във всеки случай, най-близък приятел.


	Тези мисли се въртяха в главата му, докато крачеше в парка, подритвайки и обръщайки буците по моравата, зелени отгоре, кафяви отдолу, харесваше му да гледа как се редуват зеленото и кафявото, когато внезапно забеляза нещо странно и се закова на място.
	В първия момент му се стори, че е плашило, размахало ръце, заровило се в една от големите кръгли кофи за боклук, каквито имаше из парка. След това видя как парцаливата купчина се изправя, вади от боклука някакви неща и ги прибира под голямо пончо, закрепено с кукичка около врата му.
	Това пък какво е?, зачуди се той, опитвайки се да гледа, без да си личи, че гледа.
	Беше старица, намъкнала всякакви разпадащи се неща. Беше обута в разпадащи се обувки, на гърба си носеше разпадащо се одеяло, на ръцете й имаше раздърпани ръкавици без пръсти, през дупките на черните вълнени чорапи се виждаше ужасна кожа, някакво подобие на нощна шапка бе нахлупено ниско над очите й.
	От това разстояние не можеше да види цвета на тези очи. Едно бе сигурно — старицата беше бездомница.
	Майка му се страхуваше от бездомниците. Пресичаше улицата, за да ги избегне, разтреперана го хващаше за ръка. Той недоумяваше — те изобщо не изглеждаха страшни.


	Майка му. Тя се интересуваше от него само ако случайно изникнеше дупка в програмата й. Тогава сякаш внезапно си спомняше за съществуването му. Прегръщаше го силно, повтаряйки: любов моя, любов моя, страхотно те обичам! Но ти го знаеш, нали, мъничък мой, любими мой?, сякаш искаше сама себе си да убеди. Той стоеше безмълвно. От малък бе разбрал, че не трябва да се поддава на чувствата, защото тя го оставяше така внезапно, както се нахвърляше отгоре му. Все едно беше чадър. Той се отнасяше със симпатия към чадърите, които хората постоянно забравяха на всевъзможни места.
	Единствените моменти, в които майка му, прекрасната госпожа Ирис Дюпен, изглеждаше искрена, не преиграваше, бяха, когато видеше просяк. Ускоряваше крачка и казваше: не, не, не гледай! Ако я попиташе защо толкова бърза, защо толкова се страхува, тя приклякваше, грабваше ръката му и отвръщаше не, не, не се страхувам, но те са толкова грозни, толкова бедни, така ужасно мръсни…
	И го притискаше до себе си, а той чуваше как лудо бие сърцето й.
	Онази вечер той мина покрай клошарката, без да я погледне, без да забавя крачка. Успя да зърне, че тя влачи, завързан за кръста й, някакъв стол на колелца.


	Видя я отново на другата сутрин. Беше пооправила бялата си накъдрена коса. Бе я прихванала с по една шнола от двете страни.
	Шноли за малко момиченце, украсени със син и розов делфин. Седеше на стола на колелца, кротко отпуснала на коленете си почернелите си от мръсотия ръце в шарени ръкавици без пръсти. Гледаше минувачите, проследяваше ги с поглед, извивайки силно глава, сякаш за да пропусне нещо. Усмихваше се спокойно, в очакване някой слънчев лъч да погали набръчканото й лице.
	Минавайки покрай нея, той долови внимателния й поглед.


	На следващата сутрин бе отново на мястото си, седнала на стола с колелца, и този път той забави крачка. Тя му се усмихна широко и той й отвърна, преди да продължи нататък.
	На другата сутрин се доближи до нея. Беше си приготвил две монети от петдесет пенса. Искаше да види цвета на очите й. Беше някаква фикс идея, която го преследваше, откакто бе станал от сън — ами ако има сини очи? Големи сини очи, като синьото мастило от мастилниците.
	Доближи я. Спря на известно разстояние. Поклати глава. Без да продума.
	Тя го гледаше усмихната. Не помръдваше.
	Той отиде още по-близо и хвърли монетите в скута й, прицелвайки се старателно. Тя сведе очи, докосна монетите с почернелите си пръсти с разцепени нокти, сложи ги в малка кутийка под дясната си ръка и го погледна.
	Александър направи крачка назад.
	Тя имаше големи сини очи. Две големи ледникови езера като онези от учебника по география.


	— Страхуваш ли се от мен, _luv_?
	Искаше да каже _„love“_, но произнасяше думата също като продавача на вестници до тях.
	— Малко…
	Не искаше да лъже. Да се прави на смелчага.
	— Но аз не съм ти направила нищо, _luv_.
	— Знам…
	— Въпреки това те плаша… Сигурно защото съм облечена зле…
	Сините очи сякаш се шегуваха. Тя извади щипка тютюн от друга желязна кутийка, скрита под ръката й, и се зае да си свива цигара.
	— Пушиш ли, _luv_?
	Облизваше цигарената хартия, без да го изпуска от поглед.
	Очите й наистина бяха сини, но избледнели, измити. Все едно бяха втора употреба, очи, които бяха преживели много.
	— Ти влюбен ли си, _luv_?
	Той се изчерви.
	— Вече си голям. На твоите години е нормално да си имаш приятелка… Как се казва?
	— Майка ти познава ли я?
	— Нея я няма.
	— Тръгна ли си?
	— Умря.
	Най-после! Каза го. За пръв път. Дощя му се да нададе продължителен вик. Каза го на висок глас.
	— I’m sorry, _luv_…
	— Няма нищо. Просто не го знаехте.
	— Дълго ли боледува?
	— Не…
	— Аха! Загинала е при катастрофа…
	— Да, може и така да се каже…
	— Не ти се говори за това?
	— Не сега…
	— Може би пак ще минеш да ме видиш…
	— И тя също имаше сини очи…
	— Тъжна ли беше, или щастлива?
	— Не знам…
	— А, не знаеш.
	— Бих казал, по-скоро тъжна, струва ми се…
	Порови из джоба си за още монети. Намери още една монета от петдесет пенса и й я подаде. Тя не я прие:
	— Не, _luv_, запази си я… Беше ми приятно да си поговоря с теб.
	— Но какво ще ядете?
	— Не бери грижа, _luv_.
	— Добре тогава, привет!
	— Привет, _luv_…


	Тръгна си. Крачеше сковано. На всяка цена искаше да изглежда по-голям. Пак добре, че не бе започнал да играе на онази тъпа игра, не се бе сбогувал на тръгване, просто й бе казал „привет“, но за нищо на света не желаеше тя да остане с впечатление, че ще идва всеки ден да си приказва с нея. Да не прекаляваме. Беше поприказвал с нея, вярно, но не й каза нищо особено. Само че майка му е умряла. Така или иначе, за пръв път говоря за това, доплака му се и си каза, че не, няма нищо срамно да плаче за умрялата си майка. Напротив, беще си страхотно истинска причина.
	Понеже чувстваше погледа й и с гърба си, се обърна и й махна. Сигурно си има име, помисли си, качвайки се в автобуса. Трябва да си има име. Мина покрай шофьора, без да покаже картата си, и той му напомни правилата. Александър се извини.
	Водачът не се шегуваше.
	Просто докато се качваше в автобуса, ужасно се уплаши, че може да не я види повече.

	* * *

	Зое метна чантата си на леглото и включи компютъра.
	Две съобщения. От Гаетан.
	Дю Геклен се хвърли в краката й. Хвана го за главата, започна да го чеше, припявайки, да, знам, черньо мой, грознико мой, знам, че си тъгувал за мен, но Гаетан ми е писал, не мога да се занимавам само с теб, нали… Мама не се ли е прибрала? Скоро ще се върне, не се безпокой!
	Затворил очи, Дю Геклен слушаше песничката на Зое, доверчиво отпуснат, поклащайки глава, и след като тя свърши, се изтегна пред бюрото й с изпружени крака, сякаш за да си почине след уморителния ден.
	Зое си съблече палтото, свали си шала, прекрачи легналия Дю Геклен и се настани пред компютъра. Да си прочете пощата. Без да бърза. На спокойствие. Това бе любовната й среща, след като се върнеше от училище.
	Гаетан живееше в Руан от началото на учебната година. В малка къща в Мон Сент Енян, която дядо му и баба му бяха предоставили на майка му. Записаха го в десети клас в частно училище. Нямаше приятели. Не ходеше да пие кафе след училище. Нямаше го във фейсбук. Наложи се да си смени фамилията.
	„Дори не знам как се казвам. Кълна ти се, когато правят проверка на присъстващите, ми е нужен цял час, за да осъзная, че Манжен-Дюпюи съм аз!“
	Зое започна да се пита дали бе нужно да му сменят името. Вярно, много се изписа по вестниците за баща му, но само седмица по-късно изникна нова сензация, и тя не по-малко ужасяваща.
	Дядото и бабата настоявали. Така Гаетан бе станал Манжен-Дюпюи. По името на семейната банка.
	Зое не правеше връзка между Гаетан и убиеца на леля си Ирис. Гаетан си беше Гаетан, нейният любим. Мисълта за него изпълваше гърдите й до краен предел, а сърцето й ставаше леко като балон.
	Беше си залепила една снимка на Гаетан до лампата при компютъра и докато четеше имейлите, я поглеждаше от време на време.
	Понякога й се струваше, че е тъжен, друг път, че е весел. А понякога, че й се усмихва.


	Отвори първия имейл.
	„Зое, майка ми е с някакъв тип в леглото. Прибирам се от училище, пет часът е, а тя е в леглото с един! Чула шума в антрето и се провиква «не съм сама». Направо се поболявам. Стоя долу като тъпак. Домисий никога не се задържа у дома. Питам се какви ги върши и Шарл-Анри, и на него не мога да му видя очите, спуква се от бачкане. Така и не мога да го зърна този тип, в антрето виждам само скапаните му маратонки и изтърканото му кожено яке, метнато на канапето. Къщата вони на фасове. Не издържам повече. Искам колкото може по-бързо да се разкарам оттук!“


	Това бе първото съобщение. Малко по-късно бе изпратил още едно:
	„Не го харесвам. Не го харесвам от самото начало. Плешив, очилат, висок и не много зле облечен, и любезен, не отричам, но така или иначе, не го харесвам. Безпокоя се за мама, ужасно е, а тя непрекъснато ми се нерви, «няма да ти давам обяснения на теб!». Напротив. И още как има да ми дава обяснения на мен! Страхотно съм й сърдит. Сякаш е петнайсетгодишна хлапачка! Ако знаеше само къде се е запознала с Плешивия! В сайтовете за запознанства!!! Изглежда поне пет години по-млад от нея. Мразя го. Умът ми не го побира, кълна ти се, ужас!“


	Зое шумно издиша. Виж ти, каза си тя, Изабел Манжен-Дюпюи вири крака с някакъв плешивец от интернет. Трябва да са й сменили и мозъка заедно с името.
	Зое си спомни майката на Гаетан — крехка, кльощава, треперлива сянка, вечно по пеньоар, тя току търчеше подир децата си да ги целуне, после внезапно заковаваше на място, сякаш бе забравила защо се е затичала, и често пъти говореше несвързано, ти си много хубаво момиченце, ядеш топено сирене?
	Явно много се е променила. Вероятно защото е спряла успокоителните. Но да стигне дотам да сваля мъже по интернет сайтовете за запознанства! Някои момичета от класа твърдяха, че било супер. Не си губиш времето с приказки, харесвам ти, харесваш ми и хайде в леглото с чаша ром с кола. Сигурно го разправяха, за да се фукат, но така или иначе, тя не се виждаше да скочи в леглото с някой непознат. Още не го бяха правили с Гаетан. Не бързаха, чакаха.
	Тя спеше със стария пуловер, който й бе оставил. Само дето вече не миришеше. Колкото и да го душеше, да го мачкаше, да го извиваше, да го триеше, миризмата бе изчезнала. Когато Гаетан дойде в Париж, ще го презареди.
	Отговори му. Писа, че го разбира, че не е приятно да научиш, че майка ти спи с някакъв плешивец, с когото се е запознала по интернет, и че не само той си има проблеми, в нейния клас имало едно момиче с две майки, и двете искали да ходят на родителските срещи. Момичето се казвало Ноеми и било казало на Зое, че не иска цялото училище да разбере, че има две майки. Доверявала се на Зое, защото знаела за трудностите, които е преживяла покрай баща си. Двете си обещали, че когато остареят, тоест когато навършат четирийсет години, ще пият розе и ще се радват, че не са станали като родителите си. Че са успели да се преборят.


	„Ама вярно си е, две майки — доста неприятно, пишеше Зое, също като при теб с якето и маратонките на Плешивия. Това ми напомня да ти кажа, че видях новите собственици на вашия апартамент тази вечер, на връщане от училище. Странно ми е да виждам чужди хора у вас…“


	Никога не я бяха канили в апартамента на Гаетан. Родителите забраняваха на децата си да канят приятели. Събираха се в мазето на Пол Мерсон. Там се бяха целунали за първи път.
	Когато видя хамалите пред апартамента на Гаетан, надникна вътре и зърна двама мъже, единият около трийсет и пет годишен, другият по-възрастен. Разискваха къде да поставят мебелите. Очевидно не бяха на едно мнение, личеше по тона им. Но нали се разбрахме, че това ще ни е спалнята, казваше по-младият, значи, слагаме леглото ни тук, и край!
	Леглото им! Те спяха в едно легло.


	„… знаеш ли кой живее сега у вас? Хомо двойка. Единият е стар, другият не толкова… Ив Леже и Мануел Лопес. Така пише на звънеца на домофона. Пребоядисаха всичко, промениха всичко, по-старият говореше за кабинета си, по-младият за гимнастическия си салон. Какво ли бачкат според теб? Искаш ли да се обзалагаме на разни професии?“
	Искаше да го разсее, за да не мисли все за едно и също.


	„… апартамента на семейство Ван ден Брок също го продадоха. На една съвсем прилична двойка. Господин и госпожа Боасон. Биха могли да се наричат Поасон*1, и двамата имат оцъклени очи като на треска. Имат двама синове, които ги посещават в неделя. Големи мозъци, така ми каза Ифижени, и двамата имали купища дипломи. Заслужава си да я видиш, когато обяснява, как се превзема, издула устни! Големи мозъци, очилати, закопчани догоре ризи под пуловерите с остро деколте и прилежно зализани коси. Винаги еднакво облечени. С провиснал на ръката чадър. Изкачват стълбите, вдигайки високо крака. Все едно гледаш двамата Дюпон*2. Никога не използват асансьора. Бащата изглежда строг; устните му са тънки и сякаш залепени, а майката е една тиха, истинска мишка! Спомняш ли си, когато госпожа Ван ден Брок пускаше оперната музика, която се чуваше чак на стълбището? Отсега нататък няма да има такива неща, ще бъде по-спокойно, освен ако двамата хомо не се окажат професионални танцьори на танго!“
	[*1 Боасон (фр.) — напитка; Поасон (фр.) — риба. — Б.пр.]
	[*2 Дюпон — двойка полицейски инспектори, герои от прочутия белгийски комикс „Приключенията на Тентен“. — Б.пр.]


	Ако не успееше да го разсмее с цялата тази галерия от портрети, щеше да се откаже от литературата. Обожаваше да отбелязва дребните подробности. Като Виктор Юго. Много обичаше Виктор Юго. И Александър Дюма. „Аха! Аха! — каза той на бразилски, език, който не говореше.“ Умираше си от смях на това изречение. Беше го казала на Гаетан, но той не се бе разсмял.
	Зое се почувства разочарована.
	Тя си пусна _When the rain begins to fall_, наду звука до дупка и затанцува, както правеше всеки път, когато искаше да забрави или да отпразнува нещо. Кълчеше се, пееше и двете партии и накрая ставаше вир вода, с раздърпани дрехи и залепнал от потта чорапогащник. Плющеше с ластика, крещейки _You’ve got to have a dream to just hold on_, и изпращаше въздушни целувки на Гаетан. Той беше нейната _rainbow in the sky, the sunshine in her life! And I will catch you if you fall_…


	Дописа имейла, определяйки му среща на MSN портала, и го попита кога смята да дойде в Париж. Нямаше да има никакъв проблем. Щеше да живее при нея. Така майка му спокойно щеше да върти любов с Плешивия. Съжали, че написа последното изречение, и го изтри. Подписа се с „твоята любима“.
	Точно когато натисна клавиша „изпрати сега“, чу да се тряска входната врата. Майка й се беше прибрала.


	Дю Геклен се изстреля с един скок и се втурна към вратата, като едва не събори Жозефин, която се облегна на стената, за да не падне. Зое се разсмя гръмогласно.
	— Как те обича само това куче! Как си, майчице?
	— Писна ми да кисна из разни библиотеки, вече съм стара за такава работа! И ще ти кажа още нещо — писна ми от този дванайсети век.
	— Но все пак нали ще се явиш на защитата… — попита Зое, притеснена.
	— Разбира се! Колко си глупава! Видя ли? Има нови обитатели на четвъртия!
	— Да. Двама хомо.
	— И как разбра?
	— Пъхнах си носа в апартамента им и видях — имат само едно легло!
	— Двама хомо в апартамента на Льофлок-Пинел! Каква ирония на съдбата!
	— Искаш ли да ти приготвя спагети със сьомга за вечеря?
	— Много искам. Смъртно уморена съм…
	— Отивам да потърся рецептата в черната ми тетрадка…
	— Не я ли знаеш наизуст?
	— Знам я. Но винаги си я препрочитам, за да съм сигурна, че нищо няма да забравя… Какво ли ще правя, ако я изгубя? — Тя въздъхна и свъси вежди. — Държа на тази тетрадка, мамо, в нея е целият ми живот!
	Жозефин се усмихна и си каза наум, но ти си на прага на живота, любов моя.


	Във въпросната тетрадка Зое не записваше само готварски рецепти, а и грижливо отбелязваше кой й ги е дал и при какви обстоятелства. Записваше си и разните мисли, които й минаваха през главата, както и душевните си състояния. Имаше неща, които доверяваше само на тетрадката: си.
	„Мама си въобразява, че може да се справи съвсем сама, защото досега е успявала, но е било само защото не е имала избор. Липсва й някой, който да я подкрепя. Прекалено е крехка. Животът не я е гладил с перце… Дълбоко я е наранил. Дори да не са ми известни всички подробности, все пак зная някои неща. Аз трябва да съм като гръмоотвод на нещастието, за да я избавя от него…“
	Черната тетрадка беше дебела. На корицата бе залепила снимките на баща си и майка си, на Ортанс, на Гаетан, на приятелката си Ема, на кучето Дю Геклен, доукрасила я бе с всякакви картинки, лепенки, перли, слюдени люспи, бе нарисувала слънце, усмихваща се луна, бе залепила изрезка от картичка с Мон Блан и изрезка от тропически остров с палми и раковини.


	След рецептата „Талятели със сьомга“ пишеше: „Даде ми я Джузепе, един приятел на мама. И той като нея изследва Средновековието. Той пее «Фуникули, фуникула»*, като върти очи и показва само бялото. Не знам как успява да го постигне. Прави също и фокуси. Много добре говори френски. Казва, че би искал да има дъщеря като мен, защото има само момчета. Сигурна съм, че е влюбен в мама, но тя твърди, че не бил. От началото на учебната година идва на вечеря вкъщи, когато е в Париж. Един път, след като бях приготвила огретен от цикория, той ми даде рецептата на спагетите със сьомга в знак на благодарност за вкусната вечеря. Уточни, че тя била семейна тайна, която му поверила майка му Джузепина. Все едно Жозефин, но на италиански. Той е много привлекателен мъж, на кашмирените му ризи са избродирани инициалите му. Има много красиви синьо-сиви очи. Италианец е и това веднага се набива на очи. Много държи спагетите да не се преваряват. И да се бъркат непрекъснато, за да не залепнат за дъното. Затова във водата се слага морска сол и се сипва малко зехтин. Произнася много смешно «зехтин», а когато се обръща към мен, ми казва «аморе». Първия път, когато готвех по неговата рецепта, изпуснах сьомгата на пода и Дю Геклен не й прости! Бях бясна, ама бясна, ти казвам“.
	[* „Фуникули, фуникула“ — популярна италианска песен, композирана през 1880 г. по случай тържественото откриване на зъбчатата железница, с която посетителите стигали до Везувий. — Б.пр.]


	Тъкмо се наслаждаваха на спагетите, когато на вратата се звънна.
	Беше Ифижени.
	Запъхтяна, тя седна на стола, който й поднесе Жозефин, и оправи косата си, приглаждайки я с ръка. Съвършено ненужен жест, след който червено-сините кичури пак щръкнаха на всички страни. Ифижени много често сменяше цвета на косата си, в последно време правеше невероятно смели експерименти.
	— Няма да се заседявам, госпожо Кортес, оставих децата сами у дома, пък и вие вечеряте… обаче непременно трябва да говоря с вас. Получих писмо от домоуправителя. Иска да ми вземе жилището!
	— Как така? Няма право! Зое, подай ми солта, ако обичаш…
	— Защо? Не съм ли сложила достатъчно? Сложих точно толкова, колкото ми каза Гаетан…
	Ифижени беше много притеснена.
	— Напротив, госпожо Кортес, има всички права. Откакто вие го ремонтирахте, има една, дето се домогва до моето портиерско жилище, знам коя е. Поразпитах тук-там, та съм наясно. Изглежда, е много по-шик от мен — носи комплект блуза и жилетка и перлен гердан, — а и в блока има разни, дето се оплакват, че не съм достатъчно изискана. Какво искат? Да говоря гръцки и латински и да давам уроци по светски маниери? Честно да ви кажа, госпожо Кортес… трябва ли портиерите да са със знатен произход?
	Тя тръсна глава и изгъргори като запушена тръба, запазеният й знак за неодобрение.
	— Знаете ли откъде идват нападките, Ифижени?
	— Ами че отвсякъде, госпожо Кортес! В този блок всички са толкова префърцунени, че няма накъде… Онази вечер си играех с децата, бях се направила на Обеликс, подплатена с две възглавници отзад и отпред и с черпак на главата, когато госпожа Пинарели почука на вратата. Беше девет часът, това вече си е моят личен живот, нали, девет часът вечерта! Отворих й и тя за малко да си глътне змийския език! Каза, смаяна съм, какъв е този цирк, Ифижени! Аз не й казвам „Елиан“, нали така, обръщам се към нея с „госпожо Пинарели“! И не я питам дали е нормално петдесетгодишният й син да продължава да живее при нея!
	— Добре, ще се обадя на домоуправителя… утре, обещавам ви…
	— Има и още нещо, което искам да ви кажа, госпожо Кортес, домоуправителят… струва ми се, че той…
	И тя потърка палеца и показалеца си.
	— Че се чука… — преведе Жозефин. — И с коя?
	— С тази, дето иска да ми вземе мястото. Сигурна съм! Седмото чувство ми го подсказва. Предупреждава ме, че съм в опасност и че преча.
	— Ще видя какво може да се направи, Ифижени, и ще ви държа в течение, обещавам ви!
	— С вас той ще действа предпазливо, госпожо Кортес. Ще се наложи да ви изслуша. Първо, защото сте известна личност, и после, след това, което се случи със сестра ви — тя пак изгъргори, — ще се държи любезно с вас.
	— Говорихте ли за това с господин Сандоз? — намеси се Зое, която много искаше да сватоса Ифижени и господин Сандоз.
	Жал й беше за господин Сандоз, който напразно въздишаше по Ифижени. Често се срещаха във входа. Или в портиерското жилище. Достоен и тъжен в неизменния бял шлифер, независимо дали вали дъжд, или грее слънце. Вече леко посивял. Какъв човек, си мислеше Зое, като угаснала камина. Но ако драснеш клечка кибрит, ще грейне. Винаги стоеше някак в профил, леко прегърбен, сякаш се опитваше да стане прозрачен. Невидим.
	— Не. Защо да си говоря с него? Откъде ти хрумна!
	— Ми не знам. Когато сте двама, сте по-силни… освен това, нали знаете, че той има голям жизнен опит! Разказвал ми е разни неща от живота си. От времето преди изпитанието, което едва не го убило…
	— Така ли — отвърна Ифижени, явно напълно безразлична към разказа на Зое.
	— Едно време даже е работил в киното… Може да ви разказва за много звезди, които е познавал отблизо… От малък е започнал да работи в киното, по онова време в Париж се снимали много филми! Бил момче за всичко. Възможно е все още да е запазил някои връзки.
	— Ама аз не съм кинозвезда, аз съм портиерка. Той представа си няма от тази работа.
	— Човек никога не знае… — въздъхна Зое загадъчно.
	— Винаги съм се справяла сама, нямам намерение да се залепям до някого, за да се преборя с неприятностите! — просъска Ифижени. — Знаете ли? Той ме излъга за годините си. Онази вечер от малкия му джоб му изпаднаха документите и успях да зърна личната му карта. И какво да видя! Подмладил се е с пет години! Не е на шейсет, а на шейсет и пет! Ако добре съм пресметнала… Иска да се прави на интересен и на неустоим. Освен това мъжете носят само неприятности, повярвай ми, малката ми. Бягай от тях, ако имаш капка разум…
	— Когато имаш с кого да споделяш, не си толкова тъжен… — не отстъпваше Зое.
	Ифижени стана, събра от пода червилото и бонбоните, които бяха изпаднали от джоба й, и си тръгна, като гъргореше и повтаряше: влюбен, влюбен, като че ли това ще оправи нещата!
	Жозефин и Зое я чуха да тряска вратата.
	— Ето те отново в ролята на самарянка — усмихна се Зое.
	— Самарянката едва държи очите си отворени и утре ще мисли по въпроса. Ти в колко часа трябва да ставаш?

	* * *

	Жозиан влезе в хола, където завари сина си Младши. Връщаше се от „Монопри“ и влачеше след себе си количка с пресни плодове, зеленчуци, риби с лъскави кореми, зеленчуци със зелени листа, пълни с хлорофил, крехко бутче от агънце сукалче, няколко рула прозрачно фолио, почистващи препарати, бутилки минерална вода и портокалов сок.
	Спря и опечалено погледна сина си, който седеше във фотьойла с книга на коленете. Облечен като английски колежанин, сив фланелен панталон, морскосиньо спортно сако, бяла риза, вратовръзка на сини и зелени райета, черни маратонки. Истински малък господин. Четеше и едва вдигна очи от книгата да я погледне.
	— Младши…
	— Да, майко…
	— Къде е Гладис?
	Гладис беше новата домашна помощничка. Млада жена от остров Мавриций, стройна и висока, когато бършеше праха, тя кършеше снага в ритъма на музиката от компактдиска, който пускаше на уредбата. Беше бавна и небрежна като прислужница, но пък обичаше децата. И Господ. Започна да чете Библията на Младши и го удряше през пръстите, ако той кажеше малкия Исус! Казваме Великия Исус! Исус е голям, той е Господ Бог, твоят Бог, когото ти всеки ден трябва да възхваляваш. Алилуя! Бог е нашият пастир, той ни води към зелените пасбища на върховното щастие. Младши бе омагьосан от речника на Гладис, а Жозиан си отдъхна, защото най-накрая бе намерила бавачка, която той, изглежда, приемаше.
	— Замина…
	— Как така „замина“? Къде отиде? На пазар, до пощата да пусне писмо, да купи едно Лего…
	При думата „Лего“ Младши сви рамене.
	— Лего за кого? На твоята възраст още ли си играеш с конструктор?
	— Младши! — изрева Жозиан. — Престани! Чуваш ли, стига вече… стига…
	— Подигравки. Да, права си, майко, бях непочтителен. Моля те за извинение.
	— И престани да ме наричаш „майко“! Наричай ме „мамо“, а не „майко“…
	Той отново бе потънал в книгата си и Жозиан се тръшна срещу него на една черна кожена възглавница, като жестикулираше, сякаш размахваше кадилница, и полагаше неимоверни усилия да проумее какво се случва. Господи! Господи! Какво ви сторих, че ми изпратихте това… този… Думи не намираше да определи Младши. Направи още едно усилие и попита:
	— Всъщност къде отиде Гладис?
	— Напусна. Нямала повече сили да ме понася. Твърди, че не може да чисти къщата и едновременно да ми чете „Характери“ на Лабрюйер. Освен това според нея това била книга на мъртвец, на труп, твърди, че не трябва да тревожим покойниците, по този повод разгорещено поспорихме.
	— Значи, напусна… — повтори Жозиан, смазана. — Повече не може да продължава така, Младши! Тя е шестата за последните шест месеца.
	— Кръгло число. Забележително. Излиза, че наемаме прислужници на месец.
	— Кажи ми, какво направи? Струваше ми се, че беше започнала да свиква…
	— Не може да понася стария Лабрюйер. Според нея нищо не му се разбирало, не пишел на френски. Твърди, че червеите, които гъмжат в трупа му, ни предизвикват. Помоли ме да сляза на земята, в нашето време, и за да й доставя удоволствие и да й намеря занимание, й предложих да ми намери едни мокасини, защото тези маратонки с лепенки никак не подхождат на облеклото ми. Тя отвърна, че не можела да го стори, и понеже продължих да настоявам, накрая се разфуча и заяви, че напуска. Затова се опитвам да се науча да чета и мисля, че ще се справя. Съединявайки звуци и срички, съчетавайки ги по биноми, не е толкова сложно…
	— Господи! Господи! — продължаваше да се вайка Жозиан. — Какво ще правим с теб? Даваш ли си сметка, ти си само на две години, Младши! Не си на четиринайсет!
	— Предлагам ти в моя случай да пресмяташ годините като при кучетата, умножаваш ги по седем и получаваш четиринайсет… В края на краищата, не съм по-долу от едно куче.
	След което добави, изпълнен със състрадание към смаяната си майка:
	— Не се тревожи, скъпа майко, ще съумея да се справя в живота, аз лично не се безпокоя в това отношение… Какво вкусно напазарува? Ухае на пресен зеленчук и сочно манго.
	Жозиан не го чу. Беше се отнесла някъде. Години наред исках да имам дете, чаках и се надявах, с месеци обикалях по разни специалисти и денят, в който разбрах най-сетне, най-сетне… че ще стана майка, бе най-щастливият в живота ми…
	Спомни си как притича през двора на фирмата на Марсел, за да отиде при Жинет, приятелката й, да й съобщи радостната новина, как се уплаши да не навреди на бебето, когато падна на павираната настилка и си изкълчи глезена, как двамата с Марсел преклониха глави, коленичили пред божественото дете… Непрекъснато го сънуваше това бебе, мечтаеше да го издокарва в сини ританки, да целува сладките му ръчички, да се радва, гледайки го как прави първите си крачки, как пише първите буквички, срича първите думички, мечтаеше да получава поздравителни картички за празника на майката, изпълнени с нескопосано написани изречения, които щяха да карат сърцето й да прелива от щастие, разкривени пожелания, надраскани с цветни моливи. „Честит празник, мамо…“.
	Мечтаеше си.
	Все още мечтаеше да го извежда на разходка в парка Монсо, да му завърже за китката конче на колелца и да го гледа как го бута из постланите с чакъл алеи, под големия червен клен. Мечтаеше да го види омазан с шоколадова бисквита и да му избърше муцунката, мърморейки, какво си направил, сърчице мое, любов моя, притискайки го до себе си, щастлива, неимоверно щастлива да го гушка до гърдите си и да му се кара, защото не можеше да го гушка, без да му се кара. Мечтаеше как ще го заведе на училище през първия учебен ден и ще го предаде в ръцете на учителката, подсмърчайки, как ще го гледа през прозореца и ще му маха с ръка успокояващо, всичко ще е наред, как той ще се разреве на раздяла, мечтаеше да го научи да оцветява, да се люлее, да хвърля хляб на патиците, да тананика глупави броилки, ала-баланица, турска паница… двамата щяха да се заливат от смях, защото нямаше да може да произнася звука „р“.
	Мечтаеше…
	Мечтаеше да прави нещата едно след друго, без да бърза, спокойно, да расте заедно с него, държейки го за ръка, да му помага по дългия жизнен път…
	Мечтаеше да има дете като всички деца по света.
	И ето че се оказа майка на едно свръхнадарено момченце, което на две годинки се учи да чете, сричайки Лабрюйер. А и какво ли може да означава „бином“?
	Жозиан вдигна очи към сина си и го заразглежда. Беше затворил книгата и я наблюдаваше доброжелателно. Тя въздъхна, ох, Младши… поглаждайки с ръка брадата на праза, който стърчеше от пазарската количка.
	— Нека смело да си признаем нещо тъжно и болезнено за теб, скъпа майко, аз не съм обикновено, средностатистическо дете, а и отказвам да се държа като кретените, с които ме караш да общувам в парка… Жалки хлапета, които се изтърсват по задник и се дерат, ако им извадят биберона от устата.
	— Не искаш ли да направиш едно малко усилие и да се опиташ да се държиш като останалите дечица на твоите години, поне когато сме сред хора?
	— Да не би да се срамуваш от мен? — попита Младши, пламвайки.
	— Не… не се срамувам, но изпитвам неудобство… Искам да съм като другите майки, а теб изобщо не те интересува. Оня ден, когато излизахме, викна на портиерката, привет, клюкарката, и тя едва не си глътна ченето!
	Младши отривисто се засмя и се почеса по ребрата.
	— Тя не ми харесва, гледа ме странно, погледът й направо ме отвращава…
	— Да, ама аз трябваше да й обяснявам, че не е чула добре, че не си казал „клюкарката“, а сигурно нещо друго, може би, че отиваме в парка… Тя те изгледа със странно изражение и ми заяви, че си много развинтен за възрастта си…
	— Предполагам, че е искала да каже „развит“.
	— Може би, Младши… това е без значение, важното е, че ако ме обичаше, нямаше да се държиш по този начин, да нямам минута спокойствие при мисълта какво ли ще изтърсиш в най-неподходящия момент!
	Младши обеща да се постарае.
	От гърдите на Жозиан се откърти дълбока, безнадеждна въздишка.


	Този ден двамата отидоха в парка Монсо. Младши се съгласи да облече каквото му предложи майка му, съвсем подходящо облекло за възрастта му, гащеризон и топло яке, обаче отказа количката. Стараеше се да прави широки крачки, така развивал големия адуктор и плантарните мускули.
	Влязоха в парка като всички останали, както е прието, без да се набиват на очи, преминавайки през високия портал от ковано желязо. Хванати за ръце и блажено усмихнати. Жозиан седна на една пейка и подаде на Младши топка. Застанал неподвижно, той остави топката да подскочи и да се търкулне до едно момченце на неговата възраст. Казваше се Емил и Жозиан често го виждаше в парка с майка му, очарователна жена, която й кимаше, широко усмихната. Жозиан се надяваше двете да се сприятелят.
	Двете момчета си поиграха известно време, но Младши играеше… някак си… с известно безразличие. Усещаше се, че едва се сдържа. Хвърляше топката на Емил, който безуспешно се опитваше да я пресрещне, падаше и доста трудно се изправяше. Смотаняк!, процеди през зъби Младши. Майката на Емил не го чу. Тя следеше с умиление играта на двете деца.
	— Сладки са, нали? Добре си играят двамата…
	Жозиан кимна, щастлива, че най-накрая и тя е станала нормална майка с нормален син, който играе нормално със свой връстник. Времето беше хубаво, колоните на гръцкия храм искряха с меката белота на огрения от зимното слънце бял камък, брезите, буковете и орехите размахваха изтънелите си клонки, които мразовете все още не бяха оголили напълно. Един ливански кедър поклащаше царствено пищната си широка корона, без да се страхува от вихрушките, зелените петна на грижливо поддържаните тревни площи се открояваха и действаха успокоително на очите.
	Жозиан откопча едно копче на вълненото си манто, за да даде простор на напиращата вълна от щастие. Скоро щеше да стане време за следобедна закуска, щеше да извади от чантата си пакет със сладки и биберон с портокалов сок. Като всяка майка. Като всяка майка, повтаряше си тя, побутвайки с върха на обувката си белите камъчета по алеята.
	Точно в този момент майката на Емил предложи:
	— Какво ще кажете, ако малкият Марсел дойде вкъщи някой следобед да си поиграят двамата с Емил? Живеем наблизо и двете с вас ще пием чай и ще си побъбрим…
	Жозиан се почувства на седмото небе от щастие. Рееше се из въздуха, докосваше червения клен, спускаше се към зелената трева, изстрелваше се отново нагоре, разтреперана от вълнение. Най-после си намери приятелка! Майка, с която да си разменят готварски рецепти, лекарства за никнещите зъбки, за висока температура, кожни обриви, всякакви информации за училища, ясли и почасови занимални. Замърка от удоволствие. Бе открила разковничето на майчинския си проблем: всеки ден ще кара Младши да влиза в ролята на бебе за няколко часа, в които ще го разхожда, ще го показва, ще му бърше носа, ще го глези, а през останалото време ще го остави да си чете всякакви книги, учебници по история, сборници по математика, каквито пожелае. В края на краищата, не беше голяма философия, само трябваше да се правят отстъпки и от двете страни.
	Вече си представяше дълги следобеди, в които самотата й ще е избледнял спомен, двете хлапета ще гукат, докато тя разтваря сърцето си пред новата си приятелка. А кой знае, въодушевяваше се тя, може дори да организираме и семейни вечери. Да излизаме семейно. Да ходим на кино, на театър. И защо не, да играем канаста. Ще си имаме приятели. Нямаме кой знае колко двамата с Марсел. Той непрекъснато работи. На неговата възраст! Крайно време е да започне да се щади… Скоро ще навърши шейсет и девет! Не е разумно изобщо да не си почива и да се труди като каторжник.


	Младши чу предложението на Емиловата майка и застина в лишена от грация поза, издал задник, с ръце на кръста и зачервено лице при мисълта за безкрайните часове на мъчения, които се очертаваха. Надал ухо, той дебнеше отговора на Жозиан, надявайки се да е отрицателен. За нищо на света не желаеше да жертва времето си в компанията на този бавноразвиващ се, с натъпкани с памперси гащи, който на всяка втора крачка се изтърсваше, когато бе негов ред да се цели с топката. Остана така, с пламнали от гняв бузи, нехаещ за джуджето, което се напъваше да му подхвърля топката и залиташе насам-натам в желанието си да продължи играта. Когато майка му отговори, да, би било чудесно, те толкова добре се разбират, той ритна топката с всички сили и тя едва не отнесе главата на бедния Емил, който се приземи по дупе на застланата с чакъл алея.
	Майката скочи с вик, притисна детето в прегръдките си, прокле Младши, обявявайки го за престъпник, извратен подлец, убиец, малък нацист, и побягна, отнасяйки безжизнения Емил далече от ужасния палач.


	Жозиан прибра топката, жирафа на колелца, пакета шоколадови бисквити, шишето с биберона, пълно с портокалов сок, и обходи с прощален поглед зелените морави, белокаменния храм, червения клен, застланите със сивкав чакъл алеи, сякаш се сбогуваше с изгубения рай.
	И се оттегли като жестоко оскърбена кралица, без да пророни дума на сина си.
	Бесен, Младши вървеше пред нея, мърморейки, че човек не може да има вяра на никого, че се е съгласил да играе, за да направи удоволствие на майка си, но в никакъв случай нямало да жертва цял следобед, за да забавлява някакъв досаден невежа, глупак, който дори не си давал сметка, че пречи. Някое хитро дете би схванало, че е тук само от приличие, и нямаше много-много да се напъва. Дори само щеше да зареже топката и да остави Младши сам, защото той най обичаше да е сам. Знам, че светът е пренаселен с глупаци, въздъхна Младши, и че се налага да се примирим с неприятната действителност, обаче въпросният Емил ме отвращава прекалено силно. Иска ми се да ми намери някой силен по математика или пък някой, който да се занимава с ракети. Така ще мога да се науча да изчислявам корен квадратен и центробежната сила. Всичко това съм го знаел преди, нужно ми е само да си поосвежа паметта.


	Бяха стигнали до тях и докато заобикаляха будката за вестници, Младши зърна отпред един компас, пъхнат в прозрачната опаковка на някакво списание. Спря и само дето не му потекоха лигите. Компас! Не можеше да обясни защо, но предметът му се стори много познат. Къде ли бе виждал компас? В някоя книжка с картинки? На бюрото на баща си? Или в някой друг живот…
	Посочи с пръст списанието с ценния предмет и заповяда:
	— Искам това!
	Жозиан погледна на другата страна и му направи знак да продължи.
	— Искам компас… Искам да разбера как действа.
	— Нищо няма да получиш. Държа се ужасно. Ти си едно жестоко и егоистично малко момче.
	— Не съм нито егоист, нито жесток. Любознателен съм, искам да уча, отказвам да играя с бебета, искам да разбера как действа компасът…
	Жозиан го хвана за ръката и го помъкна към входната врата на блока им. Младши се запъна, изви се като дъга, опитвайки се да закотви маратонките си в уличната настилка, да принуди майка си да забави крачка, но тя най-накрая го грабна под мишница, бутна го в асансьора, зашлеви му два шамара, тикна го в стаята му и го заключи.
	Младши ревна и заблъска по вратата с всички сили.
	— Ненавиждам жените. Глупави и суетни кокетки, които мислят само за собственото си удоволствие и превръщат мъжете в слуги! Когато стана голям, ще стана хомо…
	Жозиан си запуши ушите и отиде да се наплаче в кухнята.
	Плака много и продължително за неосъществената си мечта да бъде щастлива майка. Утеши се с мисълта, че такава е съдбата на всички майки, искат да имат идеални деца, да им топлят сърцата, но небето им изпраща хлапета, с които се налага да се примиряват и да намират общ език. Ако имат късмет, получават някой като Емил, в противен случай не им остава друго, освен да се приспособяват.
	Тя отиде да освободи сина си и отключи вратата на стаята му.


	Той лежеше на мокета с измачкани дрехи. Толкова бе крещял, толкова се бе мятал неистово, толкова бе тропал по вратата, че се бе уморил и заспал на мокета със съня на смелчаците, въртели меча три дни и нощи, с разрошени рижави къдрици, с избили по врата и по бузите морави петна. Полуотворил уста, той тихичко похъркваше, виждаха се зачервените му до кръв венци. Победеният Херкулес лежеше на земята, трескав и пламнал от гняв.
	Тя се отпусна до него и го загледа. Каза си, като спи, е истинско бебе, моето бебе, то ми принадлежи. Дълго време го наблюдава, вдигна го, сложи го между краката си като маймуна, която пощи малкото си, залюля го, тананикайки „Мамо, корабите по водата имат ли крака? Ами да, малък мой глупчо, ако бяха без крака, как ли щяха да вървят…“.
	Младши отвори едно око и заяви, че песента била идиотска.
	— Майката е глупава, не детето — уточни той, полусънен. — Корабите нямат крака!
	— Спи, бебето ми, спинкай… Мама е тук, тя те обича и се грижи за теб…
	Той изрева от щастие, блъсна я по корема с глава и с юмручета, тя просълзена го прегърна и продължи да тананика в тъмното.
	— Мамо…
	Жозиан трепна, долавяйки нежността в гласа му, и го притисна още по-силно.
	— Мамо, знаеш ли защо Лабрюйер е написал „Характери“?
	— Не, любимо мое бебе, но ти ще ми кажеш защо…
	Свит в скута й, той обясни тихо:
	— Виж сега, той много обичал едно момиченце, чийто баща бил печатар, казвал се Мишале. Обичал го с чиста любов. То изпълвало сърцето му с красота. Запитал се как ли ще се омъжи момиченцето един ден, след като няма зестра. Отишъл при баща му, печатарят Мишале, и му връчил ръкописите на „Характери“, своя дългогодишен труд. Казал му: „Добри човече, ето, отпечатайте това и ако спечелите нещо, нека то да бъде зестра на дъщеря ви“. Мишале изпълнил заръката и така госпожица Мишале се омъжила както подобава… Не е ли достойна за възхищение постъпка, мамо?
	— Да, бебенцето ми, възхитителна. Разказвай ми още за Лабрюйер. Прилича ми на свестен човек…
	— По-добре е да го прочетеш, знаеш ли… Когато започна да чета свободно, ще ти чета. Няма да има нужда да ходим в парка, ще си седим двамата и аз ще ти напълня главата с прекрасни неща… Защото искам да науча гръцки и латински, за да чета в оригинал Софокъл и Цицерон.
	Той свъси вежди, обмисляйки нещо, и добави:
	— Мамо, защо този гняв преди малко? Не видя ли, че онова момченце Емил е непохватно и глупаво?
	Жозиан улови един рижав кичур и го нави на пръста си.
	— Толкова ми се иска да си като всички други деца на твоята възраст… не искам да имам гениално дете, искам двегодишно бебе.
	Младши не отговори веднага, но след малко продължи мисълта си:
	— Не мога да разбера. Спестявам ти толкова грижи, като пораствам сам… Смятах, че ще се гордееш с мен. Знаеш ли, че ми причиняваш болка, като не ме приемаш такъв какъвто съм… Виждаш единствено, че съм различен, но не забелязваш колко те обичам и какви усилия правя, за да ти се харесам. Не трябва да ми се сърдиш за това, че не съм като другите…
	Жозиан избухна в сълзи и го задуши с мокри целувки.
	— Съжалявам, бебето ми, съжалявам… Нека се опитаме да изживяваме мигове като този, в които изливам сърцето си и имам чувството, че си само мой, и ти обещавам, че няма повече да ти налагам присъствието на глупавия Емил.
	Прозявайки се, той попита, обещаваш ли? Тя прошепна, обещавам, и той потъна в дълбок сън.


	Вечерта, докато Марсел Гробз се наместваше в семейното ложе и опипваше с дебелите си пръсти, осеяни с рижави косъмчета, мекото тяло на жена си, Жозиан го отблъсна с думите:
	— Трябва да си поприказваме…
	— За какво? — попита той, мръщейки се.
	Целия ден бе чакал приказния миг, в който ще се отпусне върху тялото на Жозиан и ще я обладае бавно, силно, ще й прошепне в ухото всичките нежни думи, които бе натрупал, докато подписваше разни документи, занимаваше се с поправката на противопожарния кран, парламентираше с китайския доставчик и производителя на кухненска мебел, който не се съгласяваше да свали процента на печалбата си.
	— За сина ти. Днес го заварих да чете „Характери“ на Лабрюйер.
	— Опасен е синковецът! Ох, колко го обичам! Как се гордея с него! Моят син, плът от плътта ми, моят върховен жрец!
	— И това не е всичко! След като ми разказа за Лабрюйер, сподели, че искал да научи гръцки и латински, за да чете класиците в оригинал…
	Марсел Гробз ликуваше и се чешеше по корема.
	— Правилно! Нали е мой син. Ако ме бяха окуражавали ей тонинко, аз също щях да изуча гръцкия, латинския, литературата и хипотенузите.
	— Празни приказки! Ти си бил нормално дете, аз бях нормално дете, а излиза, че сме създали чудовище!
	— Не, няма такова нещо… И двамата с теб, Душко, сме възпитавани с шамари, отнасяли са се с нас като с боклуци и затова сега ние с теб си имаме едно генийче… Кажи, животът не е ли прекрасен?
	— Освен че Гладис, нали я знаеш, последната ни прислужница…
	Марсел не си спомняше коя точно беше Гладис. В последно време у тях се бяха извървели доста момичета. Никоя не можа да се задържи. А заплащането беше хубаво, условията на труд повече от приемливи. Жозиан беше господарка, която уважаваше домашните помощнички, не се страхуваше да мине с парцала, накиснат в белина, и ако някой дръзнеше да каже „слугинчето“, яко го отнасяше. Нали тя самата дълго време бе работила на това поприще.
	— Напуснала е! И знаеш ли защо?
	Марсел едва се сдържаше да не избухне в смях.
	— Не — успя да издума, целият зачервен.
	— Заради Младши. Искал да му чете, а тя имала да разтребва!
	— Съгласи се, че да четеш художествени книги, все пак не е толкова уморително, колкото да почистваш и да лъскаш тоалетните…
	— И ти започна да се изразяваш като него! Когато се запознахме, казваше „кенефа“ като всички останали…
	— То е, защото… Душко, всяка вечер му чета и е нормално да се окажа под въздействието… Разбирам го хлапето, то е жадно, лакомо за знания, любопитно, иска да учи, да не се отегчава, когато му говорят… Постоянно иска да научава нови работи. Освен майка ти трябва да си като Пико Мирандола*.
	[* Джовани, или Пико дела Мирандола (1463–1494) — италиански философ и хуманист. Последовател на Аристотел, полиглот, изучавал Стария завет. Привърженик на идеята за свободната воля. — Б.пр.]
	— Тоя пък кой е? Някой твой приятел?
	Марсел се разсмя гръмко и я стисна в прегръдките си.
	— Престани да си напрягаш мозъка, гълъбице моя. Толкова сме щастливи тримата, а с тези въпроси току-виж си отворила пролука за нещастието…
	Жозиан измърмори нещо неразбираемо и Марсел се възползва, за да сложи ръката си на гърдите й.
	— Не ти ли се струва, че е много червен? — продължи Жозиан, отдръпвайки се. — Сякаш е постоянно разгневен… все едно е бесен. Страхувам се за него… Страхувам се, че няма да мога да разбирам какво говори, че ще започне да ме презира. Аз нямам диплома за висше по адмирация! Не съм учила в това училище.
	— Ама на Младши не му пука, той е над тези неща! Знаеш ли какво ще направим, Душко, ще наемем частен учител, само за него. Това дете няма нужда от бавачка, то се нуждае да му дават лъжичка по лъжичка пресни знания, да му разкажат за земната кора, да го научат на гръцки, на латински, да му обяснят защо Земята се върти и защо е кръгла, и как не се побърква в безкрайния Космос. То иска да го научат да борави с линия, пергел, да прилага простото тройно правило и да изчислява корен квадратен…
	— А защо се казва корен квадратен, мога ли да те попитам? Щото изобщо няма никакви корени и никакви квадрати! Не, мечо, с частен учител ще се чувствам още по-самотна и изоставена. Още по-невежа…
	— Съвсем не! Ще бъде още по-добре, така и ти ще можеш да научиш разни интересни неща… Ще присъстваш на уроците и ще кокориш учудено очи, ще се дивиш на прекрасните неща, които ще се разкриват пред теб и ще разширяват кръгозора ти…
	— Бедната ми глава! — въздъхна Жозиан. — Толкова кънти на кухо. На нищо не са ме научили. Да ти кажа ли какво мисля, мечо, най-голямата несправедливост на света е да не получиш тези чудни знания от малък.
	— Да, затова сега ще наваксаш! И после ти ще си тази, която ще ми говори отвисоко, ще ми казва „дървеняк жалък, загубеняк!“, а аз скромно ще залягам вечер над уроците. Красавице моя, повярвай ми, не си по-глупава от сина ти, това дете небето ни го изпрати, за да ни образова, да ни издигне… То е различно. Нека да е различно! Не ми пука. Такова го искам! Ако имаше три крака и само едно око, пак щях да го искам! На теб да не би да ти трябва дете с печат „нормално“? Писна ми от калъпа! Той произвежда магарета, които мрънкат и не са способни сами да мислят. Трябва да й видим сметката на нормата, да я разчупим, да я прецакаме! Да вървят по дяволите майките с нормални отрочета! Те понятие си нямат какво съкровище притежаваме, не могат да си го представят, защото имат наочници. Затова пък ние… Какъв свеж полъх!
	Какво огромно щастие! Каква божествена изненада, всеки миг от деня! Хайде, ела тук, дундичке, престани да се тревожиш, ще ти доставя небивало опиянение, ще те въздигна до небесата, кукличката ми, крехката ми ярчица, прекрасната ми красавица, моята женичка, ти си моят покрив, моят корен квадратен, моята лъстива любовница…
	Бавно, от дума на дума, Душката се отпусна, бръчките й се изгладиха, тя се засмя, остави се рижавият й великан да я грабне задъхано и двамата се изкатериха по стълбата на удоволствието, пъшкайки и пъхтейки сладострастно.


	На другата сутрин, докато закусваха, звънна адвокатът на Анриет. Анриет Гробз, Плисоние, по името на първия си съпруг, покойник, и майка на Ирис и Жозефин Плисоние, сключила втори брак с господин Марсел Гробз, била готова да сложи подписа си под документите за развода. Беше клекнала пред аргументите на Марсел Гробз и молеше само за едно: да си запази името.
	— И защо иска да си запази твоето име Клечката за зъби? — попита с подозрение Жозиан, все още разглобена от страхотната любовна нощ. — Нали го ненавиждаше това име, нали й се повръщаше от него. Мирише ми на гнило тази работа, пак ще ни изиграе някакъв номер, ще видиш…
	— Няма такова нещо, прелест моя! Тя се предаде, това е най-важното! Не търси под вола теле! Ти си непоправима, винаги когато се задъхваме от щастие, на теб ти се привижда дяволът с щръкналите му рогца.
	— Да не очакваш да се е превърнала в агънце! Не на мене тия. Щото вълкът козината си мени, ама нрава си никога. И да ти кажа, човек с по-зъл нрав не съм срещала…
	— Нали ти казвам, че вдига бяло знаме, предава се… Накарах я да се търкаля в прахта, да гълта прашинка по прашинка, докато се задави, и ето сега моли за милост…
	Марсел Гробз кихна, извади от джоба си голяма карирана кърпа и шумно се изсекна. Жозиан сбърчи нос.
	— Къде са хартиените кърпички, които ти дадох? Да не са за мухите?
	— Ама, Душко, свикнал съм с карираната си кърпа, харесвам си я…
	— Тя бъка от зарази, истински развъдник на вируси! И се погледни само на какво приличаш! На селянин със сабо.
	— Аз не бих се срамувал да съм селянин… — отвърна Марсел и побърза да пъхне кърпата в джоба си, преди Жозиан да я е грабнала.
	Миналата седмица бе изхвърлила на боклука цяла дузина такива кърпи.
	— И щял да наема частен учител на сина си! И се прави на разните му там Пикове и Мирандоли! Няма що, страхотно ще впечатлим ходещата енциклопедия с карираните ти носни кърпи и тирантите ти!
	— Още днес ще разбера откъде да го намеря тоз учител — рече Марсел, очарован от новия обрат в разговора.
	— И не забравяй да му поискаш препоръчителните писма! Не желая да си имам работа с някой напудрен маркиз или брадат марксист. Да ми изкопаеш отнякъде един изпитан стар речник, та да мога да съм наясно какви ги приказва, когато си отвори устата…
	— Значи, си съгласна?
	— Може и така да се каже… Само че искам да го видя, преди да си кажа мнението. Щото може да се окаже някой шпионин на Клечката за зъби, хич няма да се учудя…

	* * *

	Наистина ли трябва да казваме истината, цялата истина?, недоумяваше Шърли, без да откъсва очи от Гари, който разтреби масата, изчегърта тавата от лазанята, напълни я с топла вода и цръкна в нея струйка от препарата за миене на съдове. Създаваме ли щастие, казвайки истината? Не съм много убедена… Сега ще проговоря и нищо няма да е както преди.
	Седим си двамата тук, спокойно споделящи изработените си навици, познавам движението, с което ще се обърне, знам на кой крак ще се опре, коя ръка ще протегне, как ще извърне глава към мен, ще повдигне едната си вежда, ще отметне с ръка кичур коса, всичко това ми е познато, то съставлява моя обичаен пейзаж.
	Вечерята приключи под музикалния съпровод на Глен Гулд, лазанята беше неимоверно вкусна, направо да си оближеш пръстите. Прокашляме се едновременно, свързани сме.
	И след две минути и половина…


	Ще заговоря, ще натрупам купища думи помежду ни, ще въведа един чужд човек и вече нищо няма да е както преди. Може би истината е от полза за този, пред когото я разкриват, но тя е изпитание за човека, който я облича в думи. Когато разкрих „истината“ за моето раждане на мъжа в черно, той започна да ме шантажира. Изработи си месечна рента в замяна на мълчанието си*.
	[* Виж „Жълтите очи на крокодилите“, цит.изд. — Б.пр.]
	Сутринта по пътя към езерото в Хампстед мина покрай голямо рекламно пано, което възхваляваше качествата на някакви джинси: „Истината за мъжа е в това, което крие“. И отдолу: „Не прикривайте повече силуета си, подчертайте го с джинсите…“. Марката изхвръкна от ума й, но думите я преследваха през целия път, докато въртеше педалите, и след като завърза колелото си при оградата, едва не пропусна мъжа с плетената шапка и кадифения панталон, който тъкмо си тръгваше.
	_Damned!_
	Усмихнаха се, разминавайки се. Той потри носа си с грубата кожена ръкавица и кимна, сякаш я подканваше, ще видите колко е приятна водата. Тя остана със зяпнала уста и в ума й отново проблесна фразата: „Истината за мъжа е в това, което крие“. Какво ли криеше този широкоплещест мъж с добродушна усмивка? Мъжът, до когото ужасно й се искаше да се притисне. А може би не криеше нищо и именно затова толкова силно й се искаше да се гушне в него…


	Ако в този момент й бе подал ръка, щеше да го последва, без да се замисли.


	Шърли въздъхна и изтри с палец капката доматен сос върху красивата мушама, която Гари бе донесъл от Париж.
	Сети се за доклада, който предадоха снощи: „Как да прогоним пестицидите от нашите чинии“. Какъв смисъл има да се ядат зеленчуци и плодове, ако се окажат вредни за здравето? В чепка грозде, произведено от страна — членка на ЕС, откриха шестнайсет отровни вещества. Оказва се, че се сражавам срещу вятърни мелници.
	Тя погледна Гари, който беше натрупал чиниите в мивката, знак, че отлага миенето и че обещаният разговор следва да започне веднага.
	Гърлото й сякаш беше запушено с памук. Езикът, дробовете, вътрешностите й пресъхнаха. Тя преглътна с усилие.
	— Ще ми направиш ли билков чай?
	— Мащерка, розмарин, мента?
	— Нямаш ли върбинка?
	— Изреждам ти трите вида, които имам, а ти ми искаш четвърти, точно този, който нямам…
	Изглеждаше леко раздразнен. Или може би напрегнат.
	— Добре, добре. Ще пия мащерка…
	Сложи вода да се стопли, извади чайник, пакетче мащерка, чаша. Резките му движения издаваха припряност, бързаше да седне насреща й и да започне да я разпитва. Бе проявил достатъчна учтивост, като я остави да се навечеря спокойно.
	От стената я гледаха афиши на Боб Дилан и Оскар Уайлд. Боб имаше уморен вид и гледаше сериозно, Оскар се усмихваше леко двусмислено и на нея й се прииска да му залепи два шамара. Попита:
	— Срещна ли се с преподавателя по пиано?
	— Да, днес следобед… много е симпатичен. Отидох при него в Хампстед, недалече от мястото, където ходиш да плуваш. Живее в едно от ателиетата с изглед към езерото… Сигурен съм обаче, че не кисне от рано сутрин в ледената вода, не е препоръчително за ставите!
	— А аз за разлика от него мога на воля да си ги съсипвам…
	— Не съм казал такова нещо! Хайде сега! Всичко приемаш наопаки!… _Relax, mummy, relax_… Ставаш наистина голяма гаднярка!
	Шърли предпочете да се престори, че не е чула. Ако започнат да се карат за речника му, разговорът ще се осуети. Отбеляза си все пак да му напомни по-късно да избягва подобни думи.
	— И кога започваш?
	— Понеделник сутрин.
	— Толкова скоро…
	— Учебната година вече е започнала, затова, ако искам да наваксам пропуснатото… Урок през ден у него, през останалото време ще работя вкъщи минимум пет часа дневно… Както виждаш, проявявам сериозен интерес към пианото.
	— Колко взема?
	— Стара майка плаща.
	— Не ми харесва тази работа, Гари…
	— Тя ми е баба все пак!
	— Все едно ме изхвърляш от живота си…
	— Престани с твоята мнителност! Разтревожена си, защото предстои сериозен разговор, и се засягаш от най-дребното нещо… _Relax…_
	Той покри ръката й със своята.
	— Хайде, давай… Колкото по-скоро, толкова по-бързо ще спадне напрежението.
	— Добре, съгласна съм… Е, няма да отнеме много време. Съжалявам, не е особено романтично, пък и не подхожда за роман.
	— Не очаквам никакъв роман, искам факти.
	— Добре тогава… Всъщност мога да изпия чаша вино. Остана ли малко?
	Тя поднесе чашата си и Гари изпразни бутилката до последната капка.
	— До края на годината булка или люлка! — отбеляза той с усмивка.
	— Нито едното, нито другото — измърмори тя.


	Пийна глътка вино, повъртя я в устата си, преглътна и се хвърли в дълбокото.
	— Трябва да съм била шестнайсетина годишна, когато дядо ти ме изпрати в Шотландия. Отначало в един пансион с много строг режим, след това в университета в Единбург. Защото, докато бях в Лондон, животът му се стъжваше. Бягах от къщи, връщах се, да кажем, подпийнала, надупчих си носа с безопасни, полите ми бяха с размерите на салфетки и пушех трева, с която усмърдявах достолепните коридори на двореца. Не смогваше да съчетава длъжността си на главен шамбелан с бащинските си задължения. Беше още по-притеснително, защото живеехме в Бъкингам и ако избухнеше скандал, щеше да навреди на кралицата. Затова ме изпратиха в Шотландия. Там продължих да си живея живота и дори успявах да си вземам изпитите от раз. И най-важното, след около година се запознах с едно момче, красив шотландец, Дънкан Маккалъм, издънка на богат род със замък, чифлици, гори…
	— Стара шотландска фамилия?
	— Не ме интересуваше родословното му дърво. По онова време не ни беше грижа за произхода, не искахме визитни картички… Виждаш някого, харесва ти, прекарваш нощта с него и после — довиждане, ако случайно отново се срещнете, отново може да преспите или пък не, според зависи. С баща ти го направихме много пъти…
	— Той как изглеждаше?
	— Ами… да кажем, че много приличаш на него. Няма да се затрудниш да го разпознаеш, ако го срещнеш… Висок, с кестенява коса, дълъг нос, зелени или кафяви очи, според настроението, рамене на играч на ръгби, усмивка, с която може да ти свали звездите, с една дума, красавец… В него имаше нещо неустоимо. Не си задаваш въпроса дали е умен, добър, смел, искаш само да се хвърлиш в прегръдките му. Не бях единствената… Всички момичета го преследваха. Ах, да… на бузата му имаше тънък и дълъг белег, разказваше, че се дуелирал с пиян руснак в Москва… Не вярвам да е ходил в Москва, обаче беше впечатляващо, момичетата припадаха и искаха да докоснат белега му…
	— Сигурна си, че съм от Дънкан Маккалъм, а не от някой друг?
	— Бях влюбена, всъщност си забранявах да използвам тази дума! По-скоро бих си прерязала гърлото, отколкото да призная, че изпитвам подобно буржоазно чувство. Сигурна съм обаче, че докато се срещах с него, не спях с никой друг…
	— Какъв късмет!
	— Може да се каже, че си дете на любовта… Поне от моя страна.
	— Странна любов — въздъхна Гари, — според мен доста претупана работа…
	— Бяха трудни времена… светът изживяваше края на седемдесетте години, отърсваше се от епохата на „цветя в косите, да се обичаме едни други“ и се връщаше към действителността. А действителността съвсем не беше весела. Беше по времето на Маргарет Тачър, пънкарите и култовата им група „Клаш“, големите стачки, всеобщото отчаяние. Смятаха и пееха, че светът е скапана работа, както и любовта впрочем.
	— А той какво каза, когато разбра…
	— … Бяхме в една кръчма, беше събота вечер, бях го търсила целия ден, за да си поговорим за това… Беше с приятели, с халба бира в ръка, отидох при него… леко треперех… Надвеси се над мен, прегърна ме през раменете с една ръка и аз въздъхнах с облекчение, казвайки си, няма да съм сама. Той ще ми помогне, каквото и да решим. Съобщих му новината и с най-омайващата си усмивка, онази, с която сваляше звездите, той ми заяви, честно казано, скъпа, това си е твой проблем, и безцеремонно ми обърна гръб, продължавайки да говори с приятелите си. Направо ме уби.
	— Дори не е изразил желание да ме види?
	— Напусна ме, преди да се появиш на бял свят! Когато случайно се виждахме, не ми говореше. Дори когато коремът ми стана като тъпан!
	— Но защо?
	— Заради една-единствена причина — заради нещо, което се нарича чувство на отговорност и от което бе напълно лишен…
	— Искаш да кажеш, че не е свестен човек?
	— Нищо не казвам, само констатирам…
	— И ти ме роди…
	— Знаех, че ще те обичам до полуда, и се оказах права…
	— И после?
	— Родих съвсем сама. В болница. Отидох пеша и се прибрах вкъщи по същия начин. Записах те с моето име. Много скоро след това се върнах в университета. Оставях те сам в малката ми стая. Живеех при една много мила госпожа. Тя много ми помагаше, гледаше те, сменяше ти пелените, даваше ти биберона, пееше ти песнички, когато ходех на лекции…
	— Как се казваше?
	— Госпожа Хауел…
	— Госпожа Хауел?
	— Да. Много те обичаше, много. Плака, когато си тръгнахме… Трябва да е била четирийсетгодишна по онова време. Нямаше съпруг, деца, познаваше баща ти, беше от същия край. Майка й работела в замъка, баба й също. Казваше, че той е негодник, че не ме заслужава. Обичаше да пийва, но беше от кротките… Ти беше идеалното бебе. Никога не плачеше, непрекъснато спеше… Когато дядо ти дойде да ме види в Шотландия, изпадна в шок. Не му бях казала нищо. Той ни отведе двамата със себе си в Лондон… Ти беше на три месеца.
	— И моят… повече никога не ти се обади?
	— Никога.
	— Дори чрез тази госпожа Хауел?
	— Нито веднъж не дойде да те види, не ме попита за адреса ми, когато си тръгнах. Ето това е всичко. Не е нещо, с което да се похваля, но това е положението…
	— Бях си представил, че имам по-бляскав произход… — прошепна Гари.
	— Съжалявам… Отсега нататък сам трябва да направиш живота си бляскав…


	Двайсет години по-късно бих могла да даря пораснал, готов, отгледан син на този недостоен човек. Син, за когото не е пролял капчица пот, не си е нарушил съня нито за час. Не е трепнал, взирайки се в термометъра. Не е спестил пукната пара. Не е виждал нито един ученически бележник. Не го е държал за ръката при зъболекаря.
	Пораснал син, готов да бъде обичан. Ще казва „Моят син!“, представяйки го.
	Аз съм бащата. Аз съм майката. Аз съм и майката, и бащата.
	Той е бил само приносител на сперматозоиди. Забързан да стигне до оргазма и да си тръгне.


	Ортанс Кортес не познаваше страха.
	Ортанс Кортес презираше страха.
	Ортанс Кортес се отвращаваше от това чувство. Страхът, заявяваше тя, е като бръшлян, който се е разпрострял в главите ни. Забил надълбоко извитите си като нокти корени, той се разлиства, разраства се и бавно и постепенно ни задушава, удушава ни. Страхът е бурен, а бурените, както се знае, трябва да се изскубват, да се унищожават с пестициди.
	Пестицидът, който употребяваше Ортанс Кортес, се казваше изтласкване. Когато доловеше как в нея се надига опасната вълна на страха, тя отблъскваше опасността, притискаше я в ъгъла… фиксираше я право в очите, твърдеше: „Изобщо не ме плашиш. Изобщо не ме плашиш, плевел гаден, ей сега ще те изтръгна от корен“.
	И нещата се оправяха.
	За Ортанс Кортес.
	От малка беше започнала да тренира, заставяше се да се прибира сама от училище, по мръкнало. Не позволяваше на майка си да я взема. Беше скътала една вилица в джоба на палтото си. Вирнала глава, въоръжена с вилицата, тя крачеше с чанта на гръб. Готова да се отбранява. Изобщо не ме е страх, повтаряше си тя в припадащата нощ, когато пред очите й започнеха да мержелеят неясни сенки на вълчи муцуни.


	С времето вдигна летвата по-високо.
	Замахна с вилицата, когато едно момче се опита да я целуне насила. Заби я в бедрото на един здравеняк, който й препречи пътя по стълбите, искайки две евро, за да я пусне. След това я заби в окото на оня, който се опита да я замъкне в мазето.
	Скоро вилицата се оказа ненужна.
	Беше си създала име.
	Единственият въпрос, който Ортанс си задаваше, докато се учеше да побеждава страха, бе защо само тя бе възприела този начин на действие.
	Изглеждаше от просто по-просто.
	И въпреки това…
	Долавяше как всички наоколо шепнат: страх ме е, страх ме е. Страх ме е, че няма да се справя, страх ме е, че парите няма да ми стигнат, страх ме е, че няма да ме харесат, страхувам се да кажа „да“, да кажа „не“, страх ме е, че ще ме боли. И тъй като хората постоянно се страхуваха, им се случваше най-лошото. Защо майка й, зрял човек, който би трябвало да я защитава, трепереше при мисълта, че има да връща заем, стряскаше се от мъж с плашеща външност или от листо, танцуващо на вятъра? Ортанс недоумяваше. Беше решила да не мисли по тези въпроси, а да върви неотклонно напред.
	Да върви напред. Да учи. Да успее. Да не позволява на емоциите, страховете и желанията да й пречат, да я натоварват, защото те са само паразити, нищо повече. Все едно че дните й са преброени. Все едно че няма право на грешен ход.
	Вилицата на Ортанс пропусна едно-единствено предизвикателство: смъртта на баща й, изяден от крокодил в езеро в Кения. Колкото и да си повтаряше: Антоан, крокодил, не ме е страх, случваше се да сънува кошмари, в които издъхваше, смачкана от хиляди зъби. Никога!, възмущаваше се тя, отваряйки очи, плувнала в пот, никога! Обещаваше си да подсили още повече стоманената си черупка, за да издържи и да се съпротивява. Да се съпротивява. Трудно заспиваше отново. В тъмнината на стаята й се привиждаше дебнещо, жълто крокодилско око…
	След като Гари Уорд я изостави насред улицата, като преди това бе накарал сърцето й лудо да затупти и тялото й да завибрира от тъмно желание, след като я бе целунал така, че тя изгуби и ума, и дума, Ортанс отблъсна образа на Гари, отдалечи го от себе си, трезво го подложи на безпощадна дисекция и реши, че най-умният ход бе да изчака. Да изчака да й звънне на другия ден.


	Той не звънна на другия ден, нито на по` другия, нито следващите дни.
	И тя го зачеркна от списъка си.
	Животът й не зависеше от Гари Уорд. Животът й не зависеше от една целувка на Гари Уорд, от удоволствието, избликнало онази нощ от устните на Гари Уорд. Животът й зависеше единствено от нейното лично желание — желанието на Ортанс Кортес.
	Тя трябваше само да изрази ясно желанията, стремленията си, за да се осъществят по силата на непреклонната й воля.
	Гари Уорд беше невъзможен, непредвидим, дразнещ, отвратителен.
	Гари Уорд бе съвършен.
	Тя искаше точно него. Щеше да го има.
	По-късно.
	Този ден, докато пътуваше по северната линия, отбелязана с черно на картата на метрото, линията, която я отнасяше от училище до голямата къща, в която живееше с четирима наематели — само момчета — Ортанс прочете хороскопа си в един „Лондон Пейпър“, който се търкаляше на седалката. В рубриката „Чувства“ пишеше: „И тъй като тази връзка ви тежи, прекъснете я. Ще я подновите по-късно“.
	Виж ти, виж ти, промърмори тя, сгъвайки вестника, ето го решението — щеше да го забрави.
	Като изключим решителността и вилицата в джоба й, онова, което спасяваше Ортанс Кортес, бе високото й мнение за себе си. Мнение, според нея напълно оправдано от усилията, които полагаше, и от работата, която вършеше. Не съм мързелана, не си губя времето, не се размотавам, боря се да се домогна до това, към което се стремя, и ще бъде съвсем справедливо да бъда възнаградена.
	Понякога се питаше дали би хвърляла толкова сили и упорство, ако съдбата не беше благосклонна към нея.
	Признаваше, че не е съвсем сигурна.
	Нуждаеше се от резултати, за да продължи да върви напред. Колкото повече й се усмихваше съдбата, толкова по-големи усилия полагаше. Едно любовно изживяване с Гари щеше да я отклони от целта й, мислеше тя, обхождайки с очи спътниците си. Може би щях да стана като това момиче, изложило на показ зачервените си бедра изпод червената си минипола, или онова другото, което дъвче дъвка, разказвайки за вечерта си с Анди: и той ми каза… тогава аз му казах… и тогава той ме целуна. И после го направихме… и после той не се обади повече… и как да постъпя? Две нещастни жертви, които повтаряха като папагали тъпите реплики на любовните си поеми. Като не си позволявам да обичам, не поемам риска да се окажа нелюбима. Такива са мъжете — колкото повече ги обичаме, толкова по-хладно се отнасят към нас. Това е стар природен закон. Тъй като не обичам никого, се оказвам заобиколена от безброй поклонници, сред които при случай си избирам някого.


	Целувката на Гари в тъмната лондонска нощ на фона на потрепващите листа на дърветата в парка я бе смутила. Беше я извадила от равновесие. За малко да се превърна във влюбено нищожество. Аз не съм нищожество. Не пуша, не пия, не се дрогирам, не свалям мъже. В началото беше поза, не исках да приличам на останалите, сега вече е моят избор, така печеля време. Едва след като постигна целта си — да отворя модна къща, да направя собствена колекция, — ще обърна поглед към другите. Засега цялата ми енергия трябва да бъде подчинена на волята ми за успех. Да създам собствена фирма, да проявявам отвратителен характер, да се превърна в Коко Шанел, да наложа собствен моден стил, въпреки че, призна си тя в неочакван порив на трезвомислие, имам още много да уча. Знам обаче какво искам: върховна елегантност, чиста класика, нарушавана единствено от един-два небрежни детайла. Които да сринат чистотата, да я омърсят. И да я извисят благодарение на мен. Да овладея линията, рисуването, детайла и после да внеса смут и объркване, разрязвайки целомъдрената творба. Удар с нож в непорочността.
	Тя потръпна и дълбоко въздъхна. Нямаше търпение да започне работа. И без това, разсъждаваше тя, единствено работата ме вдъхновява… Човешката плът ми се вижда твърде безцветна, сравнена с моите замисли.
	Слезе на спирка „Ейнджъл“, подхлъзна се на опаковка от макдоналдс, едва не падна и изруга. Мина покрай веригата ресторанти „Готово за ядене“ и сви рамене презрително. Какво тъпанарско име! Извървя последните метри до къщи, продължавайки да си разказва приказката за социалното си издигане. Стигна до опияняващия момент, в който приема журналисти от цял свят, за да говори за колекцията си, със сако и шалвари от вълнен креп в опушено синьо, със сандали „Живанши“, отключи вратата, влезе и бе посрещната от заядливата забележка на Том:
	— Ортанс! Ти си отврат!
	Изгледа студено Том. Рус англичанин с редичка брадица, дълъг и вечно запотен, който обикновено я гледаше с поглед на басет, устремен към пълна купа с ядене, далече от неговия обсег.
	— Какво е станало, Томи? Прибирам се след десет часа лекции и не съм в настроение да слушам оплакванията ти…
	Окачи палтото си в антрето, развърза дебелия бял шал, който бе увила няколко пъти около врата си, остави чантата си, преливаща от книги и папки, и тръсна тежките си светлокафяви къдрици под носа на свития и според нея безобиден младеж.
	— Забравила си в банята тампона си!
	— Аха! Съжалявам. Вероятно съм мислела за нещо друго и…
	— Само това ли ще ми кажеш!
	— Томи, скъпи, нима не знаеше досега, че всеки месец жените губят кръв и това явление се нарича месечен цикъл?
	— Това не означава, че трябва да сееш тампоните си из банята!
	— Съжалявам, повече няма да се повтори… Колко пъти искаш да го кажа?
	Тя му се усмихна с най-милата си изкуствена усмивка.
	— Ти си мръсна егоистка, дори не си помислила за нас, момчетата!
	— Два пъти се извиних, смятам, че е достатъчно, нали? Няма да седна да се разкайвам и да си посипвам главата с пепел! Не е трябвало да го правя, вярно, но вече е късно, какво искаш? Да те целуна в замяна? Изключено. Мисля, че бях пределно ясна по въпроса: никакви плътски контакти между нас. Как мина денят ти? Сигурно обстановката в службата е мъчителна с тези зигзази на борсата? Да не би да са те изхвърлили? Или напротив… Нека отгатна: изхвърлили са те и сега си го изкарваш на мен…
	Бедният младеж едва не се задави от наглостта на Ортанс, след което продължи да се възмущава, повтаряйки непрекъснато думата „тампон“.
	— Виж какво, Томи, престани! Ще ме накараш да си помисля, че не си знаел думата „тампон“, преди да попаднеш на моя… Ще се наложи да свикваш, ако искаш някой ден да имаш връзка с момиче… Истинско, имам предвид… не някоя повлекана, на която да запретнеш полата мъртво пиян в събота вечер…
	Той млъкна и обърна гръб, мърморейки, какво ужасно момиче! Истински Нарцис в пола! Твърдо бях решил да не допускам никакво момиче в тази къща! Колко съм бил прав!
	Ортанс го проследи с поглед, провиквайки се:
	— Нека ти кажа нещо. Този, който не се съсредоточава върху себе си, не постига нищо в живота. Ако на двайсет години не съм Нарцис, на четирийсет ще свърша в манастир, а за такова нещо и дума не може да става! Трябва да вземеш пример от мен, вместо да ме критикуваш! Петдесет лири на час, за теб специална цена, ако се договорим за определен брой часове!
	И тя пое към кухнята да си направи кафе.
	Предстоеше й дълга нощ. Утре трябваше да предаде проекта си. Заданието гласеше: „Нарисувайте тоалет в три основни цвята: черно, сиво и морскосиньо, като започнете от обувките и стигнете до очилата, дамската чанта, шала и различните аксесоари“.
	Тримата й съквартиранти я чакаха, застанали до кафе-машината.
	Питър, Сам и Рупърт.
	Сам и Рупърт работеха в Сити, където положението беше доста напечено. Вечер се прибираха все по-късно, намръщени, изброяваха имената на уволнените колеги, наливаха се със силно кафе. Сутрин ставаха все по-рано. Четяха обявите за работа и стискаха зъби.
	В кухнята бе тихо като в църква, само дето не се чуваше как миряните прехвърлят зърната на броеницата. Всички гледаха печално и намръщено.
	Ортанс си взе една капсула с черно капаче, за да си направи силно кафе, и пусна машината в пълна тишина. Отвори хладилника, извади бялото меко сирене с ниско съдържание на мазнини и резен шунка. Имаше нужда от протеини. Сложи сиренето в чиния, наряза шунката на тънко. Все така тъжни и намръщени, тримата млади мъже не я изпускаха от очи.
	— Какво има? — попита тя накрая. — Да не би мисълта за тампона да ви пресече апетита? Не сте прави. И да ви осветля, тампоните се разграждат и не замърсяват околната среда…
	Мислеше, че с духовитата си забележка ще ги развесели и ще разведри обстановката.
	Те свиха рамене и продължиха да се цупят.
	— Не предполагах, че сте такива нежни души, момчета… Аз виждам мръсните ви гащи, хвърлени по ъглите, сблъсквам се с миризливите ви чорапи, с небрежно метнатите на показ презервативи в кофата за боклук, натрупаните чинии в мивката, мокрите чаши от бира, които оставят кръгчета навсякъде, и дума не казвам! Или по-точно, казвам си, че това им е в природата на момчетата, където минат, оставят след себе си кочина. Не съм имала брат, но откакто живея с вас, започвам да добивам смътна представа за нещата…
	— Сестрата на Том умря, самоубила се е сутринта… — прекъсна я Рупърт, размазвайки я с поглед.
	— Аха! — каза Ортанс с пълна уста. — Значи, заради това се нахвърли отгоре ми… Пък аз си мислех, че са го изхвърлили от банката… И защо се е убила? Любовна мъка или страх от провал?
	Те я изгледаха, шокирани. Рупърт и Сам скочиха едновременно и напуснаха кухнята в знак на неодобрение.
	— Ортанс, ти си чудовище! — възнегодува Питър.
	— О, я стига! Изобщо не познавах сестрата на Том! Да не би да искаш да заридая и да започна да си скубя косата?
	— Бих искал да проявиш малко съчувствие…
	— Ненавиждам тази дума! Вони! Свършили сме захарта? Така е, ако аз не мисля за всичко в тази къща, нещата отиват на…
	— Ортанс! — изръмжа Питър, удряйки с юмрук по кухненската маса.
	Питър беше тъмнокос, сух и нервен. Беше на двайсет и пет, с лице, нашарено от белези от акне, с хлътнали бузи. Носеше малки очила с железни рамки и следваше машинно инженерство. Ортанс така и не разбра какво точно означаваше това. Кимаше, когато той й заговореше за скици и чертежи, за проекти, за експерименти и двигатели, понеже бе решила, че не си заслужава да се задълбочава в темата. Запозна се с него във влака „Евростар“, беше се натоварила с три големи чанти. Той й бе предложил помощта си и тя му бе подала двата по-тежки сака.
	Благодарение на Питър Ортанс успя да се настани в къщата. Той се беше борил, за да убеди приятелите си да приемат при тях момиче. Ортанс харесваше идеята да съжителства с момчета, предишните й съквартирантски експерименти с момичета се оказаха несполучливи. Момчетата, ако не се смятат немарливостта и безпорядъкът, който оставяха след себе си, бяха много по-лесни за съжителство. Наричаха я „Принцесо“, поправяха радиаторите и отпушваха мивките. Освен това и тримата бяха леко влюбени в нея… Поне до тази вечер… сега, разсъждаваше тя, ще се наложи доста да се поизмъча, докато си възвърна позициите. Пък и имам нужда от тях. Имам нужда да продължа да живея тук, имам нужда от подкрепата на Питър, когато имам проблеми. Освен това сестра му е костюмиерка в някакъв театър и някой ден може да ми потрябва. Успокой се, момиче, успокой се и прояви някакъв интерес към съдбата на бедната девойка.
	— Да, така си е! Тъжно е. Тя на колко години беше?
	— Престани с този изкуствен тон, не се преструвай, че се интересуваш, защото така звучиш още по-ужасно!
	— Ама какво искаш да кажа? — попита тя, разтваряйки широко ръце с притеснен вид. — Не я познавах, казвам ти, никога не съм я виждала… даже на снимка! Искаш от мен да се преструвам, а като го правя, пак ме одумваш!
	— Бих искал да проявиш за миг малко човечност, но вероятно искам прекалено много…
	— Вероятно. Отдавна съм се отказала да се интересувам от мъката по света. Прекалено много е и няма да смогна. Стига, Питър, питам те сериозно защо се е убила…
	— Изгубила е всичките си пари на борсата… и парите на немалко хора, които е управлявала…
	— Аха…
	— Скочила от покрива на кооперацията, в която живеела…
	— Висока ли е?
	И понеже той отново я прониза с поглед:
	— Искам да кажа… на място ли е издъхнала?
	Той схвана объркването й и реши да премълчи.
	Винаги става така, когато човек се преструва — не изглежда убеден и това веднага проличава.
	— Да. Почти веднага. Благодаря, че попита.
	Тя поне не е страдала, каза си Ортанс. Може, докато е падала, да е съжалила… Да е пожелала да се върне обратно или да спре по пътя… Сигурно е отвратително да свършиш по този начин, размазан на тротоара. Представляваш страшна гледка. В погребалната агенция запечатват ковчега, за да не те види никой. Отново се сети за баща си и лицето й се изкриви.
	— Ортанс, трябва да се промениш…
	След минута мълчание той добави:
	— Аз толкова се борих, за да те приемат в този дом…
	— Знам, знам… но съм си такава. Не мога да се преструвам.
	— Не можеш ли да бъдеш мила? Малко поне?
	Чувайки думата „мила“, Ортанс, отвратена, изкриви устни. Ненавиждаше тази дума. И тя вонеше ужасно. За миг се замисли, притеснена от настоятелния и строг поглед на Питър.
	Какво ли трябва да прави човек, за да бъде „мил“? Никога не съм опитвала този трик. Мирише ми на шашма, на душевен смут, загуба на енергия и всякакви неща от този сорт.
	Дояде сиренето, шунката, изпи си кафето. Вдигна глава. Погледна право в очите Питър, който очакваше отговор, и на един дъх изрече:
	— Съгласна съм да бъда мила, но не искам да се забелязва… Става ли?

	* * *

	Дойде денят, в който Жозефин трябваше да защити хабилитационния си труд.
	Денят, в който след дълги години учене, посещаване на всякакви лекции, семинари, ровене по библиотеки, писане на публикации, книги, статии, щеше да застане пред журито и да се пребори за труда си.
	Научният й ръководител бе решил, че е готова. Определиха й дата: седми декември. Уговориха се всички членове на журито да получат още през септември по един екземпляр от труда на Жозефин, за да имат достатъчно време да се запознаят с него, да го проучат, да го анотират.
	Според регламента й се отпускаха трийсет минути, за да се представи, да запознае журито с творческия си път, проведените изследвания, етап по етап, автор по автор и още трийсет минути, за да отговори на въпросите.
	Процедурата щеше да започне в четиринайсет часа и да приключи в осемнайсет, след което щяха да обявят резултата и да изпият по чаша вино, почерпка от кандидатката.
	Такъв беше протоколът.


	Жозефин беше тренирала като за спортно състезание. Написа триста страници увод. Изпрати по един екземпляр на всеки член на журито и депозира един във факултета.
	Защитата беше публична. В залата щяха да присъстват шейсетина слушатели, повечето колеги. Тя не покани никого. Искаше да бъде сама. Сама пред журито.
	Цяла нощ не си намери място в леглото, не мигна. Става на три пъти, за да провери дали папката наистина беше на малката масичка в хола. Провери дали някое листче не бе изчезнало. Препрочете съдържанието. Прелисти отделните глави.
	Всяка тема вървеше гладко. „Обем и смисъл“, препоръчваше й научният ръководител.
	Постави ръце с разперени пръсти върху огромната папка. Седем хиляди страници. Седем кила и половина. „Положението на жената в градовете и селските райони на Франция през дванайсети век“. Петнайсет години труд, изследвания, публикации във Франция, Англия, Германия, САЩ, Италия. Изнесени от нея лекции, издадени статии, отваряше наслуки страниците и се зачиташе: „… женският труд в тъкачниците… Жените работели наравно с мъжете…“ или „икономическият обрат от 1070 до 1130 година във Франция… първите признаци на подем в градовете… разпространението на парите в селските райони на страната… на панаирите в Европа… първите катедрали…“, или финалната статия, заключението, в което правеше сравнение между дванайсети и двайсет и първи век… Парите стават всесилни, изместват стоковата размяна, променят постепенно отношенията между хората, между жените и мъжете, обезлюдяващите се села, разрастващите се градове, Франция, която се отваря за чужди влияния, развитието на търговията, жената, която заема своето място, вдъхновява трубадурите, пише любовни романи, превръща се в център на вниманието на мъжа, който става изтънчен, изискан… Влиянието на икономиката върху социалния статус на жената. Икономиката, която облагородява нравите или, обратното, прави хората по-груби?
	Това бе нейната глава в малката книжка, дело на авторски колектив, публикувана от издателство „Пикар“, от която се продадоха две хиляди екземпляра. Истински успех за университетска публикация.
	Мисълта за това скромно и блестящо книжле я накара да се почувства по-уверена. Заспа, загледана в светещия екран на електронния будилник: 4:08.


	Приготви закуската.
	Събуди Зое.
	— Мисли за мен, мила, мисли за мен следобед, между два и шест часа, когато ще застана пред журито.
	— Защитата ли?
	Жозефин кимна.
	— Страх ли те е?
	— Малко…
	— Всеки по реда си — отвърна Зое, целувайки я. — Всичко ще мине добре, мамо, не се притеснявай, ти си най-добрата…
	Жозефин обърса с пръст следите от конфитюр по лявата буза на Зое и я целуна.


	Към обяд вече бе готова.
	Провери за последно дали е подредила всичко в папката, гризейки кожичките на ноктите си.
	Пусна радиото, за да се разсее, да затананика някоя песен, да се разсмее на сполучлива шега, да чуе новините. Попадна на предаване за психическата устойчивост. Някакъв психиатър обясняваше, че малтретираните деца, които са били бити, пречупени, насилвани, измъчвани, били склонни в зряла възраст да се възприемат като предмети. Недостойни за обич предмети. Били готови на всичко, само и само да бъдат обичани. Да правят шпагат, да се премятат във въздуха, да издължават врата си, за да стане като на жирафа, да се нашарят на райета като зебрата, какво ли не…
	Жо гледаше папката, поставена в голямата шарена торба от веригата магазини „Ю“, и отпиваше от голямата розова чаша…
	Декември с типичната си почти бяла светлина. Лъч студена светлина, разцепил кухнята, осветяваше крака на масата. Фини прашинки танцуваха из него, както в сноповете светлина на автомобилните фарове…
	Скоро щяха да станат четири месеца…
	Четири месеца, откакто Ирис си замина, валсирайки в гората…
	Преди броях дните и седмиците, сега вече стават месеци.
	„Тези деца, продължаваше гласът от радиото, порастват и стават зрели хора, които толкова силно се нуждаят от обич, че са готови на всичко, за да им подхвърлят някоя трошица. Готови да забравят, да възприемат чуждото желание, да се разтворят в него… За да ги харесат, да ги заобичат най-сетне!
	Тези деца, продължаваше гласът, са първите жертви на сектите, лудите, мъчителите, покварените или, обратното, те се превръщат в оцелели по чудо хора, които се изправят, горди и силни.
	Едното или другото.“
	Жозефин слушаше и мислеше за сестра си. Опитваше се с всички сили да проумее.
	„Готови на всичко, за да бъдат обичани…“, повтаряше мъжът по радиото.
	„Липсва им достатъчно самоувереност, за да отстояват мнение, да изразят съмнение, несъгласие с думите на другите, да защитят територията си… Когато човек се обича, той се уважава, знае как да се отбранява. Не се оставя да го тъпчат. А когато не се обича, тогава позволява на всички да нахълтват в неговото пространство и да го тъпчат…“


	Слушаше думите… те се врязваха в главата й, готови да набъбнат, да се разраснат. За да й посочат следа, по която да тръгне.
	Опита се да ги прогони. Не сега, не сега! По-късно… Трябва да остана в дванайсети век… В дванайсети век не е имало психиатри. Горели вещиците, които влизали в главите на хората. Вярвали само в Бог. Вярата била толкова силна, че свети Елоа отрязал крака на коня си, за да го подкове по-здраво, молейки Бог да го залепи отново. Конят за малко не издъхнал от загуба на кръв и светецът бил дълбоко учуден!
	И тя отново се връщаше на темата си, старателна като ученичка. Все едно рецитираше таблицата за умножение.
	„Дванайсети век е епохата на съзиждане на катедрали, болници, университети… По това време са положени основите на задълбочено, по-високо образование. В градовете, преживяващи небивал подем, буржоата искат синовете им да се научат да четат и смятат, в дворците на принцовете изпитват все по-силна нужда от професионални писари, счетоводители, книговодители… Младежите от добри семейства, в някои случаи и девойките, се учели на граматика, реторика, логика, аритметика, геометрия, астрономия, музика… Образованието било на латински… учителите си имали ученици, които им заплащали за труда. Колкото по-добри били, толкова по-високо било заплащането и преподавателите яростно се конкурирали, понеже им се заплащало според заслугите им. Най-блестящите, като Абелар например, привличали множество ученици и си спечелвали ненавистта на завистливите си колеги. Поговорката «Бог е създал преподавателите, а Сатаната — колегите», датира от дванайсети век.“


	Почувства се готова да застане лице в лице с преподавателите и колегите.
	Избра набрана пола до под коляно, сложи черна лента на опънатата си назад коса, не бива да се старая да ме харесат, ще бъда строга като граматическо правило. „Бог е създал преподавателите, а Сатаната — колегите“… Не бе включила в публикациите си „Смирената кралица“. Знаеше, че на колегите й не се хареса това, че тя излезе от редиците им и пожъна такъв голям успех. Шушукаха зад гърба й, подиграваха се, сравняваха книгата с любовните романи на „Арлекин“… Някои дори се възмущаваха от подобно научнопопулярно романизиране, наричаха го долнопробно. Затова пропусна да отбележи книгата. Да се слее със заобикалящата действителност. Да се движи, без да я забелязват. И най-важното… да не блести…
	От папката леко стърчеше краят на син класьор. Жозефин го намести, потупвайки го отгоре, но тъй като се бе заклещил, внимателно го издърпа. Той съдържаше главата за цветовете и значенията им в Средновековието. Цветовете и тяхното присъствие по домове, сватби, погребения, празничните ястия, приготвяни от домакините. Ще го отворя наслуки, за да видя дали добре го помня, каза си тя. Не, не, няма смисъл, знам го наизуст! Отвори го все пак и попадна на небесна дъга — „ирис“, през средните векове. От гръцки през латински: _iris, iridis_, дъгата се простира от небето до земята и затова е посредница между боговете и хората.
	Смутена, затвори класьора.
	Може би защото Ирис е била пречупена в детството си…
	Мисълта се връщаше, носейки късчета живот отгук-оттам, стигаше до извора на огромната болка, която според нея само тя бе понесла, същата тази болка, която, разсъждаваше тя, беше спестена на Ирис.
	А може би бе сполетяла и Ирис?
	Може би в края на краищата Ирис бе повярвала, че и тя е предмет, че могат да я принудят да стори каквото пожелаят, може би е била възпламенена от дивата радост да се предложи в дар на мъжа, който… я малтретираше. Завързваше я. Даваше й заповеди.
	Дневникът й описваше тази странна радост, тази сексуална наслада. Описваше дните и нощите, в които се бе превърнала в жалка играчка… със счупени ръце и крака… в кукла…
	Но в такъв случай, Ирис също? И Ирис като мен…
	И двете са били пречупени.
	Прогони тази мисъл от главата си.
	Не! Не! Ирис не беше пречупена. Ирис беше самоуверена. Великолепна, силна, красива. По-скоро тя, Жозефин, по-малката, неуверената, с пламващи от неудобство уши по най-дребния повод, тя, която винаги се притесняваше, че пречи, че е грозна, че не е на висота…
	Не Ирис.


	Жо дръпна входната врата зад гърба си.
	Извади билет за метрото от малкото кадифено портмоне, подарък от Зое за празника на майките.
	Качи се в метрото, стиснала под мишница седемкилограмовата папка.
	Гласецът обаче настояваше, не млъкваше. Ами ако и двете са били пречупени още като деца? От тяхната майка. Анриет Гробз, бивша госпожа Плисоние по името на първия си съпруг, покойник.
	Прекачи се на спирка „Етоал“. Продължи по 6-а линия, в посока Насион.
	Погледна часовника си и…
	Не закъсня, стигна навреме.
	Научният й ръководител беше председател на журито. Членовете… познаваше ги до един. Колеги, които вече бяха защитили дисертациите си. За тях тя представляваше прашинка, която можеха да издухат с лекота. Освен това беше жена! Подсмихваха се помежду си. Когато се представяха, задължително обявяваха професионалния си статус, сякаш бе визитка, забодена на ревера на сакото. На лекцията ми на откриването в Колеж дьо Франс, онзи ден, на излизане от министерството… във Висшия педагогически институт… на семинарите в „Каза Веласкес“*… Бе задължително да изтъкнат, че не са кой да е.
	[* Каза Веласкес или Каза де Веласкес — френско учебно заведение в чужбина, базирано в Мадрид. Целта на общественото заведение е да спомага за развитието на науката, културата, научните изследвания, езиците, изкуствата, историята, археологията и цивилизациите на Испания и испаноезичния свят. — Б.пр.]
	Обаче там ще бъде и Джузепе.
	Начетен и очарователен италианец, който я канеше на конференции в Торино, Милано, Флоренция и Падуа. Той щеше да я окуражава с поглед и да разведрява атмосферата. Джузепина, bellissima! Страхуваш се, но защо… аз съм тук, Джузепина…
	Кураж, моето момиче, кураж, каза си Жозефин, довечера всичко ще е минало. Довечера ще узнаеш… Това винаги е бил твоят живот, да учиш, да се трудиш, да се явяваш на изпити. Няма смисъл от излишни вълнения. Изправи рамене и посрещни журито с усмивка.


	Плакатите по стените на метрото рекламираха коледни подаръци. Златни звезди, магически пръчици, сняг, белобрадия Дядо Коледа с червена шапка, играчки, видеоигри, CD, DVD, елхи, бенгалски огньове, кукли с огромни сини очи…
	Анриет бе превърнала Ирис в кукла. Глезена, възхвалявана, с разкошна прическа, нагиздена като кукла. Видяхте ли дъщеря ми? Прекрасна е, нали? Наистина е прекрасна! А какви очи има само! Забелязахте ли колко дълги мигли има? Направи ли ви впечатление как са извити?
	Излагаше я на показ, караше я да се върти, поправяше гънка на роклята й, наместваше непокорен кичур. Отнасяше се с нея като с кукла, но всъщност не я обичаше.
	И все пак… именно нея Анриет бе спасила от удавяне, когато бяха на почивка в Ландите*. Не мен! Беше го сторила, както човек си грабва чантата, когато пламне пожар. Сякаш беше касичка, трофей. Изречението, което чу по радиото, продължаваше да звучи в главата й и Жозефин все така го слушаше…
	[* Виж „Жълтите очи на крокодилите“ и „Бавният валс на костенурките“, цит.изд. — Б.пр.]


	Продължи да слуша, докато пътуваше в метрото.
	Продължи да слуша, прекрачвайки прага на университета, вървейки по коридорите, на път към залата, където щеше да се проведе защитата.
	В главата й сякаш звучаха две музикални фрази — изречението, което продължаваше спора, и дванайсети век, който се опитваше да го избута, за да се изправи уверено на крака, когато дойде времето да се яви на изпита и да отговаря на въпросите.
	Ще започне с биографията си, като я изпъстри с библиографски вметки, за да обясни откъде идва, какво е работила. След това ще отговори на въпросите на колегите.
	Да не мисли за присъстващите, насядали зад гърба й.
	Да не чува скърцането на столовете по пода, шушуканията, местенето от един стол на друг, въздишките, влизанията, излизанията… Да се съсредоточи върху отговорите на въпросите на членовете на журито, които в продължение на трийсет минути ще изразяват мнението си, ще кажат какво ги е заинтересувало в работата й или какво ги е отегчило, ще се установи диалог, тя ще слуша, ще отговаря, евентуално ще се защити, без да се нервира и обърква…
	Повтаряше си етапите на изпита, който щеше да продължи четири часа и да й донесе званието професор.
	Заплатата й щеше да скочи от три хиляди на пет хиляди евро.
	Или да остане непроменена.
	Защото винаги имаше опасност да не защити успешно. Беше съвсем малка, практически не съществуваше, но все пак…
	След като всичко приключи, журито ще се оттегли, за да се съвещава. Час и половина по-късно ще заеме отново мястото си и ще съобщи резултата:
	„Кандидатът е приет с оценка «много добър» и с поздравленията на журито…“
	Ще има гръм от аплодисменти.
	Или: „Кандидатът е приет с оценка «много добър», но без поздравленията на журито“.
	Ще се чуе потракването на чукчето и кандидатът ще направи гримаса.
	Или: Кандидатът е приет с оценка „добър“.
	И присъстващите ще запазят неловко мълчание.
	Кандидатът ще увеси нос и ще се свие засрамен на стола си.
	След четири часа щеше да разбере.
	След четири часа щеше да започне нов живот, изпълнен с неизвестни.
	Жозефин си пое дълбоко въздух и бутна вратата на залата, в която я очакваше журито.

	* * *

	Всяка сутрин, когато светлината на новия ден се процеждаше през завесите на прозореца, Анриет Гробз се надигаше, сядаше в леглото, пускаше малкото радио, изслушваше последните котировки на азиатските борси и започваше да се вайка. Какво нещастие! Какво нещастие, повтаряше тя, въртейки се и омотавайки се в дългата си нощница. Икономиите й се топяха като сняг и тя се виждаше като дете, в кухнята на старата ферма в Юрските планини, как потрива една в друга грубите си обувки с надеждата да стопли вкочанените си крака, а майка й бърше напуканите си ръце в сивата си престилка. Беднотията е красива единствено в тъпите книги. Беднотията предлага скъсани, дрипави дрехи, изкривява ставите. Вперила очи в деформираните ръце на майка си, тя се бе заклела никога да не попада в лапите на беднотията. Беше се омъжила за Люсиен Плисоние, после за Марсел Гробз. Първият й донесе охолство, вторият богатство. Мислеше си, че вече е на завет, когато Жозиан Ламбер й отмъкна съпруга. Въпреки че Марсел Гробз се бе показал щедър при развода, така или иначе, тя изгуби много.
	А сега и борсата се сгромолясваше!
	Накрая щеше да се окаже боса и гола на улицата. Истински стриптийз! Без кесия, в която да бърка. Ирис бе напуснала този свят — тя бързо се прекръсти, а Жозефин…
	Жозефин… по-добре да не си спомня за нея.
	Щеше да остарява, стискайки се, в мизерия. Какво толкова съм сторила, че съм така наказана?, зачуди се, долепила длани и обърнала поглед към разпятието над леглото си. Бях примерна съпруга, добра майка. И ето как съм наказана. Чимширът, закрепен на разпятието, бе пожълтял и изсъхнал. Откога ли стои там?, замисли се тя, вдигнала глава към Месията. От времето, когато се къпех в златен прах от сутрин до вечер. И тя отново увеси нос и се завайка още по-горестно.
	Купуваше всички икономически списания. Следеше новините на радио BFM за бизнес, икономика и борсови операции. Четеше и препрочиташе статиите на прочути експерти. Слизаше при портиерката, подкупваше единствения й син Кевин, дванайсетгодишен дебел и неблагодарен хлапак, за да й покаже в Гугъл последните данни от финансовите институции. Той й вземаше по едно евро за влизане, после по едно евро на десет минути и двайсет евроцента за разпечатване на страница… Тя не разбираше бъкел и понасяше да я командва пастьозният келеш, който я зяпаше безочливо, въртейки се на стола си, и плющеше с един ластик, опънат между палеца и показалеца му. Звукът бе досаден, напомняше на стържещ трион и той го модулираше, като свистеше през зъби. Анриет се усмихваше накриво, стараеше се да запази достойнството си, докато кроеше наум страховити планове за мъст.
	Трудно бе да се каже със сигурност кой от двамата представлява по-отблъскваща гледка — дебелото и алчно дете или изсушената, обладана от студен гняв Анриет? Независимо че двамата не разменяха и дума, от схватката помежду им струяха открита враждебност и премерена жестокост.


	Анриет заопипва около себе си, търсейки най-новата страница, разпечатана от Кевин. Тревожният доклад на някакъв европейски институт. По мнението на някои специалисти цените на недвижимите имоти ще се сринат, докато тези на петрола, на газа, водата, електричеството и храните ще хвръкнат, така че милиони французи ще бъдат разорени. „И вие може да сте едни от тях!“, пишеше в заключение авторът. Остава едно-единствено сигурно вложение, помисли Анриет — златото! Нуждаеше се от злато. Трябва да имаше някакъв начин да сложи ръка на златна мина.
	Тя тихо изстена, свита под завивките. Как да постъпи? Какво да стори? Господи, помогни! Закашля се, разхлипа се, проклинаше Марсел Гробз и неговата кокошка, мрънкайки безспир, че я е напуснал, че си е изплакала очите и че я е принудил да се справя сама, без да пробира начините. Затова да не искат от нея да проявява състрадание към чуждата мъка!
	За да потисне паниката, която се надигаше в нея, трябваше да посрещне деня на крак. Загърна плътно кльощавите си рамене с шала с ресни и извади изпод завивките болезнено белите си крака.
	Надникна през прозореца, за да види дали слепият просяк, от чиято паничка бе свикнала да краде монети, не се е завърнал на входа на кооперацията. Понеже не го видя, заключи, че е сменил мястото си, отвратен от мизерните сумички, които събираше в обърнатата си шапка. Може би трябваше да го пощадя и да не го ограбвам с такова усърдие?, помисли тя, нахлузвайки старите избелели чехли на издължените си кокалести стъпала.
	Дотътри се до кухнята, стопли си мляко, за да си сипе в какаото, разцепи по дължина половин франзела, намаза я с маргарин и конфитюр от малко бурканче. Бурканчетата отмъкваше от количките в коридорите на хотелите. Беше си изработила нова стратегия: промъкваше се в луксозните хотели, когато камериерките оправяха стаите — оставяйки вратите отворени, за да си вършат работата свободно, — качваше се по етажите и плъзгайки се покрай стените като сянка, пълнеше голямата си торба с най-разнообразни продукти, като се започне от ухаещите сапунчета и се стигне до малките бурканчета с мед и конфитюр. Случваше се да си тръгне с остатъци от пастет от гъши дроб, едва наченати агнешки котлети, златисти хлебчета, недоизпити бутилки вино или шампанско, които задигаше от подносите, оставени пред вратите. Нравеха й се тези плодоносни набези, създаваха й илюзията, че живее рисковано и гризка по малко от лукса.
	Докато следеше млякото с избледнелите си очи, потъна в размисъл, от което сбръчканото й лице придоби леко унесено и меко изражение. Което подсказваше, че преди години тази жена трябва да е била красива. Около нея витаеше сянка на елегантност и женственост и човек с право можеше да си зададе въпроса, каква мъка я бе разяла, за да се изсуши до такава степен. Дали скъперничеството, високомерието и алчността, или гордостта на преуспелия, който е престанал да мисли за душата си и да я облагородява? Защо да си гримира сърцето и лицето, след като се смята за недостижима и всемогъща? Тъкмо обратното! Започва да заповядва, да гримасничи, да мята гръмотевици, става последна инстанция, унижава, отпъжда с небрежен жест досадниците. Не се страхува от никого, след като бъдещето й е осигурено.
	До деня, в който…
	Картите преминаха в други ръце и четирите аса на съпругата на шефа отидоха при младата унижена и оскърбена секретарка.


	След като се наслади на половинката франзела, Анриет Гробз реши да се усамоти в тишината на някоя църква, за да си направи равносметка. Светът се бе засилил към погибел, обаче тя нямаше намерение да се предава. Длъжна бе да намери начин да се предпази от общия банкрут.
	Позализа се малко оттук-оттам, сложи бяла пудра на продълговатото си тясно лице, намаза тънките си устни с дебел слой червило, натъкми широкопола шапка върху проскубания си кок, закрепи я с дълга игла, направи гримаса, като се видя в огледалото, повтори си многократно, годините ти се отразяват зле, моето момиче, потърси ръкавиците си от шевро, откри ги и излезе, превъртайки два пъти ключа в бравата.
	Налагаше се да обмисли нещата. Да прояви новаторство. Да се изхитри. Да поразсъждава сериозно и задълбочено.
	За целта нямаше нищо по-добро от тишината и покоя на църквата „Сент Етиен“, на две крачки от дома. Харесваше атмосферата на смирение в църквата. Въздухът, напоен с уханието на тамян в параклиса на Дева Мария, вдясно от входа, действаше на съвестта й като балсам, успокояваше я и й помагаше да върши зло, измолвайки божията прошка. Падна на колене на студените плочи, сведе глава и шепнешком се замоли. Благодаря Ти, Господи Исусе, за Твоето милосърдие, благодаря, че разбираш, че трябва да живея и да оцелея, благослови моите помисли и намерения, прости ми злото, което ще сторя, то е за правата кауза. Моята кауза.
	Надигна се и отиде да седне на стол със сламена седалка на първия ред.
	На светлината на трепкащите пламъчета на свещите и в тишината, нарушавана от време на време от нечии стъпки, Анриет се взираше в синьото наметало на Дева Мария и изковаваше плана на поредното си отмъщение.
	Бе подписала документите за развода. Бе отстъпила. Марсел Гробз демонстрира великодушие. Факт. Тя запази името, апартамента и получи месечна издръжка, която й осигуряваше комфортен живот. Признаваше го… Но това, което всеки би определил като благоразположение и щедрост, за Анриет Гробз бе милостиня, мизерия, шамар. Всяка дума звучеше като обида. Тя мърмореше, преструвайки се, че се моли. Беше й неудобно на стола, който скърцаше под тежестта й, а докато отмяташе ядно зърната на молитвената броеница, не можеше да се стърпи да не предъвква обидата и да не си казва, аз живея в мансарда, той се шири в палат. От време на време в главата й проблясваха цифрите на фантастичните печалби на „Казамиа“, фирмата, която Марсел Гробз бе създал, тръгвайки от нулата, и тя скриваше лице в ръцете си, за да сподави яростта си. Цифрите танцуваха пред очите й и тя фучеше, безсилна, отчаяна, че отсега нататък не й се полага нито стотинка. Аз, която дадох толкова от себе си! Без мен той щеше да бъде нищо, нищо! Всичко това ми се полага по право, по право!
	Бе повярвала, че ще постигне целите си, наемайки вещицата Шерюбин* с нейните зли прокоби и уроки. Почти ги постигна, но се оказа, че отново е ударила на камък. Бе абсолютно необходимо да изработи нова стратегия. Нямаше време за губене. Изход имаше и тя бе сигурна в това. Марсел Гробз, потънал в брачната идилия и разсеян от семейното щастие, скоро щеше да направи някоя грешка.
	[* Виж „Бавният валс на костенурките“, цит.изд. — Б.пр.]
	Да прогоня гнева, да изработя стратегия, да си придам вид на невинно девойче на конфирмация, да пусна плана си в действие, изреди тя задачите си, вперила поглед в картината насреща, изобразяваща предателството на Юда и залавянето на Исус.


	Всеки път, когато сядаше в параклиса на Дева Мария, Анриет Гробз вдигаше поглед и потъваше в съзерцание на огромната фреска, изобразяваща началото на Страстите Христови, мига, в който Юда пристъпва, за да целуне Господ. Зад гърба му — римски войници, дошли да отведат Христос. Странно чувство обземаше Анриет, смесица от жалост, ужас и нещо като върховна наслада от факта, че присъства на зараждащата се основополагаща драма на християнството. Черната душа на Юда се промъкваше в нейната собствена, показвайки й греха като зрял, апетитен плод, оцветен в яркочервено. Тя оглеждаше светлото, добродушно, всъщност твърде безинтересно лице на Христос, след което погледът й се местеше на Юда, на дългия му и тесен нос, гъстата брада, червената туника. Изглеждаше привлекателен и тя подозираше, че художникът е изпитал същата греховна слабост по отношение на този лукав и злосторен мъж, на този престъпник.
	Добродетелта може да се окаже доста отегчителна…
	Сети се за дъщеря си Жозефин, която винаги я дразнеше с поведението си на самарянка, с предаността си, и отново съжали за кончината на Ирис, истинската й дъщеря, плът от плътта й… Виж, тя беше тъй нужната й златна мина…
	Анриет целуна молитвената броеница и се помоли за душата й.
	Трябва непременно да измисля някаква хитрост, прошепна тя, милвайки с очи издължените тесни ходила на Юда, които се виждаха под червената роба. Помогни ми, мрачни Юда, помогни ми да се докопам и аз до хубаво натъпкана кесия със сестерции. Ти поне си наясно, че порокът изисква по-голямо въображение, повече ум, за разлика от добродетелта, която е ужасно глупава, подхвърли ми някаква идея и ще се моля за спасението на душата ти.
	До слуха й стигна шумът от стъпките на пастора, който отиваше към сакристията, и тя припряно се прекръсти, осъзнала грешните си помисли. Може би трябваше да се изповядам, помисли си, прехапвайки устни. Бог прощава всички грехове и сигурно разбира моя гняв. В края на краищата и той не е бил чак такъв ангел! Обръщал се е с груби думи към майка си и е малтретирал търговците в храма. Всъщност изпитвам праведен гняв, Марсел ме ограби, остави ме гола и боса и затова искам отмъщение. Искам да ме възстановят в законните ми права. Боже мой, давам Ти обет, че искам само да ми върнат това, което е мое. Отмъщението ми ще се изрази само в това, Марсел да ми заплати полагаемото ми се. В края на краищата не е кой знае колко…
	Посещенията в този скромен параклис й действаха успокояващо. Чувстваше се изпълнена с доверие в студения мрак. Знаеше, че съвсем скоро ще й дойде някоя идея. Най-неочаквано някоя случка ще промени положението й и ще я превърне в интересна жена.
	Сведе глава, когато пасторът мина покрай нея, и си придаде скръбното изражение на жена, преминала през низ от нещастия и върнала се да се поклони на въздългото лице на Искариот. Странно, помисли си, напомня ми някого. Дали тук не се крие някакво предчувствие? Деликатно послание, за да се появи нечие име в ума ми и да ми укаже някой съучастник? Къде бе виждала това издължено, тъмно, слабо лице, този нос на ненаситен хищник, тази горда осанка на мрачен идалго? Наведе се напред, за да го огледа по-добре, вляво, вдясно, но да, разбира се, познавам този мъж, познавам го…
	Продължи да се взира в издължената и тъмна физиономия, нервно цъкна с език, за малко да изругае на висок глас, как не се сетих, ами да, правилно, не бива да действам сама, имам нужда от мъж, който да ми послужи за маша, някой Юда, когото трябва да открия сред обкръжението на Марсел…
	Мъж, който ще ми осигури достъп до сметките, до компютрите, до поръчките на клиентите, до кореспонденцията със заводите, складовете…
	Мъж, когото да купя…
	Мъж, който да ми е винаги подръка.
	Тя шумно плесна ръкавиците си една в друга.
	Внезапен горещ полъх изпълни кльощавите й гърди и от устата й се отрони въздишка на задоволство.
	Изправи се. Припряно се поклони на Дева Мария в синьото й наметало. Прекръсти се. Благодари на Небето за подкрепата. Вдовицата и сирачето, вдовицата и сирачето, Боже мой, Боже мой, не ме пощадихте, но ще ми помогнете, нали?
	Пусна една след друга три монети по десет сантима в кутията за дарения на параклиса. Те паднаха, подрънквайки тихо. Свита на стола си, една прегърбена бабка не я изпускаше от очи. Усърдната енориашка Анриет Гробз й се усмихна мазно и излезе, оправяйки мекицата на главата си.

	* * *

	Има хора, с които прекарваме голяма част от живота си, без да ни принесат никаква полза. Те не ни учат, не ни подхранват, не ни въодушевяват. Може да се каже, че имаме късмет, ако не ни унищожат бавно, като се впият в нас и ни обезкръвят.
	Обаче…
	Има и такива, с които се разминаваме, които бегло познаваме, които ни казват една дума, едно изречение, отделят ни една минута или половин час и променят живота ни. От тях не сме очаквали нищо, почти не ги познаваме, обаче като ги срещнем, на душата ни става леко, леко и след като сме се разделили с тези странни хора, откриваме, че те са отворили в нас врата, задействали са парашут, раздвижили са в нас нещо, наречено желание, което ще ни удиви и окрили. Никога вече няма да бъдем отпуснати и инертни, ще сме готови да затанцуваме на улицата, пръскайки искри, и с пръсти да докоснем небето…
	Точно това се случи с Жозефин в един такъв ден.
	Имаше среща с издателя си Гастон Серюрие.
	Не бяха близки познати. Поддържаха връзка по телефона. Той включваше високоговорителя, за да продължава да върши няколко неща едновременно; тя чуваше как разпечатва пликове с писма, отваря чекмеджета, без да прекъсва разговора. Съобщаваше й с точни цифри как вървят продажбите, споменаваше за издаването на романа в така наречената „джобна колекция“ с меки корици, за филма, чиито снимки така и не започнаха. Американците, ругаеше той, американците обещават много, а не дават нищо. На тях изобщо не може да се разчита. Аз обаче винаги ще бъда до вас, Жозефин — гласът му заглъхваше, вероятно се навеждаше да вдигне от земята някой кламер или химикалка, договор или бележник.
	Гастон Серюрие.
	Един от познатите на Ирис. Именно пред него на една светска вечеря — на тези места, както е известно, всеки се надува и се подиграва с някого или с нещо — Ирис беше изтърсила… в момента пиша книга… и Гастон Серюрие, който следеше разговора и наблюдаваше отстрани строго и същевременно безразлично затворения парижки свят, който линееше подобно на анемичната светлина на свещите, но имаше самочувствието, че свети като фар над вселената, същият този Гастон Серюрие бе поел предизвикателството на Ирис и помолил да види…
	Ръкописа.
	Да се увери, че не става дума за салонен разговор, подхвърлена ръкавица от младата и разсеяна маркиза, която се отегчава, докато богатият й съпруг пълни семейната каса.
	Така се роди „Смирената кралица“. Ирис Дюпен занесе ръкописа на Гастон Серюрие. Той бе прочетен, одобрен, отпечатан, продаден в стотици хиляди екземпляри. Пръв опит, който се оказа майсторско постижение.
	За един ден Ирис Дюпен се превърна в кралицата на светските салони, на телевизионните предавания, на списанията. В нейно лице приветстваха новата звезда на литературния небосклон. Интересуваха се от прическата й, от конфитюрите, които не приготвяше, разпитваха я за любимите й автори, за марката дневен и нощен крем, които употребява, за първата й любов, дори и за Бог в цялата тази работа, кажете нещичко и за него? Канеха я на Салона на шоколада, на Автомобилния салон, на модните ревюта на Кристиян Лакроа, на предпремиерни прожекции на филми.
	После гръмна скандалът, узурпаторката бе изобличена, стеснителната сестра — възстановена в авторските й права.
	Гастон Серюрие бе проследил цялата афера от висотата на безпристрастен познавач на парижките нрави. Развеселен. Съвсем леко учуден.
	Не трепна, когато научи за жестоката смърт на Ирис Дюпен в компиенската гора. Докъде ли бяха способни да стигнат някои жени, само и само да изпитат силни усещания? Жени, които предизвикваха съдбата, както се хвърлят жетони по зелените маси на казината. Жени, които се отегчават и си съчиняват изживявания с първия срещнат празноглав красавец, който кара кръвта им да кипне.
	Нежната по-малка сестра го заинтригува…
	Откъде идваше въображението, което щедро се сипеше, сякаш от рога на изобилието? Едва ли само от историческите източници. Не на него тия. В „Смирената кралица“ имаше любовни сцени, които точно предизвестяваха смъртта на красивата Ирис Дюпен. Истинските писатели предчувстват бъдещите трагедии. Истинските писатели изпреварват живота. Тази малка, скромна жена, тази Жозефин Кортес беше истинска писателка, но не го съзнаваше. Тя бе предугадила съдбата на сестра си. И точно това противоречие между жената и писателката караше да припламва искрица на интерес в студения и преситен поглед на Гастон Серюрие.


	Определи й среща в един рибен ресторант на булевард „Распай“, обичате ли риба? Радвам се, защото там, където ви каня, предлагат само риба… значи казваме тринайсет и петнайсет, понеделник.
	Жозефин пристигна точно в тринайсет и петнайсет. Вие сте първа, предупреди я сервитьорът, преди да я отведе до широка маса, застлана с бяла покривка. Малък букет анемонии хвърляше срамежлива сянка на елегантно подредената маса.
	Тя съблече палтото си. Седна и зачака.
	Огледа се и се опита да разпознае редовните посетители. Те се обръщаха към сервитьорите на малко име, осведомяваха се за ястията за деня, преди да седнат. Тези, които идваха за първи път, се държаха сковано и неловко, не отваряха уста, докато ги настаняваха на масите, и изпускаха на пода салфетките, разгъвайки ги. Редовните посетители се отпускаха тежко на пейките с разперени широко ръце, а незапознатите с мястото сядаха тихомълком, притеснени от разнообразната посуда и пъргавия и приветлив персонал.
	Тя погледна няколко пъти часовника си и се изненада от въздишката на нетърпение, която се отрони от устните й. Ти си си виновна, упрекна се, в Париж хората никога не идват навреме, прието е да се закъснява. По принцип. Държиш се като истинска мухла.
	Той пристигна в тринайсет и четирийсет и пет. Влезе като вихрушка в ресторанта, без да прекъсва разговора по мобилния си. Попита я дали чака отдавна. Отговори на събеседника си по телефона, че е изключено. Тя запелтечи, не, току-що била пристигнала, той отвърна, че в такъв случай не се чувствал чак толкова неудобно. Мразел да кара хората да го чакат, но го задържал един натрапник, от който не можеш лесно да се измъкнеш. Показа с жест как отхвърля натрапника, бръсвайки с ръка по ръкава си, и тя се насили да се усмихне. Някой ден може и аз да се окажа на неговото място, не се стърпя да си го помисли, поглеждайки ръкава.
	Той прибра телефона си, прегледа набързо менюто, което знаеше наизуст, и поръча, правейки обичайните уточнения. Тя бе имала предостатъчно време да изучи ястията и тихо даде поръчката си. Той я поздрави за добрия избор и тя се изчерви.
	Той разгъна салфетката си, взе си парче франзела, намаза го с малко масло и попита:
	— С какво се занимавате в момента?
	— Току-що защитих хабилитационния си труд… с „поздравленията на журито“…
	— Супер! И това е…
	— Най-високата университетска диплома във Франция…
	— Впечатлен съм — каза той, правейки знак да му донесат листата с вината. — Ще пийнете малко вино, нали?
	Тя не се осмели да отклони поканата.
	Той поприказва със сервитьора, възмути се, че нямат от това, което пие обикновено, поръча бутилка „Пюлини-Монтраше“, 2005 година, „изключителна реколта“, уточни, поглеждайки я над очилата си, затвори шумно листата, въздъхна, свали очилата си за далекогледство, протегна ръка към маслото и си намаза втори сандвич, продължавайки:
	— И какви са плановете ви оттук насетне?
	— Сложно е… аз…
	Телефонът му звънна, ядосан, той повиши тон, мислех, че съм го изключил, ще позволите ли? Тя кимна. Той придоби загрижен вид, каза няколко думи и затвори, проверявайки този път, че наистина го е изключил.
	— Та точно казвахте, че…
	— … че защитих професура с поздравленията на журито и се надявах да ме вземат в университета… или да стана научен ръководител в Националния център за научни изследвания… Нещо, което много силно желаех… и му посветих целия си живот…
	— И не се получи?
	— Тоест… след решението на журито се чака заключителният доклад. В него всички членове са вписали забележките, които не са ви съобщили при защитата…
	— Какво лицемерие, а!
	Жозефин сви глава между раменете си.
	— Всъщност назначението ви зависи от въпросния доклад…
	Тя избърса овлажнелите си длани в салфетката и почувства как ушите й пламват.
	— Научих… не директно, разбира се, не… от един колега, че не трябва да се надявам на ново назначение, че нямам нужда от престижен пост, нито от повишаване на заплатата и ще си остана до живот научен сътрудник…
	— И защо? — попита Гастон Серюрие, повдигайки учудено вежди.
	— Защото… не се изразиха точно така, но то се подразбира… Защото съм спечелила много пари с романа си… и решили, че имало други, по-заслужили от мен… тоест оказах се на практика в изходна позиция.
	— И сте бясна, предполагам…
	— Най-вече наранена… Въобразявах си, че принадлежа към едно семейство, вярвах, че съм се доказала, и сега съм отхвърлена заради големия успех на една книга, която всъщност…
	Тя въздъхна, за да попречи на сълзите си да рукнат.
	— … би трябвало да се радват, че читателите се увлякоха по историята на Флорин, а се получи точно обратното.
	— Отлично! Отлично! — възкликна Гастон Серюрие. — Предайте им моите благодарности!
	Жозефин го изгледа изненадано и леко закри зачервените си уши с длани, за да ги охлади.
	— Вие сте първият, с когото споделям. Не исках дори да мисля за това. На никого не съм казала. Беше такъв удар за мен… Толкова години работа и… така да ме отхвърлят!
	Гласът й се разтрепери и тя прехапа горната си устна.
	— Идеално, защото ще можете да работите за мен! Само за мен…
	— Как така — изненадано промълви Жозефин, чудейки си дали той не иска да създаде отдел по средновековна история в издателството си.
	— Защото вие имате златни заложби…
	Той я гледаше настойчиво, без да мига. Сервитьорът току-що им бе поднесъл огромна салата от пържени калмари и карпачо от сьомга и лаврак. Серюрие изгледа продължително чинията си и изнервен грабна приборите.
	— Златни… да пишете, да разказвате истории… Да откривате от какво се интересуват читателите, като ги карате да се чувстват интересни самите те, да ги учите на купища интересни неща, не само в исторически план. Вие имате дарба, единственият проблем е, че не го осъзнавате, нямате и най-малка представа за собствената си цена.
	Очите му, приковани в нея, я отделяха от околните, открояваха я, сякаш в светлинния лъч на прожектор. Нямаше и помен от забързания мъж, който нахълта в ресторанта, всявайки смут сред персонала, изнервения мъж, който си избираше вино, мърморещия, който разгъваше салфетката си, мъжа, който претупа извинението за това, че я бе накарал да чака…
	За него тя беше голяма ценност.


	И Жозефин забрави всичко.
	Забрави обидата, нанесена от колегите й, забрави мъката, обзела я в мига, в който научи за отстраняването си, мъката, която я лиши от каквото и да е желание, от най-простата идея. Не можеше да отвори историческа книга, да напише ред за дванайсети век, не можеше да си представи как е седяла с часове по библиотеките. Цялото й същество отказваше да се примири с мисълта да остане анонимната, трудолюбива и скромна научна работничка, поставена под домашен арест. А сега този мъж признаваше нейната компетентност, убеждаваше я в нейната значимост. Този мъж й заявяваше, че има талант. Тя изправи рамене. Бе щастлива да седи срещу него, щастлива, че го чака половин час, щастлива, че я гледа с уважение.
	— Нищо ли няма да кажете? — попита той, насочвайки лъча на прожектора право към нея.
	— Ами…
	— Защото не сте свикнали да получавате комплименти, прав ли съм?
	— Да ви призная, в университетските среди погледнаха с недотам добро око на това, че пиша… хм… подобна книга… Затова си помислих…
	— Че книгата ви не струва нищо?
	— Не. Не съвсем… смятах, че не е чак толкова добра, че по-скоро е някакво недоразумение.
	— Недоразумение, което се продаде в петстотин хиляди екземпляра! Бих искал всяка година да издавам подобни недоразумения… Днес не са я докарали както трябва салатата от калмари — обърна се той към сервитьора, зает да сменя чиниите. — Като гледам, май не ви пука много-много за клиентите? Хубава работа! Ако бях на ваше място, щях да се притесня!
	Сервитьорът се оттегли, засрамен.
	Серюрие доволно цъфна в усмивка и се обърна отново към Жозефин.
	— А семейството ви?
	— О, семейството…
	— Не се ли гордеят с вас?
	Тя смутено се засмя.
	— Не особено…
	Той се отдръпна и я изгледа по-внимателно.
	— В такъв случай как го правите?
	— Как правя какво?
	— Как живеете. Искам да кажа… след като никой не ви казва колко сте страхотна, откъде черпите сили за…
	— Ами… свикнала съм… Винаги е било така…
	— Смятате, че струвате колкото една лула орехи.
	Тя го погледна учудена и трогната, в очите й се четеше безмълвният въпрос „как разбрахте“?
	— А още повече сега, след смъртта на сестра ви… Смятате, че нямате право да живеете, нямате право да пишете, да дишате… Че не струвате пукната пара, че всъщност не вие, а тя е написала книгата!
	— О, не! Това го зная, аз бях.
	Той продължаваше да я гледа, усмихнат.
	— Чуйте… знаете ли какво ще направите?
	Жозефин поклати недоумяващо глава.
	— Ще напишете нова книга. Първо, защото скоро ще ви свършат парите. Парите от една книга не траят вечно… не съм хвърлял поглед на сметките ви, преди да дойда, но ми се струва, че не ви е останало кой знае колко… Покупката на апартамента представляваше сериозен разход.
	Всичко наоколо започна да се клати.
	Масата, съвършеният декор, белите покривки, букетите от анемонии, услужливите сервитьори, всичко изчезна светкавично и й се зави свят. Сама насред покрито с отломки поле. Усети как корените на косата й подгизват… Погледна Серюрие с ужас.
	— Не, не се тревожете… Не сте напълно разорена, но кредитът ви при нас чувствително намаля. Не преглеждате ли сметките си?
	— Не съм особено наясно с тези работи…
	— Добре… двамата с вас ще сключим договор: вие ще ми напишете книга, а аз ще ви плащам сметките. Става ли?
	— Но…
	— Още повече че не ми приличате на човек, който пръска състояния. Няма да ми струвате скъпо…
	— …
	— Не ми приличате на жена, която обича лукса. Никак дори! За да ви уважават, трябва да се изтъквате… Вие изобщо не го правите. По-скоро сте от тези, които се страхуват да не настъпят нечия сянка…
	Сервитьорът се прокашля леко, за да даде знак, че е тук с двете ястия. Серюрие се отдръпна и поиска една минерална вода.
	— Няма да се оставите да ви се качват на главата цял живот, я! Не ви ли омръзна? Какво чакате, та не заемете мястото, което ви се полага?
	— Заради Ирис… Откакто Ирис…
	— Умря. Това ли било?
	Жозефин започна да се върти неловко на стола си.
	— Откакто тя умря, вие се самобичувате и си забранявате да живеете?
	— …
	— Ама много сте мекушава!
	Жозефин се усмихна.
	— Защо се усмихвате? Би трябвало да ме наругаете, че ви наричам мека Мария…
	— Не е това, дълго време аз самата се наричах мека Мария… Но вече имам напредък, да знаете, станала съм по-неотстъпчива.
	— Силно се надявам. Нужно е човек да има малко себеуважение, за да върви напред, а аз искам да напишете книга, която да издам. Хубава книга, пълна с неща от живота, като първата. Не е задължително да се ограничавате с дванайсети век. Променете обстановката, иначе ще се окажете в плен на историческия роман и повярвайте, ще ви омръзне! Най-учтиво ви предупреждавам… Не! Напишете един съвременен роман с жени, деца, изневеряващи съпрузи или съпрузи рогоносци, жени, които се смеят и плачат, красива любов, предателство, с една дума, опишете живота! Живеем в трудни времена и хората искат развлечение… Вие имате дарба на разказвач. Романът за Флорин беше много добър, а като за пръв опит, шапка ви свалям!
	— Не го направих нарочно…
	Той я прониза с поглед.
	— Тези думи трябва да изчезнат от речника ви отсега нататък. Разбира се, че сте го направили нарочно! Тази книга не се е появила просто ей така…
	Той щракна с пръсти.
	— Трудили сте се усърдно, съчинили сте история, написали сте диалози, навързали сте разни случки, продължения, нищо не се е появило ей така, от само себе си! Престанете с тези извинения! Уморявате ме, да ви кажа… На човек му иде здраво да ви разтърси.
	Той се укроти, поръча две кафета, ще пиете кафе, нали, значи, две кафета, едното силно! Извади голяма пура, подуши я и я повъртя между пръстите, преди да я запали, и добави:
	— Да, знам, че вече в ресторантите хората не пушат. Аз съм изключение. Пука ми за законите. И от мен да го знаете, Жозефин, писането, противно на общоприетото мнение, не е никаква терапия… не помага за нищо. Съвсем за нищо. Обаче то е реванш срещу съдбата, и вие, ако не греша, имате да получавате страхотен реванш.
	— Не знам…
	— Напротив, помислете малко и ще видите… Да пишеш, е все едно да се бориш със страданието, да го гледаш в очите и да го заковеш на кръста. След това изобщо не ти пука дали си оздравял, или не си, реванширал си се… Направил си нещо със страданието и това нещо ти позволява да живееш или да преживееш, според случая…
	— Не съм съвсем сигурна, че разбирам всичко…
	— Намерете тема, която да ви вдъхнови, и пишете. Отприщете струята да потече свободно… пуснете цялата си мъка, цялата си тъга и ги заковете на кръста! Дръзнете отново да дишате, да живеете! Вие сте като малко птиченце, застанало на края на гнездото, размахва криле и не се осмелява да полети. Вече сте се доказали, какво ви липсва?
	На Жозефин й се прииска да каже… да обядвам всеки ден с някого като вас, но не посмя.
	— На хората им е писнало от всичко — продължаваше Серюрие, — умориха се, разказвайте им приказки… Приказки, които ще им дадат сили да станат от леглото сутринта, да вземат метрото и да се приберат вечерта вкъщи. Съчинете нови „Приказки от хиляда и една нощ“, хайде, давайте…
	— Но аз нямам никакви приказки за разказване!
	— Така си мислите! Имате хиляди приказки в главата, но не си давате сметка. Свитите хора, бедните, обикновените винаги имат готови приказки в ума си, защото са чувствителни, всички ги мачкат, нараняват, и от тези обиди, рани те създават емоции, герои, ситуации… Затова да си писател не е лесно, писателят страда постоянно, цял живот… Повярвайте, по-лесно е да си издател!
	Той широко се усмихна, без да изважда пурата от устата си. Грабна кафето си от ръцете на сервитьора, като го попита как успява да се задържи на работа, след като е толкова непохватен, никога не бил виждал по-несръчен келнер!
	— А какво ще правим с моите сметки? — попита Жозефин, чувствайки как паниката отново я обзема.
	— Забравете сметките и работете! Парите са моя грижа… Кажете си, че отсега нататък няма повече да се борите сама със съмненията и тревогите, и си отпуснете душата! Отпуснете се! Иначе ще ви откъсна главата!
	На Жозефин й се дощя да се хвърли на врата му, но се сдържа и се задави от пушека на пурата, който той издуха право в лицето й, изтривайки блажената й усмивка.


	Вечерта Жозефин изчака Зое да си легне и излезе на балкона. Обу вълнени чорапи, купени в „Топшоп“ по заповед на Ортанс, убедена, че там продават най-хубавите чорапи на света. Бяха дебели и й стигаха до коленете.
	Заслуша се в далечния шум на мотопед в студената декемврийска нощ, в полъха на вятъра, във виеща безспир автомобилна аларма, в кучешки лай…
	Вдигна очи към небето. Откри Малката и Голямата мечка, Косата на Береника, Стрелата и Делфина, Лебеда и Жирафа…
	Отдавна не бе говорила със звездите.
	За начало им отправи благодарности.
	За обяда със Серюрие, благодаря, благодаря, всичко разбрах, не запомних всичко, но ми се прииска да целуна кестените, да се покатеря на светофарите, да докосна късчета от небето.
	Пийна глътка мащерка, сложи под езика си парченце мед. Какво каза той? Я да си спомня, какво каза? Преливаше от ентусиазъм, готова бе да обуе вълшебните ботуши на Палечко-Малечко…
	Чуй, татко, чуй…
	Той каза, че съм талантлива, че ще напиша нова книга.
	Каза, че ще закова на кръста страданието си, че ще се преборя с него.
	Каза, че трябва да съм смела. Да забравя, че сестра ми и майка ми са ми прекършили крилете. Че са ме докарали до това, да се смятам за половин човек.
	Каза, че това време вече е свършило.
	Никога вече! Никога вече! Даде обет пред себе си, наблюдавайки звездите от дълго време насам.
	Писателка съм, много добра при това, и съм достойна да циша. Преставам да си въобразявам, че всички са по-добри от мен, по-умни, по-блестящи, докато аз съм едно нищожество… Ще напиша нова книга.
	Съвсем сама. Така както написах „Смирената кралица“. С моите думи. Моите думи от моето ежедневие, които не приличат на ничии други. Той каза и това.
	Тя потърси малката звезда, своята звезда, на края на дръжката на черпака, за да види дали се е върнала, дали бе готова да заискри и да й покаже, че я чува ясно и силно.
	Защото, разбираш ли, татко, ако аз не се гордея със себе си, кой друг ще го стори?
	Никой.
	Ако аз не вярвам в себе си, кой ще ми повярва?
	Никой.
	И ще продължа да си троша главата…
	Непрекъснато да си трошиш главата не може да бъде цел в живота.
	Повече не искам да ме наричат мека Мария, не желая да се смятам за половин човек.
	Не искам да се подчинявам на началници. На Ирис, на Антоан, на йерархията в Центъра, на колегите от факултета.
	Искам да се вземам на сериозно. Да си вярвам.
	Обещавам тържествено да не превивам гръб и да вървя напред.
	Дълго време продължи да гледа звездите, но нито една не примигна.
	Поиска помощ, за да започне книгата.
	Обеща, че ще отвори широко ума, ушите, очите си, ще стои нащрек, за да не пропусне и най-незначителната идея, която мине покрай нея.
	Призова звездите да й изпратят всичко, от което се нуждае, за да продължи напред. Да й изпратят правилните инструменти, а тя им обеща, че ще ги използва по най-добрия начин.
	Загледа се в апартаментите зад дърветата. Някои си бяха украсили в дневните коледните елхи и те искряха с пъстроцветни светлини. Не откъсна очи от тях, докато не затанцуваха пред очите й в шарено съцветие.
	Сивите скосени покриви, високите черни дървета, хармоничните фасади на сградите, всичко й говореше, че живее в Париж и че е щастлива, макар да не можеше да си го обясни. Беше някаква тайна и неизцелима любов.
	Чувстваше се на мястото си.
	И щеше да напише книга.
	В гърдите й избухна взрив от щастие.
	Радост изпълваше сърцето й и избликваше на мощни струи, спокойствието се лееше на широки потоци, силата настъпваше неудържимо като потоп. Тя гръмко се разсмя в нощта, увивайки се още по-плътно в пухената завивка.
	В този момент осъзна, че отново е намерила баща си. Той не примигваше скромно там горе, на края на дръжката на черпака, а изливаше щастието с кофи, препълвайки сърцето й.
	Наводнение от щастие.
	Беше два часът сутринта. Поиска й се да се обади на Шърли.
	Обади й се.
	— Кога идваш в Лондон?
	— Утре — отговори Жозефин. — Утре пристигам.
	Утре беше петък. Зое щеше да отиде у Ема за една седмица да преговарят материала. Жозефин бе решила да си остане у дома, да изчисти, да разтреби, имаше натрупано пране за гладене. Ифижени бе оставила пълен панер.
	— Наистина ли? — Шърли сякаш не вярваше.
	— Наистина… Подпечатвам думите си с билет за влака „Евростар“!

	* * *

	Излапаха до дъно по една кофичка сметанов сладолед „Бен & Джери“ и легнали на пода в кухнята на Шърли, си разтриваха коремите, като вече съжаляваха за всичките мазнини, захари, лешници, карамел и шоколад, от които сега трябваше да освободят организмите си. Със смях съставиха списъка на всички вкусни и опасни неща, до които повече не биваше да се докосват, за да не заприличат на дебеланите от Антиб*.
	[* Намек за разказа на Съмърсет Моъм „Трите дебелани от Антиб“. — Б.пр.]


	— Ще бъде жалко да стана такава дебелана, няма да мога да танцувам кючек за Оливър…
	Оливър? Жозефин седна на пода, подпря главата си с ръка и отвори уста…
	Шърли й направи знак да спре.
	— Мълчи, не казвай нищо, слушай и никога повече не отваряй дума пред мен, никога, обещаваш ли? Или чакай аз да заговоря първа…
	Жозефин кимна, допряла пръст до устните си, гроб съм.
	— … срещнах един мъж с усмивка на добър човек, широк гръб, износен кадифен панталон, мъж, който кара колело и носи подплатени кожени ръкавици, и по всичко изглежда, че съм влюбена. Твърде е възможно. Защото, откакто го зърнах, сякаш съм изпълнена с някакъв летлив газ. Той е навсякъде, върти се в главата ми, носи се по вените ми, завладял е сърцето ми, превзел ме е цялата, толкова е хубаво, че никога няма да стана като онези дебелани, защото искам да запазя този мъж…
	Тя притвори очи, прегърна се и се усмихна, шепнейки:
	— Край на откровенията. Време е за игра.
	Играха на „провал“ и „успех“, опъвайки ръце, крака, търкаляйки се настрани, плътно допирайки глави, рамене.
	— Провал в любовта, в учението, винаги когато готвя телешко варено, не успях да отида на последния концерт на „Моршеба“ — изреждаше Шърли, пресмятайки на пръсти, — за сметка на това успех в отношенията с баща ми и с майка ми, успех с повечето от оргазмите ми, с шофьорската книжка, с възпитанието на сина ми, с приятелството ми с теб…
	Жозефин продължи:
	— Жалък провал в любовния ми живот, провал в почти всичките ми оргазми, във всичките диети, в отношенията с майка ми, обаче успех с двете ми красиви дъщери, стигнах до професура, написах роман, спечелих твоето приятелство…
	— Винаги съм се проваляла с отглеждането на цветя — въздъхна Шърли.
	— Винаги съм се проваляла с майонезите — призна Жозефин.
	— Дори не съм способна да отгледам едно мушкато…
	— Никога не съм успявала да хвана поне едно водно конче… После преминаха на друга игра — „това, което най-много мразя у мъжете“.
	— Мразя лъжците — започна Шърли. — Те са подли, малодушни медузи, които парят, ако се допреш до тях.
	— И ходят облечени като за зимата! — допълни през смях Жозефин.
	— При това облечени в стиховете на Чосър*:
	[* Джефри Чосър (1340–1400) — английски поет, автор на класическите „Кентърбърийски разкази“ и на много поеми. — Б.пр.]
P>
	И портокалът се търкулна пред долния предател,
	потъпкал доверие и вяра на учителя свой,
	любовта, здрава и силна, на мъжа вдъхновен,
	който учил го беше толкоз много лета,
	сезон подир сезон, мъж истински да бъде,
	на думата си да държи, лъжата гнусна да презира,
	защото тя мърси душата наравно със съня.
	Е, синко, учителят посочи портокала,
	със срам на чело, изяж плода на измяната — твое дело,
	парченце по парченце, наслада ти вкуси,
	до пръсване се натъпчи с позора си тъй гнусен
	и знай, омразен е синът, който родителя свой мами.
P$
	— Тръпки ме побиха — промълви Жозефин, разтърсена.
	— Това ми изрецитира баща ми, когато научи, че съм родила син, без да му кажа… Винаги ще ги помня. Запечатани са в ума ми като с нажежено желязо…
	Жозефин потрепери. Не можеше да определи дали по вина на Чосър, или на неизправното отопление, но й се стори, че я обвива леден саван.
	— И оттогава, край на лъжите. Толкова време се печели така, представа си нямаш! По права линия се върви по-бързо.
	— Отоплението пак ли не работи? — попита Жозефин.
	— Крайно време е да научиш, скъпа, че в Англия отоплението е винаги повредено… На три дни един работи. Също както топлата вода и метрото… и така си е много добре. Колкото по-малко работи отоплението, толкова по-малко се замърсява въздухът. В скоро време няма да има петрол, няма да има с какво да се топлим, затова по-добре да свикваме отсега!
	— В твоята страна е по-добре да се спи по двойки!
	— След като стана дума, докъде докара работата с Филип?
	— Доникъде. Прекалено съм съвестна. Съвестта не ми позволява да лудувам, нося пояс на целомъдрие и съм изгубила някъде ключа…
	— Освен това не си от тези, които винаги са готови да се хвърлят в чуждите легла…
	— А Александър? Имаш ли новини от него?
	— Чрез Ани, бавачката. Чувства се като пубертет без убитата си майка… Не се чувства добре.
	— Може би няма да е лошо да отида да го видя.
	— И да видиш и татко му.
	Жозефин пропусна забележката покрай ушите си. Мислеше за Александър. Питаше се какво ли чувства вечер, когато загаси лампата. Дали си мисли за Ирис, сам-самичка в гората с убийците си?
	— Случва ли ти се да се страхуваш? — попита.
	— От какво?
	— От всичко…
	— От всичко!
	— Да.
	— Само за едно нещо можеш да се страхуваш — заяви Шърли. — За децата си. Останалото — пари, бачкане, данъци, скокове с бънджи, всичко това е фасулска работа, само си казваш „не ме е страх“ и се хвърляш с главата напред.
	— И какво, получава ли се?
	— И още как! Казваш си „искам“ и получаваш. Влагаш обаче цялото си сърце. Не хитруваш. Мислиш много силно… искам това, искам това, искам това… да опитаме ли? Какво искаш сега, на мига? Казвай, без да се замисляш.
	Жозефин затвори очи и каза:
	— Да целуна Филип.
	— Мисли с всичка сила, много силно и ти обещавам, чуваш ли, обещавам ти, че ще се случи.
	— Наистина ли го мислиш?
	— Трябва обаче да вложиш всички сили. Да престанеш да се дърпаш и да изпитваш скрупули. Например кажи, искам…
	— … да се хвърля в прегръдките на Филип…
	— Дрън-дрън, няма да се получи!
	— Искам да ме прегърне силно, да ме целува навсякъде, навсякъде…
	Шърли направи гримаса.
	— Все още ти липсва убеденост.
	— Искам да се нахвърли върху мен като разгонен козел! — изкрещя Жозефин, търкулвайки се на леденостудения под.
	Шърли се дръпна и я изгледа, развеселена и учудена.
	— Виж ти… е, това, вече съм сигурна, ще се случи!


	На другия ден, събота, Жозефин се срещна с Ортанс за обяд.
	Тя живееше в Ейнджъл, квартал, който приличаше на Монмартър. Улични фенери, лъкатушещи улички със стълби, стари вехтошарски дюкянчета. Кафенетата бяха с френски имена. Седнаха в „Сакре Кьор“, на ъгъла на „Стъд Стрийт“ и „Дъбъртън“. Поръчаха си задушено говеждо с моркови и две чаши червено вино. Отчупиха си от хляба и установиха, че е истинска френска франзела, вкусиха маслото, имаше истински вкус на солено масло от Нормандия.
	Ортанс откри огъня.
	— Най-после! Вече съм истинска англичанка!
	Има си приятел англичанин, реши Жозефин, съзерцавайки дъщеря си с възхищение. Ортанс е влюбена. Дъщеря ми с каменното сърце е смъкнала гарда заради един англичанин с костюм от туид. Връстник или по-възрастен? С розови бузи и с увиснали клепачи? С остра брадичка и лакоми очи? И говори на нос? Знае ли френски? Дали ще хареса телешкото задушено, което ще му приготвя? Градините на Пале Роял, скулптурите на френските кралици в Люксембургската градина и нощния площад „Вож“? Моста на изкуствата*, малката улица „Феру“, по която се мотаел Хемингуей, когато нямал пукната пара? Вече му показваше Париж, виждаше го мислено, кичеше го с лавровия венец на мъжа, успял да срази неотстъпчивата Ортанс, и развълнувана, не сваляше влюбен поглед от дъщеря си.
	[* Първият железен мост на Сена. Свързва Френската академия с двора на Лувъра. — Б.пр.]
	— И как се казва красивият англичанин? — попита Жозефин със сърце, преливащо от радост.
	Ортанс се отпусна назад и се разсмя.
	— Мамо, наистина си непоправима! Изобщо не става дума за това! Просто в събота вечерта отпразнувах края на срока в една кръчма и в неделя сутринта се събудих с ужасен главоцеп и с непознат англичанин в леглото. Но най-невероятното е, че се казваше Парис! _I spent the night in Paris_*. Когато му заявих, какво идиотско име!, той ме попита за моето и отвърна, какво отвратително име!, и се разделихме, без да си разменим дума.
	[* Прекарах нощта в Париж (от англ.): думи от песен на американската певица Рики Лий Джоунс. — Б.пр.]
	— Искаш да ми кажеш, че си забърсала някакво момче в кръчма и си го пъхнала в леглото си? Пила ли беше? — ужасено възкликна Жозефин.
	— Позна, чудно, виж ти, вече бързо схващаш. Всъщност постъпих точно както правят всички англичанки в събота вечер.
	— Чакай малко, Ортанс! Предполагам, че си била много пияна, за да се сетиш да…
	— … сложа презерватив?
	Жозефин кимна със страхотно неловко изражение.
	— Така се бяхме нацепили, че нищо не направихме. Той се опита да ме ухажва рано-рано сутринта, но забележката ми за идиотското му име му пресече мерака!
	Тя бутна настрани чинията си и заключи:
	— Както и да е, важното е, че вече съм истинска англичанка…
	— А Гари? Виждаш ли се пак с него?
	— Не. Нямам време. Още повече че последния път ме изостави сама посред нощ на улицата.
	— Странно, не е в стила му — не много убедено каза Жозефин.
	— Чух обаче, че сериозно се занимавал с пианото. Имал чудесни отношения с учителя си, който бил за него като баща, като настойник, служел му за пример за подражание. Били свързани с истинско мъжко приятелство. Колко вълнуващо! Говори се, че дори не го запознавал с приятелите си, за да може да го запази единствено за себе си. Луда работа. Влюбят ли се, хората стават ревниви, обсебващи…
	— Радвам се за него. Не беше здравословно да няма край него мъж, на когото да подражава.
	Ортанс отметна назад дългата си коса, сякаш за да приключи със случая „Гари Уорд“ и липсата на баща в живота на момчетата. Не беше неин проблем. Всичко, което не я засягаше пряко, не я интересуваше.
	Жозефин се замисли за Антоан. Ортанс беше много близка с баща си, но никога не говореше за това. Вероятно й се струваше безполезно. Миналото е минало, да се погрижим за настоящето.
	Не посмя да я разпитва повече и попита дали задушеното говеждо й е харесало.


	Това бе последната им вечер заедно. На другата сутрин Жозефин пътуваше за Париж.
	— Какво ще кажеш да отидем на концерт? — предложи Шърли, влизайки в стаята на Жозефин. — Имам два билета за отлични места, даде ми ги една приятелка. Нещо непредвидено й се случило в последната минута, болно дете…
	Жозефин отговори, че идеята е много добра, и попита дали трябва да се облече официално.
	— Направи се красива — отвърна Шърли загадъчно, — човек никога не знае…
	Жозефин й хвърли разтревожен поглед.
	— Какво пак си намислила?
	— Аз? — възропта Шърли, преструвайки се на засегната. — Няма такова нещо! Какво си въобразяваш?
	— И аз не знам. Имаш съзаклятнически вид.
	— Имам вид на вълшебната флейта. Обожавам да ходя на концерти.


	Дори не ме принуждава да лъжа, продължи да разсъждава наум Шърли, нищо не съм уредила. Просто знам, че тази вечер Филип ще бъде сам в залата.
	Беше звъннала у тях сутринта, за да разбере как е Александър, бил вкиснат, защото боледувал от грип вече няколко дни. Поговори с Ани, гледачката, петдесетгодишна, добре закръглена, яка бретонка. Тя я харесваше и чувството на симпатия, изглежда, бе взаимно. В наше време бавачката играе ролята на доверената прислужница от пиесите на Расин. Тя е в течение на всичко, но издава тайните само ако успееш да я разприказваш. Ани беше безхитростна и лесно се отпускаше. Обясни й, че Александър се подобрявал, температурата спаднала, и Шърли попита дали може да го навести. Ани отвърна, че да, разбира се, обаче господин Дюпен няма да си бъде вкъщи, тъй като довечера ще ходи на концерт. В Роял Албърт Хол добави тя с гордост, ще има изпълнения на сонати на Скарлати и господин Дюпен много ги харесва. Ани трудно прикриваше горещата си привързаност към своя работодател.
	Шърли затвори телефона. В главата й вече зрееше план. Ще отидат на концерт и така ще нагласи нещата, че Филип и Жо случайно да се срещнат в коридорите в антракта. В любовта „който не хитрува, няма да палува“, и тъй като и двамата упорстваха да се изкарват прокълнати любовници, налагаше се да изиграе ролята на сватовница.
	Валеше ситен дъждец, докато се качваха в таксито за Кенсингтън Гор, и Шърли побърза да се загърне в дълъг розов ешарф от кашмир.
	— По-добре да си бях облякла палто — укори се тя, давайки адреса на шофьора.
	— Искаш ли да се върна и да ти взема някое — предложи Жозефин.
	— Не, и така ще мина… В най-лошия случай ще умра с продрани от кашлица гърди, храчейки кръв… Ще бъде много романтично!
	От таксито притичаха до входа на театъра и се смесиха с тълпата, която бързаше да нахълта във фоайето. Билетите бяха у Шърли, която си пробиваше път, приканвайки Жозефин да не изостава.
	Ложата беше просторна, с шест фотьойла от червено кадифе с малки помпони, полюшващи се на подлакътниците. Седнаха и се заеха да наблюдават как залата постепенно се пълни. Шърли извади бинокъл от чантичката си. Сякаш инспектира войските, каза си Жозефин, развеселена от сериозното изражение на приятелката си, след което замислено повтори няколко пъти, утре се връщам, без да съм го видяла, а той дори не подозира, че съм тук… утре си тръгвам, тръгвам си… Чудеше се как така ще напусне Лондон и ще остави Филип зад гърба си, а всъщност бе прекарала цяла една седмица толкова близо до него. Вдигна глава към стъкления купол на концертната зала, за да прикрие напиращите в очите й сълзи.


	Когато искаш да забравиш за някого, през цялото време мислиш за него.


	Жо трепереше от желание да стане и да хукне да го търси. Изобщо не трябваше да идвам в Лондон, той е тук навсякъде, би могъл да е в залата тази вечер… Огледа се и трепна. Ами ако не е сам?
	Сигурно не би дошъл сам.
	Затварям очи, отварям ги, той стои пред мен и казва, Жозефин, и…
	Шърли обхождаше с бинокъла цялата публика като редовен посетител, който се опитва да открие познати лица. Жозефин си каза, че би могла да измисли някакво извинение, да стане и да излезе бързо, да пробяга разстоянието до апартамента му. Представяше си сцената, той ще си е вкъщи, зает с четене или с някаква работа, ще отвори вратата, тя ще се хвърли в прегръдките му и ще се целуват, ще се целуват…
	Шърли стоеше неподвижно и със свободната си ръка въртеше винта, за да получи по-ясна картина. В един момент захапа горната си устна.
	— Видя някого ли? — попита Жозефин, колкото да каже нещо.
	Шърли не отговори. Изглеждаше завладяна от гледката и тънките й пръсти стискаха театралния бинокъл. Свали го и погледна Жозефин със странно изражение, сякаш не я виждаше, сякаш не седеше редом с нея. Жозефин се притесни и започна да се върти във фотьойла, чудейки се каква муха е ухапала приятелката й.
	— Я ми кажи, Жо — започна Шърли колебливо, — не ти ли е топло?
	— Луда ли си? Отоплението никакво го няма! Самата ти преди малко умираше от студ!
	Шърли отметна кашмирения шал от раменете си и го подаде на Жозефин.
	— Ще отидеш ли да го оставиш на гардероба, ужасно ми е горещо!
	— Но… можеш просто да го оставиш на облегалката на фотьойла си.
	— Не! Ще вземе да падне, ще го настъпя, даже има опасност да го забравя. Цял живот ще съжалявам, защото ми е подарък от майка ми.
	— Аха…
	— Нещо против ли имаш?
	— Не, защо?
	— Мога да отида и аз, обаче забелязах един бивш… приятел в залата и не ми се иска да го изпускам от поглед.
	Аха, ето обяснението за странния поглед, помисли Жозефин. Иска да го следи, да го наблюдава с бинокъла, неприятно й е да го прави пред мен. Предпочита да ме отпрати под някакъв идиотски претекст, дори да умре от студ.
	Тя стана, взе ешарфа и съучастнически се извърна към Шърли с красноречива усмивка, добре, разбрах! Оставям те сама.
	— Иди на долния гардероб — нареди й Шърли, докато тя излизаше от ложата. — На другите винаги има много народ!
	Жозефин се подчини и пое към гардероба на партера. Блъскаха я забързани мъже, начервени жени, поели към местата си в залата. Тя се дръпна към стената, търсейки с очи опашката пред гардероба.
	Не беше само една, няколко се извиваха. Нареди се на едната, даде ешарфа, взе жетона и се върна по същия път.
	Не бързаше да се прибира в ложата. Мислеше за своята колебливост и нерешителност. Защо не се осмелявам? Защо? Страхувам се от призрака на Ирис. Страхувам се да не наскърбя призрака на Ирис…
	Спря, замислена.
	Беше без чанта, без палто. Налагаше се да се върне в ложата и да обясни на Шърли…


	И тогава…
	Очите им се срещнаха на един завой на коридора.


	Заковаха се на място, слисани.
	Наведоха глава, сякаш се свиха от удар.
	Подпряха се на стената, и двамата неподготвени за случващото се, изненадани от недовършения си жест — той току-що бе оставил дрехата си на гардероба, тя бе застинала с жетона от ешарфа на Шърли в ръка.
	И двамата спрени посред лекото си волно движение, което допреди миг ги носеше напред.
	Стояха неподвижни, облени от светлините на кристалните полилеи на голямото фоайе. Като двама непознати. Двама непознати, които се познават, но не трябва да се срещат.
	Не трябва да се доближават един до друг. Не трябва да се докосват.
	Знаеха го. Едно и също изречение, продиктувано от разума, едно и също изречение, сто пъти повтаряно, се въртеше в главите им като сигнална лампа.
	Напомняха леко сковани, непохватни, неинтелигентни манекени.
	Това, което той най-силно искаше в момента и което тя безмълвно крещеше, бе: да протегна ръка и да я докосна, да протегна ръка и да го докосна.
	Стояха един срещу друг.
	Филип и Жозефин.
	Разделени от опашката от хора пред гардероба, които говореха високо, смееха се силно, дъвчеха, четяха програмата, говореха за пианиста вълшебник и за творбите, които бе избрал да изпълни тази вечер…
	Стояха един срещу друг.
	Галеха се с поглед, говореха си без думи, усмихваха се, питаха се, ти ли си? Наистина ли си ти? Ако знаеше… Пропускаха покрай себе си мъжете и жените, младите и недотам младите, нетърпеливите и спокойните, смаяни от изненада, застанали от двете страни на непрекъсващия човешки поток. Концертът щеше да започне всеки миг, бързо, бързо да оставят палтата си, да си вземат жетоните, бързо, бързо да седнат на местата си…
	Ако знаеш само колко дълго те чаках, заявяваше единият с пламтящ поглед.
	Ако знаеш колко ми липсваш, отвръщаше другият, зачервен, без да сваля очи, без да извръща глава.
	И колко ми писна да те чакам…
	Също колкото и на мен…
	Говореха си, без да помръдват устни. Затаили дъх.


	Опашката пред гардероба се бе разпръснала и продължителният звън напомняше, че концертът всеки момент ще започне. Гардеробиерката очакваше палтата на закъснелите, раздаваше последните жетони, подреждаше последното кожено палто, последната шапка, пътническа чанта и с книга в ръка се отпускаше на табуретката в очакване на първия антракт.
	Звънецът продължаваше да звучи, театърът се пълнеше.
	Последните посетители се втурваха запъхтени, търсеха разпоредителката изнервени, опасявайки се да не изпуснат началото, да не могат да влязат. Двамата чуваха врати да се отварят и затварят, чуваха скърцането на столовете, шум от гласове, кашлица, прочистване на гърло…


	След това вече не чуваха нищо.


	Филип хвана Жозефин за ръка и я заведе в едно ъгълче на стария театър, което миришеше на прах и на вечност.
	Толкова силно я притисна до себе си, че дъхът й секна. Завря нос във врата му, сключи ръце на тила му и от гърдите й се изтръгна болезнена въздишка, последвана от стон на удоволствие.
	Той я притискаше, притискаше я, обгръщайки я с ръце, за да не може да му избяга.
	Обсипваше я с целувки. Целуваше я по косата, по врата, разтваряше бялата й блуза и целуваше раменете й, тя не се съпротивяваше, забила устни във врата му, леко го хапеше, ближеше, опитвайки вкуса на кожата му, припомняше си познатия мирис на индийска подправка, затваряше очи, за да го запечата завинаги във флакончето на паметта си, за да си го припомня и да му се наслаждава по-късно…
	По-късно… мирисът на кожата му, смесен с уханието на тоалетната вода, която употребяваше, миризмата при яката на изпраната и изгладена риза, набождащата брада, малката гънка на врата му при яката на ризата…
	Филип, шепнеше тя, милвайки косата му, Филип…
	Жозефин… той леко я захапваше по ушите, по кожата.
	Тя се отстрани, повтаряйки, ти ли си, ти ли си? Най-сетне… наистина ли си ти? Дръпна се, за да го разгледа по-добре, да си припомни лицето, очите му…
	Той отново я придърпа към себе си.
	Двама непознати, свити в мрачния ъгъл на театъра, стъпили на скърцащия паркет под прикритието на тъмнината.
	Целуваха се бързо и задъхано, ненаситно, наваксваха изгубените часове, седмици, месеци, вкопчени един в друг с желанието да имат десет хиляди усти, десет хиляди ръце, за да не се пуснат никога вече, за да се заситят завинаги.
	Целувка на две лакоми хидри.
	Ненаситни.
	Защо? Защо?, повтаряше Филип, повдигайки косата на Жозефин, за да види очите й. Защо това мълчание, защо не обясни нищо? Да не мислиш, че не знам? Да не мислиш, че не разбирам? Смяташ, че съм толкова глупав?
	Тонът му ставаше нетърпелив, груб, раздразнителен. Дръпна Жозефин за косата, за да я принуди да вдигне глава.
	Мълчи, умоляваше тя, вклинила бедро между неговите, увила другото около хълбока му, буквално увисвайки на него, сякаш бе малко дете, което се катери по високо, опасно, забранено дърво. Мълчи, стенеше тя, мълчи… Не трябва да говорим.
	Само устата ми върху твоята, зъбите ти да ме хапят, езикът ти да ме ближе, да ме всмуква, а аз се разтварям, разцепвам се на две и нищо освен телата ни сред заобикалящата ни тишина, само без думи, умолявам те, кръв, плът, дъх, слюнка, въздишки, преливащо удоволствие, но никакви думи. Думите убиват, любов моя, думите убиват… Ако позволим една-единствена дума да се изплъзне от устните ни, да се смеси с дъха ни, ще изчезнем като два малки обезумели елфа.
	Жозефин, шепнеше той в отговор, ако знаеш, Жозефин, ако знаеш… Тя закриваше с длан устата му, отнемаше му думата и той хапеше дланта й, поемаше си дъх и повтаряше отново и отново, чакам те всеки ден, всяка минута, всяка секунда, всеки час, казвам си, ще дойде, сякаш нищо не е станало, ще седне насреща ми на терасата на кафенето точно когато не я очаквам, с омазани с вестникарско мастило пръсти, които ще изтрия един по един…
	И той ближеше пръстите й един по един.
	В гърдите й избухна ослепително слънце, нямаше сили да се държи на крака, останали й бяха само колкото да се вкопчи в него.
	Той я прикрепяше, тя го притискаше, вдишваше го, научаваше го наизуст, за да го помни през времето, което щеше да я отдели от него.
	Любов моя…
	Думите излитаха и се въртяха във въздуха. Ох, възкликваше тя, изненадана от бликналото удоволствие, и пак, и пак повтаряше, любов моя, любов моя…
	Той приемаше това изнурено признание за съучастничество, без да спира да се усмихва, долепил разтворени устни до нейните и усмивката му растеше, разширяваше се, превръщаше се в звездно знаме.
	В този миг до слуха й стигна ехото на собствените й думи, след кратко колебание ги повтори, леко променени, ти си моята любов, моята любов вовеки веков, целуна ухото му, сякаш запечатваше бронирана каса, и се отпусна в умиротворена прегръдка. Останаха неподвижни в тъмното, наслаждаваха се на тези думи, изпълваха се с тях, скътвайки ги като провизии за бъдещето, за дните на голяма самота, на разяждащи съмнения и дълбока печал.
	Любов моя, любов моя, тананикаха тихичко, увивайки се един в друг, все по-навътре в ъгъла на театъра, за да се скрият от всички и никой никога да не ги открие. Любов моя, гордо изправена, любов моя, ще те обичам вечно, любов моя, обичам те дори да ме горят жива, любов моя, по-силна от бури и от урагани, от вятъра пустинен и от планинския му побратим, от северняка и от всички ветрове от изток…
	Прославяха любовта си, изковавайки нови думи, поднасяйки си ги в дар, добавяйки и други, благословени като нафора, по-меки от ешарфа от чинчила, по-упойващи от уханен тамян, редяха думи, вричаха се един на друг, слели се в едно.
	Целуваха се, без да спират, целуваха се с думи, които ги носеха на крилете си и ги обвързваха като с вериги.
	Тя постави длан на устните му, за да ги запечата завинаги, за да не излетят думите.
	На свой ред той пъхна пръст в устата й, намазвайки я със слюнката на любовните думи, които бе изрекла, за да не се откаже никога от тях.
	Двете й длани върху устните му…
	Пръстът му, който пише върху нейните устни…
	Това бе тяхната клетва. Талисманът им.


	От тъмния ъгъл чуха тракането на седалките в залата, шум от разговори, от приближаващи стъпки.
	Беше дошъл антрактът.
	Разделиха се, без да бързат, върнаха се при стълбите, той приглади косата си с ръка, тя оправи сакото си, хвърлиха си последен изгарящ и победоносен поглед, пропуснаха хората да минат…
	Вече нямаше от какво да се страхуват. Бяха се превърнали в смелия рицар и неговата дама, щяха да се разделят, за да се срещнат отново някой ден, без да знаят как и по какъв начин.
	Всеки тръгваше по своя път, запазил в себе си отпечатък на другия.
	Прекрасно е, когато любовта започва, помисли Жозефин, а ние сме постоянно в началото.
	Вървяха, гледайки се в очите, за да останат заедно до последния миг.


	Шърли чакаше в ложата. Забеляза блесналите очи на Жозефин, пламналите й страни и се усмихна едва забележимо. Предпочете да премълчи. Очите й не зададоха въпрос, само една палава искрица озари погледа й.
	Жозефин седна на мястото си. Облегна на подлакътниците и двете си ръце, сякаш за да се върне отново в действителността. Пръстите й опипваха малките червени помпони. Замисли се. Стисна ръката на приятелката си.
	— Благодаря, любима моя приятелко. Благодаря.
	— _You are welcome, my dear!_
	Шърли кихна няколко пъти.
	— Намирам се на прага на смъртта.
	И добави:
	— А ти няма да си тук, за да се грижиш за мен!

	* * *

	Никълъс Бергсън чакаше Ортанс Кортес в ресторант „Улсли“, за да обядват заедно. Чакаше я вече двайсет минути и започна да се изнервя. Празният стол насреща сякаш му се подиграваше и го поставяше в положението на подчинен. Подмазвач, слуга, простак, присмехулно, нареждаше столът. Забравяш, че ти си художественият директор на „Либърти“, и позволяваш на една хлапачка да те води за носа! _Shame on you!_ Засрами се! Така де! Тя се отнася с мен като с малко момче, процеди той през зъби, забивайки нос в менюто за десети път.


	Наближаваше Коледа с традиционните украси, илюминации, с неизменните коледни песни, изпълнявани на входа на метрото, с протегнатите за милостиня панички от доброволците на Армията на спасението и той наблюдаваше уличната суетня през витрината на ресторанта, очаквайки да зърне Ортанс. Прокара ръка по ризата си, оправи възела на вратовръзката си, отново погледна часовника, кимна за поздрав на един познат от гилдията, който седна на съседна маса. Ама на какво прилича това, така да вися тук? Такъв удар по репутацията ми… Като си помисля, че я чуках! Това лято! Страхотно се изложих с това момиче. На такива като нея трябва да гледаш отвисоко, не да превиваш гръб… Ако й подадеш пръст, ще ти оглозга ръката до рамото.
	Чудеше се дали да не стане и да си тръгне, поколеба се, отпусна й още пет минути и си обеща да се държи студено с нея.
	Отношенията му с Ортанс бяха много объркани. Тя ту се сучеше около него приканващо, ту го фиксираше с ледена ирония, все едно го питаше кой си ти, че така фамилиарничиш? Един ден бе просъскал, нека ти припомня, че бяхме любовници! Така ли, погледна го ледено тя, странно, колкото и да се напъвам, нещо не мога да си спомня! Това май не е добре за теб, а?
	През живота си не се бе сблъсквал с такова презрение и равнодушие. Тя беше от момичетата, способни да скочат с парашут… без парашут. Трябва да призная обаче, продължи той наум, поглеждайки за кой ли път часовника си, че тя се държи така с всички — светът сякаш е създаден, за да бъде в нейна услуга.
	Въздъхна.
	И което е най-тъпото, точно поради тази причина вися тук като кретен и я чакам…
	Тъкмо когато се готвеше да стане и да си тръгне, Ортанс се появи и седна на празния стол срещу него. Дългата й кестенява коса с червеникави оттенъци, искрящите й зелени очи, ослепително бялата й усмивка излъчваха толкова силна радост от живота и такъв апетит, че Никълъс Бергсън не можа да устои на очарованието й и се развълнува. Каква красавица! Как сияе _and so chic_! Носеше вталено черно палто от вълнено сукно с навити ръкави, за да се види изключително елегантният й „Ролекс Ойстър“, тесни, опушено кафяви джинси на „Балмен“ за деветстотин и осемдесет паунда, отбеляза наум Никълъс, черно кашмирено поло с висока яка и торба от телешки бокс от „Ермес“.
	Той повдигна учудено едната си вежда и отбеляза:
	— Откъде такъв лукс?
	— Открих интернет сайт, откъдето можеш да наемеш за месец всичко от всякакви марки. Буквално за без пари! И както сам се убеди, ефектът е гарантиран, това е първото, което ти се набива в очите. Забравяш даже да ме поздравиш, веднага си казваш, аууу, какъв шик, само това звучи в главичката ти на моден диктатор. И ти си като всички останали, лъскавото те шашка и веднага налапваш въдицата.
	— Как действа този сайт?
	— Правиш си абонамент, внасяш някаква сума като гаранция и абракадабра!, начаса си вземаш каквото пожелаеш и се обличаш като принцеса. Зяпат те, отнасят се с теб почтително, поздравяват те! Избра ли какво ще си поръчаш? — продължи тя, прелиствайки менюто.
	— Имах прекалено много време на разположение — измърмори сърдито Никълъс, — научих менюто наизуст.
	— И какво си избра? — полюбопитства Ортанс, игнорирайки студенината на събеседника си. — Чудесно, аз съм готова с поръчката. Ще повикаш ли сервитьора? Умирам от глад.
	Тя го погледна и се разсмя.
	— Да не си станал гей или…?
	Никълъс едва не се задави.
	— Ортанс! Какво си позволяваш?
	— Как си се облякъл само, видя ли се? Оранжева риза, розова вратовръзка, виолетово сако! Никъде не съм прочела, че е модерно. Освен ако не си променил сексуалните си предпочитания.
	— Все още не съм, но и това скоро ще се случи, ако продължавам да се срещам с теб. Предостатъчна си ми, за да се отвратя от женския пол като цяло.
	— Да ти кажа само, че изобщо няма да се притесня. Тъкмо обратното. Ще бъдеш само мой, няма да ми се налага да те деля с някоя пачавра. Затова избирай: монах или гей.
	— Драга ми Ортанс, за да ме задържиш, опитай се за начало да се отнасяш с повече уважение към мен… бих искал да отбележа…
	— Повикай сервитьора, прилошава ми!
	— Ето, прекъсваш ме!
	— Не мога да понасям, когато започнеш да хленчиш. Звъниш ми да ми кажеш, че имащ да ми съобщиш нещо суперважно, аз вземам назаем суперлуксозни дрехи, изтупвам се, упражнявам се пред огледалото, представям си, че ще ме запознаеш със Стела или Джон… и се оказвам седнала срещу някакъв тъжен, вкиснат клоун с шарени одежди, съвсем сам в ресторанта! Секси, няма що!
	— Вкиснат съм, защото закъсня с трийсет и пет минути! И съм сам, защото идеята бе да обядвам с теб, а не с цяла тайфа! — разбесня се Никълъс Бергсън, на ръба на нервната криза.
	— Аха, закъсняла съм. Напълно е възможно, но не е фатално. Можеш да повикаш келнера, умирам от глад. Струва ми се, че вече ти го казах.
	Никълъс се подчини. Двамата направиха поръчката си.
	Той продължи да мълчи.
	— Окей, ясно. Дотук с играта на гатанки. Мусиш се, сърдит си ми… Затова ще ти задавам въпроси, а ти ще отговаряш с „да“ и с „не“, ще продължиш да се цупиш на воля и честта ти ще остане ненакърнена. Първи въпрос: изключителната новина свързана ли е с теб?
	Никълъс поклати отрицателно глава.
	— За мен ли се отнася?
	Той кимна утвърдително.
	— Нещо свързано с училището?
	Той отново отрече с глава.
	— Някаква работа?
	Ново кимване за потвърждение.
	— Страхотна работа, която ще се превърне в трамплин за изключителната ми кариера?
	Ново кимване.
	— Предупреждавам те — бързичко си възвръщай говора или ей сега ще ти забия вилицата в окото, пред очите на всички!
	Той игнорира заплахата и без да продума, взе да върти в ръце дръжката на ножа.
	— Добре, така да бъде. Извинявам се за закъснението. Дори мога да те целуна по устата, за да се уверят, че не си гей, а приемлив любовник.
	— Само приемлив и нищо повече?
	— Достоен за уважение и това е последната ми дума. Е, каква е новината?
	Победен, Никълъс въздъхна и обясни.
	— „Хародс“. Витрините. Прочутите витрини… Останали са две свободни. Все още не са решили на кого да поверят украсата и формулярът за кандидатстване може да се получи от някоя си мис Фарланд до седемнайсет часа днес.
	Ортанс се ококори и зяпна.
	— Това е страхотно. Страхотно! И смяташ, че…
	— Давам ти адреса на офиса на мис Фарланд, грабваш папките и си продаваш душата! Ти си на ход.
	— И как така се оказва, че витрините на „Хародс“ са свободни? — попита Ортанс с дълбоко подозрение. — Обикновено са заети за месеци напред.
	— Става дума за витрините за март-април, които се отстъпват на новите модни дизайнери. Тези са били предназначени за Клое Пинкертън…
	— … която катастрофира с колата си вчера сутринта, връщайки се от провинцията. Пада й се! Да се научи да не е такава снобка и да не отказва да живее в Лондон! Според мен това момиче е ужасно префърцунено. Винаги съм се чудела как е успяла… Отървахме се от нея!
	— Понякога се чудя дали си човешко същество — заяви Никълъс, смаян. — Защото човекът притежава най-страшни черти, несъмнено, но и чувства, като например нежност, състрадание, щедрост, отдаденост…
	— Как мислиш, мога ли да отида сега, веднага при мис Фарланд?
	— Дума да не става! Дължиш ми поне едно — да довършиш обяда си с мен, след като ме накара да те чакам толкова дълго!
	— Окей, но ако закъснея, никога повече няма да ти продумам! Впрочем вече не съм гладна, обмислям как да аранжирам моите витрини…
	Никълъс въздъхна дълбоко и разгъна салфетката си.
	— Какво ще правиш на Коледа? — попита, за да поддържа разговора.
	— Париж, мама, сестра ми, Шърли, Гари, като всяка Коледа! Мама ще приготви пуйката, но нещо ще обърка, ще изпадне в сантиментално настроение и ще се разплаче, Зое, както винаги, ще измайстори тъпи подаръци в скаутски дух, Шърли ще се старае да създава настроение, а ние с Гари ще се гледаме враждебно.
	— Аха! Виж ти! Красивият Гари Уорд ще бъде там.
	— Ами както обикновено.
	— Вероятно знаеш, че Шарлот Брадсбъри така и не успя да преживее раздялата с него. Твърди, че било заради теб, и злослови по твой адрес където седне и легне…
	— Ще се прочуя, ако продължава да ме разнася из цял Лондон!
	— Твърди също, че на първото ти модно дефиле ще те разпердушини.
	— Няма лошо! По-добре да злословят по мой адрес, отколкото да не ми обръщат внимание!
	— С една дума, много е тъжна…
	— Все ми е тая. Изобщо не ми пука за сърдечните мъки на мис Шарлот! Ще ги получа тези две витрини на „Хародс“. Два огромни екрана, на които ще покажа таланта си! И в продължение на цели шест седмици целият свят ще види на какво съм способна, целият свят ще чуе за Ортанс Кортес… бим-бам, ще изляза на авансцената, ще ме ухажват… ще стана богата, богата! Защото договорите ще потекат към мен. Трябва да си намеря добър адвокат. Ще ми препоръчаш ли някой?
	Тя млъкна, замисли се за миг. Стана сериозна. Напрегната.
	— Ще трябва да си намеря тема. Спомняш ли си мотото на модното ми дефиле в „Сейнт Мартинс“?*
	[* Виж „Бавният валс на костенурките“, цит.изд. — Б.пр.]
	— _Sex is about to be slow…_
	— Беше много хубаво, нали?
	— Идеално. Но тогава все още не бяхме в криза…
	— Пука ни за кризата! Хората ще я забравят, докато гледат моите украсени витрини. Ще бъдат запленени, слушай какво ти говоря!
	— Все още не са ти ги дали! Много сте маймуните на клона…
	— Ще ми ги дадат. Ще видиш! Дори да трябва да бачкам ден и нощ, нощ и ден, че и отгоре, да пълзя в краката на мис Фарланд… Ако е необходимо, ще заложа бомба, за да отстраня конкуренцията…
	Направи знак на сервитьора и поръча прясно изцеден лимонов сок.
	— Пиеш лимонов сок? — потресе се Никълъс.
	— Всяка сутрин. Полезен е за кожата, за косата, за черния дроб, предпазва от вируси и разни микроби и дава самочувствие. Сутринта забравих…
	Подпря брадичка на ръката си и повтори няколко пъти, ще трябва да измисля нещо прекрасно.
	— И страшно бързо! — уточни Никълъс.
	— Те ме очакват, предопределени са за мен. Ортанс Кортес! Ще ги получа тези прочути витрини!
	— Не се съмнявам нито за миг, скъпа. Това, което жената иска*…
	[* Френска пословица, буквално: „Това, което иска жената, и Господ го иска“. — Б.пр.]



	В четиринайсет и трийсет Ортанс Кортес чакаше на опашката, извила се на осмия етаж в сграда на „Бонд Стрийт“, една от петдесетината кандидати, които се оглеждаха взаимно по твърде нелюбезен начин. Стърчаха прави и никой не изпускаше и най-дребното движение на останалите. От заседателната зала излетя една девойка и обяви високо и ясно, няма смисъл да висите, взеха мен! Някои от чакащите я изгледаха обезсърчени и напуснаха опашката. Ортанс обаче не се хвана на въдицата.
	Десет минути по-късно от стаята излезе Алистър Бранстол, известен дизайнер на ексцентрични рамки за очила, и разясни, че формулярите за кандидатстване са ограничени и последните няма смисъл да чакат. Поклащаше се, наконтен в костюм на зелени и черни карета, ококорил очи зад очила във форма на жираф.
	Ортанс сви рамене.
	После изскочи една асистентка на мис Фарланд и обяви, че са останали само десет комплекта документи. Ортанс преброи набързо стоящите пред нея — беше четиринайсета.
	Ядоса се, укори се за лешниковия крем със сметана и второто кафе на обяд, обвини Никълъс и лакомията си и отново преброи чакащите. Кандидатите се отказваха един по един. Реши да остане.
	Беше единайсета поред.
	— Казах, че могат да останат само десет души — повтори асистентката, фиксирайки Ортанс.
	— Аз пък реших, че не ме бива много в броенето — отвърна девойката, широко усмихната.
	— Както искате — сви устни асистентката, обръщайки й гръб.
	След като последната кандидатка си тръгна с документите под мишница, Ортанс почука на вратата на мис Фарланд.
	Асистентката й отвори с високомерна усмивка.
	— Искам да получа един комплект документи — каза Ортанс.
	— Предупредих ви, че свършиха.
	— Искам да поговоря с мис Фарланд.
	Асистентката сви рамене, показвайки с жест, че няма смисъл да настоява.
	— Кажете й, че съм работила с Карл Лагерфелд и че имам препоръчително писмо, подписано лично от него.
	За миг асистентката се поколеба. Пусна Ортанс да влезе и я помоли да изчака.
	— Ще видя какво мога да направя.
	Върна се и помоли Ортанс да я последва.
	Мис Фарланд седеше зад овално бюро със стъклен плот. Тънка като конец — кожа и кости, изпито лице, огромни черни очила, гарвановочерна коса, събрана на кок, крещящо червило и грамадни златисти обеци, които буквално изяждаха физиономията й. Ама наистина кльощава, направо прозрачна.
	Помоли асистентката да ги остави насаме и протегна ръка за писмото на Карл.
	— Нямам писмо. Никога не съм работила с господин Лагерфелд. Блъфирах — каза Ортанс невъзмутимо. — Искам тази работа, тя е точно за мен. Ще ви смая. Имам безброй идеи. Невероятно работоспособна съм и нищо не може да ме уплаши.
	Мис Фарланд учудено я наблюдаваше.
	— И си въобразявате, че ще ме спечелите с празните си приказки?
	— Да. Нямам още двайсет, французойка съм, втора година в „Сейнт Мартинс“. Първата година от хиляда кандидати приеха седемдесет. Темата на ревюто ми за курсовата работа беше: _Sex is about to be slow._ Кейт Мос дефилира c един от моите модели. Това вече мога да ви го докажа, имам го на DVD, има и рецензии, публикувани в печата… и накрая, знам, че съм най-добрата сред петдесетте кандидати за работата.
	Мис Фарланд оглеждаше, без да се смущава, черното вталено палто, навитите ръкави, джинсите „Балмен“, широкия колан на „Долче & Габана“, торбестата чанта „Ермес“, ролекса и ръката й в черна ръкавица докосна купчинката папки с документите за кандидатстване.
	— Доста повече от петдесет кандидати сте, някъде около стотина… само за днес!
	— Е, аз съм най-добрата от тези сто!
	Мис Фарланд се усмихна почти любезно.
	— Тази работа е точно за мен — повтори Ортанс, като веднага се възползва от направения малък пробив.
	— Одобрени са, защото са добри, защото са се доказали…
	— Доказали са се, защото са им дали шанс. Първия път… Дайте ми и на мен първи шанс.
	— Имат опит…
	— И аз имам опит. Работила съм при Вивиан Уестууд и Жан-Пол Готие. Те не се уплашиха да ми се доверят. Освен това и аз съм обличала с първите си модели плюшеното ми мече, когато бях на шест години!
	Мис Фарланд отново се усмихна и отвори едно чекмедже, за да извади още един комплект документи.
	— Няма да съжалявате — не спираше да говори Ортанс, усетила, че трябва да продължи натиска. — Един ден ще можете да казвате, че сте били първият човек, който ми е дал шанс, ще идват да ви интервюират, ще станете част от легендата…
	Очевидно Мис Фарланд добре се забавляваше.
	— Вече не са ми останали комплекти, ще видя дали при асистентката ми има още един, госпожице…
	— Кортес. Ортанс Кортес. Като конкистадора. Запомнете това име.
	Мис Фарланд отиде в съседната стая. Ортанс чу да си говорят двете с асистентката, която твърдеше, че били свършили, мис Фарланд настояваше.
	Остана на стола. Поклащаше дългите си, преметнати един връз друг дълги крака, оглеждаше разхвърляното бюро. Бележникът с отбелязани часове за срещи и телефонни номера. Впечатлена бе от пудриерата „Шисейдо“, червилото „Мак“, одеколона „Шанс“ на „Шанел“, маркерите, флумастерите, химикалките, хромираните писалки, позлатените писалки и една перодръжка, потопена в мастилница.
	Никакви снимки на деца, на мъж. Щеше да посрещне празниците сама. Без грим, с безцветни устни, увиснали кичури немита коса, нахлузила стари чехли, дъждът тропа по стъклата, телефонът мълчи, вдига го да провери дали работи, брои дните до връщането си на работа… Тъжни празници!
	Обходи с поглед кабинета и се загледа в купчината досиета. Дебелата купчина на одобрените кандидати.
	Как ли се съставя подобно нещо? Досега не съм го правила.
	Не е достатъчно да си тръгне оттук с папката с документи под мишница, нужно е да знае как правилно да ги попълни. Да предостави достатъчно интересни подробности, за да не свърши досието й като смачкана хартиена топка, метната в кошчето.
	Скочи, отвори чантата си и напъха в нея десетина папки с попълнени формуляри. Щеше да почерпи от тях вдъхновение, да се запознае със сивитата на конкуренцията, за да съчини и украси своето, а и като ги задигне, ще намали бройката на кандидатите.
	Затвори чантата си, върна се на мястото си и преметнала крак връз крак, продължи небрежно да се полюлява. Преброи писалките на бюрото и дълбоко си пое дъх.


	Когато мис Фарланд се върна, Ортанс продължаваше да седи, поставила скромно чантата на коленете си. Подаде й един голям плик.
	— Донесете ги утре попълнени. Краен срок, седемнайсет часът. Няма да има отсрочка за закъснелите. Разбрано?
	— Разбрано.
	— Дръзка сте. Харесвате ми.
	Мис Фарланд имаше красива усмивка.
	Ортанс старателно изчете откраднатите досиета на кандидатите, преди да попълни своето.
	Чопна оттук-оттам по някоя информация.
	Разкраси професионалната си биография с престой в Бангладеш по линия на хуманитарна организация, присвои си два стажа в предприятия, почерпи от опита на една театрална художничка, на помощник-фотограф, съчини си командировка до Хърватия за снимане на рекламни клипове…
	Попълни домашния си адрес, имейла, номера на мобилния си телефон.
	В петнайсет и пет остави документите си на бюрото на мис Фарланд.
	След това взе Евростара, за да прекара коледната ваканция в Париж.


	В плик, надписан на името на мис Фарланд, пъхна една писалка със златиста Айфелова кула, която примигваше в тъмното.


>	Втора част

	Животът обича да се забавлява.
	Подарява ни диамант, скрит под билет за метрото или закътан между гънките на завесата. Стаен в дума, в поглед, в леко глуповата усмивка.
	Подробностите не бива да се пренебрегват. Те изпъстрят житейския ни път с малки бели камъчета. Обикновено грубите хора, вечно бързащите, онези с боксьорските ръкавици, припрените и напористите, които вдигат много пара, пренебрегват подробностите. Устремили поглед към тежкарското, импозантното, лъскавото, не желаят да изгубят дори минута и да се наведат за нещо дребно — монета, сламка, трепереща човешка ръка.
	Ако се наведем, ако спрем времето за миг, ще открием диаманти в протегнатата ръка…
	Или в боклука.
	Това се случи с Жозефин през нощта на 21 декември.


	Очертаваше се хубава вечер.
	Ортанс се връщаше от Англия и животът внезапно ставаше по-забързан. Изникваха хиляди неща за разказване, хиляди планове, хиляди песни за тананикане, хиляди неща за пране, че и блузата с хилядите басти за гладене, хиляди вълнуващи приключения, напомни ми да звънна на Марсел да го питам… и телефонни обаждания, и списъци, и знаеше ли, че, и кажи ми защо, и чудесното преживяване, за което разказа на майка си и на сестра си, седнали в кухнята — историята с витрините на „Хародс“. Представяш ли си, мамо, ти даваш ли си сметка, Зоенце, две витрини, на които с големи букви ще бъде изписано името ми на „Бромптън Роуд“ в Найтсбридж! Две витрини „Ортанс Кортес“ в най-посещавания лондонски магазин! Е, признавам, не е най-шикозният, нито най-изисканият, но за сметка на това е посещаван от най-много туристи, най-много милиардери, най-много хора, дошли да се насладят на моя уникален, изключителен талант!
	Разперила широко ръце, тя се въртеше вихрено из кухнята, антрето, хола, грабна Дю Геклен за лапите и го завъртя, въртеше го, без да спира, истински цирков номер, бедният дебел и непохватен Дю Геклен не знаеше дали да се остави да го влачат, учудено гледаше Жозефин с поглед тревожен и молещ за одобрение, накрая се нагаждаше към стъпките на Ортанс и показваше радостта си с оглушителен лай.
	— Ама сигурна ли си, че си спечелила конкурса? — попита я Жозефин, след като Ортанс, останала без дъх, се тръшна на един стол.
	— Не само сигурна, мамо, сто процента сигурна. Няма начин! Натъпках сивито си с живописни и суперважни факти и случки. Развих две идеи, едната според мен гениална: „Какво да правим със сакото зимно време?“. Да го носим над дебел пуловер, наметнато, като жилетка, небрежно завързано на кръста, да го ушием от дебел вълнен плат, за да наблегнем на това, че може да служи за палто? Защото зимно време наистина си блъскаме ума какво да правим със сакото! Само по сако ни е студено, завираме, ако го носим под палтото. Да преоткрием сакото! Да го скроим по-обемно, но без да утежняваме силуета, да го направим по-леко, без да рискуваме да пипнем бронхопневмония. Раздиплих темата, приложих скици. Впечатлих мис Фарланд, аз ще съм избраницата… нямаш грижа!
	— Кога ще разбереш?
	— На втори януари. Телефонът ми ще звънне и ще ми съобщят, че съм избрана. Да знаете само… не ме сдържа на едно място! Остават ми десетина дни да родя някаква идея, ще обикалям Париж, ще зяпам витрините, ще мисля само за това и ще открия идеята, гениалната идея, а после ще трябва само да я илюстрирам. Бум и пляс! И ставам кралицата на Лондон!
	Тя се надигна от стола и весело подскочи, демонстрирайки оптимизма и прекрасното си настроение.
	— За да го отпразнуваме, довечера ще ти направя ронлив ябълков пудинг! — обяви Зое, подръпвайки тениската с Готиния Джо*, подарък от Ортанс.
	[* Едно от превъплъщенията на кучето Снупи от комикса „Фъстъци“ на Чарлс Шулц. — Б.пр.]


	— Благодаря, Зойченце! Ще ми дадеш ли рецептата, за да го направя на момчетата у дома? Толкова неща имам да ми прощават!
	— Да! Да! — провикна се Зое, поласкана от оказаната й чест и от възможността да бъде част от лондонския й живот. — Ще уточниш, че е от мен, нали? Ще им кажеш, че аз съм ти я дала…
	И тя побягна към стаята си да донесе безценната черна тетрадка и да започне приготовленията за пудинга.


	— Ох, мамо, толкова съм щастлива! Толкова щастлива… Ако знаеше само!
	Ортанс се протегна и въздъхна.
	— Иска ми се вече да сме втори януари, как ми се иска!
	— Ами… Ами ако не спечелиш конкурса? Не се навивай толкова.
	Леко пренебрежителна усмивка, свиване на рамене, поглед, вдигнат към тавана и продължителна въздишка.
	— Как така, ако не го спечеля? Не си го и помисляй! Аз я раздвижих тази жена, заинтригувах я, накарах я да трепне развълнувано, населих самотата й със страхотни очаквания, тя се видя в мен като в огледало, съживи младостта си, надеждите си, а и документите ми са безупречно изготвени. Длъжна е да ме вземе! Прогони от ума си и най-дребната отрицателна мисъл, защото можеш да ми я предадеш!
	И тя бутна стола си назад, по-далече от майка си.
	— Казвам го ей така, от предпазливост — извини се Жозефин.
	— Добре! Но никога повече не го казвай, защото може да ми отровиш късмета! Ние двете сме различни, мамо, не го забравяй и в никакъв случай не искам да заприличам на теб… в това отношение — добави тя, за да смекчи казаното.
	Жозефин пребледня. Беше забравила с каква решителност е изпълнена Ортанс. Каква дарба притежаваше да преобразява живота си в поле на кипяща дейност. Дъщеря й вървеше напред с магическа пръчица в ръка, докато тя самата се силеше да подскача схванато като крастава жаба.
	— Имаш право, скъпа моя, ще те изберат. Просто се страхувам за теб. Това чувство е присъщо на всяка майка.
	Ортанс изкриви лице в гримаса при думите „чувство“ и „майка“ и помоли по възможност да сменят темата. Щяло да бъде за предпочитане.
	— А Ифижени? Как е тя? — продължи тя, скръстила ръце на гърдите.
	— Иска да си смени работата.
	— Да напусне портиерското жилище?
	— Страхува се, че ще я напуснат — отвърна Жозефин, доволна от тази лека игра на думи, която Ортанс не забеляза.
	— Така ли? И защо?
	— Твърди, че някаква жена иска да я измести. Утре ще ходи на събеседване за работа, нещо в лекарски кабинет, да вдига телефона и да записва часове за пациентите, да организира графика. Смятам, че е точно като за нея.
	Ортанс се прозя. Интересът й към Ифижени беше минал.
	— Някакви новини от Анриет?
	Жозефин поклати глава.
	— По-добре — въздъхна Ортанс. — Като се има предвид колко е добра към теб!
	— А на теб обаждала ли се е?
	— Не. Сигурно има други неща за вършене… Нещо друго?
	— Получих писмо от Милен. Тя все още е в Китай, но иска да се върне във Франция. Пита дали мога да й помогна. Не разбрах дали иска да й намеря някаква работа, или да я приема вкъщи.
	— Ама че нахалница!
	— Не й отговорих. Не знаех как да й обясня.
	— Правилно си постъпила! Да си стои там и да ни остави на мира!
	— Самотата сигурно й тежи.
	— Не ме интересува! Забрави ли, че беше любовница на мъжа ти? Невероятна си, нямам думи!
	Ортанс я изгледа с отчаяние.
	— А новите съседи какви са?
	Жозефин тъкмо се готвеше да ги опише, когато Зое разплакана се втурна в кухнята.
	— Мамо, мамо! Не мога да си намеря тетрадката с рецептите!
	— Хубаво ли претърси навсякъде?
	— Навсякъде, мамо! Навсякъде! Няма я!
	— Не може да бъде. Сигурно си я прибрала някъде и си забравила къде.
	— Не, търсих и прерових всичко и така и не я открих! Писна ми! Ама как ми писна само! Аз прибирам, Ифижени ми разбърква нещата, сменя им местата!
	Очите на Зое бяха плувнали в сълзи и изразяваха такова отчаяние, че нямаше думи, способни да я успокоят.
	— Ще я намерим, не се безпокой.
	— Аз пък ти казвам, че няма, убедена съм! Много добре знам, че я е изхвърлила, тя всичко изхвърля! Сто пъти й казах да не я пипа, обаче тя не ме чува! Държи се с мен, сякаш съм бебе. Сякаш става дума за някаква тетрадка с драсканици! Ох, мамо, ужасно е, струва ми се, че ще умра.
	Жозефин стана и отиде в стаята на Зое.
	Провери под матрака, избута леглото, разрови гардероба, премести бюрото, изпразни ученическата й чанта, из въздуха се разхвърчаха гащички и чорапки, но така и не откри черната тетрадка.
	Седнала на мокета, Зое плачеше, дърпаше и мачкаше тениската си.
	— Държа я винаги тук, на бюрото. Освен когато я нося в кухнята… но след това винаги я връщам. Знаеш колко държа на нея, мамо! Няма я, нали ти казвам, че я няма. Ифижени я е изхвърлила, когато е разтребвала.
	— Не, не! Не е възможно!
	— Напротив, мамо, тя е грубиянка! Всичко иска да изхвърли!
	Тя заплака още по-неутешимо. С рев на агонизиращо животно, легнало на хълбок в очакване на края.
	— Зое, умолявам те! Не плачи! Ще видиш, че ще се намери.
	— Няма да се намери и ти много добре го знаеш, и никога повече няма да мога да готвя, докато съм жива! — ревна Зое, останала без дъх. — Ще си остана без спомени, без минало, всичко беше в тази тетрадка! Целият ми живот!
	Ортанс наблюдаваше реката от сълзи с поглед, в който се четеше раздразнение и отчаяние.


	Вечерята беше мрачна.
	Зое подсмърчаше, Жозефин въздишаше, Ортанс не отваряше уста, но неодобрителното й мълчание показваше, че ненужно се драматизира загубата на някаква тетрадка с готварски рецепти.
	Хапнаха с нежелание задушения петел с вино, който Жозефин бе приготвила предния ден за посрещането на Ортанс, и си легнаха, разговаряйки полугласно, сякаш се връщаха от погребение.


	Откакто обядва с Гастон Серюрие и след като той й намекна, че авторските й права доста са се стопили, Жозефин не можеше да мигне. Лягаше на гръб, започваше да се върти в напразни опити да си намери удобна поза, чудеше се как да постави дясната си ръка, после лявата, дали да лежи със свити или отпуснати крака, а в главата й се въртяха и подскачаха в бесен канкан цифри, които я водеха право към разорение. Страхът от недоимъка отново я сграбчваше. Страхът от беднотията и от необходимостта да си брои стотинките. Безкрайните пресмятания на светлината на слабата крушка. Старата спътница, която смяташе, че е прогонила завинаги от живота си, сякаш се връщаше обратно с бърза крачка.
	Това беше първата тревожна вълна.
	Ставаше, отиваше до бюрото, вадеше банковите извлечения, смяташе и пресмяташе, проверяваше по три пъти сбора, оплиташе се, отново започваше, изваждаше някакви цифри, лягаше си, пак ставаше, забравила бе данък сгради… и хайде отново… Представяше си как продава апартамента, премества се в по-евтин. Поне притежаваше чудесен апартамент в хубав квартал. Можеше да го продаде. Да, обаче имаше да погасява още вноски от заема, докато го изплати напълно. Ами училището на Ортанс, квартирата й в Лондон, месечната й издръжка. Не бе отворила дума за това пред Серюрие. Никога нямаше да се осмели да го стори.
	Забравила бе, че парите са коварно нещо. Очертаваха се нови битки с притесненията и дребните сметки.
	Нито за момент не се замисляше за Зое. Всичките й страхове идваха от Ортанс. Мисълта да не може повече да й купува красиви дрехи, да я принуди да се премести в по-евтина квартира, на по-непрестижно място, да я ограничи за това или онова, да й попречи да гради мечти, които би могла да осъществи… И дума да не става! Възхищаваше се от смелостта и амбицията на дъщеря си. Чувстваше се отговорна за влечението й към лукса. Никога не бе имала смелостта да се противопостави на желанията й. Затова бе справедливо да си понесе последствията.
	Жо се стегна, пое си дълбоко дъх, казвайки си, трябва само да измисля някаква история и да седна да пиша. След като успях да го сторя веднъж…
	В такъв момент я връхлиташе втората тревожна вълна и я помиташе. Нажежени клещи стягаха гърдите й. Не можеше да си поеме дъх. Задушаваше се. Разтриваше се в сърдечната област. Започваше да брои, за да успокои пулса си и да нормализира дишането. Едно, две, три, няма да се справя, седем, осем, девет, никога няма да се справя, сънувах, че съм загърбила страховете, в продължение на две години се унасях в измамно спокойствие… дванайсет, тринайсет, четиринайсет, аз съм книжен плъх, не съм писателка. Мишка, която си печели хляба, ровейки из лавици, натъпкани с прашни книги. Серюрие каза, че съм писателка, за да ме подтикне да се заловя за работа, без да го мисли в действителност. Сигурно повтаря едни и същи приказки на всички автори, които кани на дежурния обяд в дежурния ресторант, чието меню знае наизуст…
	Отново скачаше.
	Отиваше в кухнята да пие вода. Едва се държеше на крака, подпряна на ръба на мивката.
	Говореше на Дю Геклен, който, разтревожен, не я изпускаше от очи, няма да се справя, знаеш ли, първия път успях, защото Ирис ме буташе в гърба. Имаше сили и за двете ни, съмненията не я терзаеха, не ставаше посред нощ да прави сметки, да събира и изважда, липсва ми, Дуг, липсва ми…
	Дю Геклен изпускаше дълбока въздишка. Когато започнеше да го нарича Дуг, това означаваше, че моментът е важен. Или изпълнен с напрежение. И той клатеше глава наляво-надясно, опитвайки се да отгатне дали става дума за голямо щастие, или за голямо нещастие… Вперваше в нея поглед, натежал от неимоверно отчаяние, и тя клякаше, прегръщаше го и търкаше едрата му черна глава на доблестен рицар.
	Усамотяваше се на балкона и се взираше в звездите. Свела глава, отпуснала ръце между коленете, Жо ги умоляваше да я дарят със сила, да й изпратят умиротворение. С останалото все някак ще се справя… Вдъхнете ми порива, желанието и ще поема отново напред, обещавам. Много е тежко да съм сама, винаги сама. Сама да правя всичко всеки ден.
	Обръщаше се към звездите с молитвата, на която бяха откликвали.
	— Звезди, умолявам ви, направете така, че да не съм сама. Направете така, че да не съм бедна, направете така, че да не бъда тормозена, направете така, че повече да не треперя от страх… Страхът е най-големият ми враг, парализира ме, оставя ме без сили. Дайте ми покой и ми вдъхнете сили, изпратете ми този, когото тайно очаквам и не мога вече да доближа. Направете така, че да се съберем и никога повече да не се разделяме. Защото любовта е най-голямото богатство и не мога да се лиша от нея…
	Молеше се на глас и покриваше с пелената на тревогите си осеяното със звезди небе. Тишината, мирисът на нощта, вятърът в клоните, всички тези заобикалящи я знаци, с които бе свикнала, обгръщаха думите й, умиротворяваха я. Страховете й изчезваха. Отново можеше да диша, нажежените клещи отпускаха хватката си, надаваше ухо, за да долови изтракването на вратата на таксито, докарало клиент до дома му, почукването на женски токчета по тротоара, дали жената живее сама, или се прибира при спящия съпруг? Нощта отново бе приятелски настроена. Нощта вече, не криеше заплахи.
	Тази нощ обаче мирът не падна от небето.
	Свила ръце в юмруци под пухената завивка, Жозефин повтаряше: тетрадката на Зое, тетрадката на Зое, умолявайки небето да я открие. Тетрадката на Зое, думите се бяха врязали в ума й и й причиняваха мигрена. Зое и готвенето, Зое и подправките, сосовете, суфлетата, които бухваха или се спихваха, разбитите на сняг белтъци, разтопеният шоколад, жълтъкът, който се запича до златисто, двете белят ябълки, лепнещото по точилката тесто, карамелът, който започва да прави светли мехурчета и не трябва да се изпуска от очи, фурната, в която изчезва тортената форма. Животът на Зое е събран в тази тетрадка: рецептата за „пилето колело“ — печено пиле, наричано с това красноречиво име в някои африкански страни, защото има много дълги крака и когато се затича, все едно върти педали, — донесе рецептата от Кения, „истинското“ картофено пюре на Антоан, скаридите по скандинавски, рецепта от приятелката й Ема, ябълковият пудинг на г-жа Астие, учителката й по история, лазанята на Милен, спагетите със сьомга на Джузепе, крем карамелът с бадеми и крокан от Ифижени… Целият й живот преминаваше като на филм с тези рецепти, прекъсвани тук-там от кратки описания. За времето, как е облечена, какво казал еди-кой си и какво станало след това, най-различни бележки, които говореха много за личността й, истинска лична карта. Моля ви, звезди, върнете й тетрадката, тя не ви е нужна!
	— Ще бъде прекрасен подарък за Коледа — добави Жозефин, вперила очи в небето.
	Звездите останаха неми за молбата й.
	Жозефин се изправи, наметна завивката на раменете си, мушна глава през вратата на стаята на Зое, видя, че е заспала, лапнала крака на Нестор, любимата й кукла… Беше вече на петнайсет, но Нестор й въздействаше безотказно.
	Отиде в стаята си и опъна пухената завивка върху леглото. Нареди на Дю Геклен да се свие на кравай на килима. Мушна се под топлия пух и затвори очи, без да престава да повтаря: тетрадката на Зое, тетрадката на Зое… Изведнъж в ума й нещо прещрака: кофите за боклук! Права бе Зое, ами ако Ифижени, която наистина не понасяше и най-малкия безпорядък, я е хвърлила на боклука?
	Жо изхвръкна от леглото, изпълнена с чувство на радостна увереност.
	Кофите! Кофите за боклук!
	Скочи в дънките си, облече един дебел пуловер, обу си ботушите, събра си косата, грабна чифт гумени ръкавици, фенерче, свирна на Дю Геклен и слезе на двора.
	Влезе в помещението, където десетина велосипеда и две триколки висяха на стените, окачени като огромни парчета месо в хладилната камера на месаря. Приближи се до четирите импозантни черни контейнера, преливащи от отпадъци. Блъсна я неприятен мирис на влажно и гнило и тя сбърчи нос. Сети се за Зое и решително бръкна с две ръце в първия контейнер.
	Отваряше найлоновите торби една по една, ръцете й потъваха в нещо меко, лепкаво или ръбесто и остро, обелки, кокали от джолан, стари гъби, картонени опаковки, бутилки — очевидно съседите не практикуваха разделното хвърляне на отпадъци, промърмори тя с укор, докато ровеше да напипа гладката тетрадка с твърди корици.
	Разпознаваше предметите опипом, като слепец.
	На няколко пъти почти се отказа, повдигаше й се от парливата замайваща воня.
	Извръщаше глава, предпочиташе да не гледа до какво се докосва, разчитайки, че ръцете й ще открият ценната тетрадка. Прехвърляше, ровеше, спираше за кратко на нещо правоъгълно, което й заприличваше на бележник, изваждаше го и го оглеждаше на светлината на фенерчето — капак от кутия за обувки или за прочутите бадемови сладки, специалитета на Екс ан Прованс, — заравяше се отново в мръсотиите, извръщаше глава да си поеме дъх и пак нападаше.
	След третия контейнер беше почти готова да се откаже. Подът беше хлъзгав и едва не падна.
	Извади ръце и се дръпна назад, разочарована.
	За какво й е притрябвало на Ифижени да изхвърля тетрадката?
	Тя благоговееше пред учението и не спираше да повтаря, че било единствената надежда за бедняците. Училището ни помага да се издигнем, госпожо Кортес, ето, вижте ме мен, не се изучих и сега си хапя лактите… Всяка есен грижливо подвързваше учебниците, слагаше красиви етикети с прилежно изписани отгоре им имена на децата й, извадила език, накрая залепваше разноцветни лепенки, за да ги разпознават по-лесно… учебникът по география, по математика, по френски. Никога нямаше да изхвърли бележник със записки! Никога! По-скоро би го отворила, би го разгледала съсредоточено, подпряла лакти на масата.
	Единствено споменът за мъката на Зое, реките от сълзи, устата й, разкривена от отчаяние, я подтикваше да продължи да рови в боклука.
	Даде си кураж. Напъна се и с две ръце повдигна капака, попадна на кокал от печено бутче, което подаде на Дю Геклен и продължи да тараши.
	Най-накрая облечената й в ръкавица ръка напипа нещо правоъгълно и твърдо. Тетрадка! Тетрадката!
	Грабна го и го измъкна, щастлива и горда.
	Огледа го на лъча на фенерчето.
	Действително беше бележник, бележник с черни корици, но не беше този на дъщеря й.
	На корицата нямаше нито снимки, нито шарени лепенки. Беше много стар бележник, който не се бе разпаднал само защото нечия умела ръка го бе облепила с няколко пласта тиксо.
	Жозефин махна ръкавиците, отвори го, насочи светлината на фенерчето към него и зачете.
	„Днес, 17 ноември 1962 година, е първият ми работен ден, първият ден на снимки. Взеха ме за асистент на филма «Шарада» на Стенли Донън, романтичен трилър, който снима в Париж. Купувам кафета, цигари, стоя на телефона. Работата ми я намери един приятел на баща ми за награда, че си взех матурата с «много добър». На снимки ходя само петък вечер и в края на седмицата, през останалото време се готвя за конкурсния изпит за Политехниката. Не искам да ме приемат…
	Днес животът ми ще се промени. Влизам в нов, опияняващ свят, светът на киното. Задушавам се. Имам чувството, че знам предварително как ще протече животът ми. Че родителите ми всичко са решили вместо мен. Какво ще работя, коя ще бъде жена ми, колко деца ще имам, къде ще живея, какво ще бъде неделното меню… Не искам да имам деца, жена, не искам да завършвам престижно висше училище. Искам нещо друго, но не знам какво точно. Кой знае какво ще ми донесе това приключение? Професия, любов, радости и разочарования? Не знам. Знам само, че на седемнайсет очакваш всичко, затова очаквам да получа всичко и нещо отгоре.“


	Почеркът бе прав, буквите стегнати. В края на някои думи бяха изкривени като пречупени. Напомняха осакатени крайници. На човек му ставаше болно, докато четеше. Хартията беше пожълтяла и осеяна с петна. На някои места мастилото беше избледняло и думите едва се разчитаха. Цели страници към средата се бяха слепнали и бе трудно да се отделят, без да се скъсат. Изискваше се голямо търпение, иначе половината текст щеше да се изгуби.
	Жозефин обърна първата страница, за да продължи, но се наложи леко да я поразтърка, за да я отдели от следващите.
C>
	Досега не съм живял. Подчинявал съм се. На родителите ми, на учителите, на това, което е прието да се прави, да се мисли. Досега бях добре възпитано безгласно отражение в огледалото. Никога не бях аз. Впрочем не знам кой съм аз. Все едно съм роден облечен… Благодарение на това бачкане ще мога най-сетне да разбера кой съм и какво очаквам от живота. Ще разбера на какво съм способен, пуснат на свобода. На седемнайсет години съм. Затова не ми пука, че ще бачкам без пари. Да живее животът! Да живея аз! За пръв път в мен се надига вятърът на надеждата… и този вятър адски ми харесва…
C$
	Беше личен дневник.
	Какво търсеше в кофата за боклук? На кого ли принадлежеше? На някого от блока, иначе нямаше да е тук. Но защо го бяха изхвърлили?
	Жозефин запали осветлението в помещението, седна на пода. Ръката й се подхлъзна на обелка от ябълка, която се залепи на дланта й. Тя отърси длан с погнуса, обърса се в дънките си и продължи да чете, опряла гръб на един контейнер.
C>
	28 ноември 1962 година. Най-накрая видях Кари Грант. Той изпълнява главната роля във филма, женската главна роля е поверена на Одри Хепбърн. Страхотен красавец! Много е забавен и се държи толкова естествено. Влиза в стаята и цялата я изпълва. Преставаш да забелязваш околните. Току-що бях занесъл едно кафе на шефа на осветителите, който дори не ми благодари, и се загледах в сцената, която снимаха в момента. В киното не се снима според хронологията на историята. Снимат в продължение на една-две минути и режисьорът извиква „край“! Разискват нещо, някоя дребна подробност и повтарят една и съща сцена няколко пъти. Чудя се как се оправят актьорите в тази бъркотия… Скачат от една емоция в друга или я изразяват многократно, но по различен начин. На всичко отгоре трябва да са естествени, непринудени! Кари Грант недоволстваше, защото беше с гръб към светлината и ушите му изглеждали огромни и червени! Наложи се да ги прилепят до черепа с прозрачна лепенка и кой трябваше да намери лепенка за нула време? Аз. Когато размахах рулото, горд, че съм го открил толкова бързо, той ми благодари и добави: кой ще хареса моя герой с тези червени, огромни уши, нали, _my boy_?
	Така ме нарича, _my boy_. Сякаш създава връзка помежду ни. Първия път, когато се обърна към мен с тези думи, аз се стреснах, стори ми се, че не съм чул добре! Освен това, докато ги произнасяше, ме погледна право в очите със сериозно изражение, в което се четеше интерес… Направо бях шашнат.
	Нужно е да владееш поне петстотин дребни неща, за да направиш добро впечатление, добави той. Повярвай ми, _my boy_, много дълго време съм отработвал подробностите и сега, на петдесет и осем години, за мен няма тайни… Наблюдавах го, докато играеше сцената, и бях поразен. Той влиза в ролята и излиза от нея, сякаш съблича дреха. Животът ми се промени, откакто той ме заговори. Откакто ме заговори не Кари Грант, когото бях гледал на снимки в „Пари Мач“, а просто Кари… Кари само за мен.
	Доколкото разбрах, Одри Хепбърн се съгласила да се снима във филма само при условие, че той ще й партнира. Обожава го! Има една много комична сцена във филма, когато тя му казва:
	— Знаете ли какво не е наред с вас?
	Той я поглежда, разтревожен, и тя отговаря широко усмихната:
	— Нищо.
	И то си е така, при него няма нещо, което да не е наред…


	Във филма играе един французин — Жак Мартен. Не говори английски или може би съвсем малко, затова му пишат репликите фонетично. Много е смешно и всички се забавляват.


	8 декември 1962.
	Вече сме приятели! Когато пристигам на снимачната площадка и ако не е зает да снима или да говори с някого, ми маха с ръка. Малък поздрав, с който ми казва, хей, радвам се да те видя… и целият се изчервявам.
	Между снимките идва да ме види и ме разпитва подробно за живота ми. Иска да научи всичко, но няма кой знае какво за разказване. Казвам му, че съм роден в Мон дьо Марсан, името го разсмива, че баща ми управлява френската въгледобивна промишленост, че е завършил Политехниката, най-престижното висше училище на Франция, че съм единствен син, че съм си взел матурата с похвала и че съм на седемнайсет години.
	Той ми разказа, че на седемнайсет вече бил живял хиляда живота… Късметлия! Попита имам ли си приятелка и аз пак пламнах от смущение! Той се престори, че не е забелязал. Много деликатен мъж.
	Щеше да се учуди, ако разбереше, че има едно момиче, дъщерята на приятелско семейство на родителите ми, което отдавна „е запазено“ за мен. Тя е рижава, суха и има потни ръце. Казва се Жьонвиев. Всеки път когато идва на гости с родителите си, я слагат да седне до мен на масата, а аз не знам какво да й кажа. Има мустачки над горната устна. Родителите ни гледат с разбиране и твърдят, че е нормално да се чувстваме неловко, а на мен ми иде да хвърля салфетката и да избягам в стаята ми. Тя е на моите години, но би могла да е два пъти по-възрастна. Напълно ми е безразлична. Не може да бъде наречена моя приятелка.
	Той е влюбен в една актриса, която се казва Даян Кенън, показа ми снимката й. Според мен е прекалено гримирана, има много коса, много гъсти мигли, много зъби, от всичко по много… Попита ме как я намирам, аз отбелязах само, че според мен си слага малко повече фон дьо тен, и той се съгласи. Той й се карал, искал да е по-естествена. Ненавижда грима, винаги има слънчев загар и твърди, че това е най-добрият грим. Даян вероятно ще пристигне в Париж за Коледа. Уговорили са се да посрещнат празника с Одри Хепбърн и съпруга й Мел Ферер в голямата им къща близо до Париж. Одри Хепбърн е много придирчива по отношение на облеклото. Има по три еднакви дрехи, за всеки случай… облича се при един френски моделиер. Само при него.
C$
	Осветлението угасна и Жозефин се изправи, започна да търси ключа, опипвайки стената, най-накрая го намери, но включи фенерчето си, да е готова, когато осветлението отново угасне. Пак седна на пода, този път внимателно, да не се подхлъзне на някоя обелка.
C>
	Той не пропуска и най-дребната подробност. Гледа всичко през лупа, костюмите, дори тези на фигурантите, декорите, репликите и настоява да се преработят, когато не му харесат. Всичко това излиза солено на продукцията и чувам как някои мрънкат, че нямало да е толкова взискателен, ако плащал той, с други думи, че е скръндза. Той не е скръндза. Подари ми много красива риза от „Шарве“, защото според него моята била с много къса яка. Нося я само нея. Пера я сам със сапун. Родителите ми твърдят, че не е прилично да приемам подаръци от чужд човек, че филмът ми е замаял главата, че е крайно време да се съсредоточа върху обучението си… Уча английски, отвръщам им аз, английският ще ми е от полза в живота. Те ми отговарят, че не виждат каква полза ще имам от него за Политехниката.
	Не искам да уча в Политехниката.
	Не искам да се женя. Не искам да имам деца.
	Искам да бъда…
	Засега не знам какво точно.


	Той е обсебен от врата си. Шие ризите си по поръчка, с много високи яки, за да си крие врата, който според него бил прекалено дебел… Костюмите му се шият в Лондон и когато му ги изпратят, грабва сантиметъра, за да провери дали всичко е по мярка!
	Разказа ми, че когато за пръв път застанал за пробни снимки пред камерата на известна филмова компания, забравих й името, не, спомних си, „Парамаунт“, не го одобрили заради врата и кривите крака! Освен това имал дебели бузи! Как не ги е било срам! Било точно преди кризата през 1929. В Ню Йорк театрите спускали завесите едни след други и той се оказал на улицата. Работил какво ли не, включително ходеща реклама за китайски ресторант, покатерен на кокили! Вечер, за да изкара нещо, се превръщал в платен придружител на самотни жени на разни купони. Така се научил да се облича елегантно.
	Докато живеел в Ню Йорк, разбрал какво е да си беден и сам. Животът му се променил, когато бил на двайсет и седем години и заминал за Холивуд. До това време обаче преминах през много големи трудности, заяви той, усмихнат… Десет години се хващах да работя каквото ми падне, не ме ангажираха, не знаех къде ще спя през нощта, дали ще мога да сложа залък в уста. Това за теб е непознато, _my boy_… нали? Аз леко се засрамих от подредения ми, така добре организиран живот.
	Малко по малко ще науча всичко за живота му.
	Продължава да ме нарича _my boy_ и това много ми харесва.
	Да си призная, твърде съм учуден, че се интересува от мен. Казва, че ме харесва. Че съм различен от американските младежи. Разпитва ме за семейството ми. Твърди, че често пъти човек се жени за хора, които приличат на родителите му, че това трябва да се избягва, защото по този начин историята се повтаря до безкрайност.


	_15 декември_
	Често ми разказва за първите си години в Ню Йорк, когато гладувал и бил съвсем сам.
	Един ден срещнал приятел, пред когото излял душата си. Приятелят се казвал Фред и го замъкнал на покрива на един небостъргач. Бил студен, дъждовен ден, не се виждало на десет метра. Фред му показал как мъглата закрива прекрасния пейзаж и това, че те не го виждали, не означавало, че той не съществува. Вярата в живота, добавил той, означава да вярваш, че зад мъглата има място за теб, място, което ти е отредено. Сега си казваш, че си незначителен, малък, но някъде зад околната сивота те очаква едно запазено за теб кътче, където ще бъдеш щастлив… Затова не съди за живота ти според това, което си днес, съди за него според мястото, което ще заемеш, ако наистина го търсиш искрено.
	Кари ме посъветва и аз добре да запомня тези думи.
	Чудех се как ще стане това. Вероятно е нужна силна воля и много въображение. Както и вяра в себе си. Да отказваш всичко, докато не откриеш своето място. Много е рисковано… Ако ме приемат в Политехниката, ще имам ли достатъчно сили да се откажа от следването и да разкажа на родителите ми историята с мястото, закрито от мъглата? Не съм много убеден. Много бих искал да имам този кураж.
	При него е било различно. Не е имал избор.
	На девет години останал без майка. Обожавал майка си. Невероятна история. Обеща да ми я разкаже по-нататък. Щял да ме покани някоя вечер да изпием по нещо в хотелския му апартамент. В този миг направо ми се зави свят! Представих си как съм насаме с него и много се уплаших. Много, много се уплаших… Когато се виждаме на снимките, край нас гъмжи от хора, никога не сме оставали само двамата и винаги само той говори.
	Осъзнах, че силно желая да остана насаме с него. Просто да седна в едно ъгълче и да го наблюдавам. Толкова е красив… без никакъв недостатък. Питам се как се нарича това, което изпитвам към него. Никога не съм го изпитвал досега. Тази топлина, която се разлива по цялото ми тяло и ме кара да искам да съм с него постоянно. Не преставам да мисля за него. Не мога да се съсредоточа върху изпитите никак.
	Той е силно изненадан, когато му обяснявам, че усърдно уча. Казва, че не е много убеден, че учението може да ми е от голяма полза. Той бил научил всичко от опит, не бил учил. Най-обикновен хлапак от английския град Бристъл, оставен на самотек. Вършел всякакви глупости. Четиринайсетгодишен тръгнал с някакъв цирк и турнетата го отвели в Америка, а когато трупата поела обратния път, решил да остане в Ню Йорк. На осемнайсет години! Сам, без пукната пара. Нямал кой знае какво за губене…
	Зад гърба си оставил всичко: родина, семейство… Не принадлежал никому и никъде. Тръгнал от нулата, съчинил си своя история. Така си измислил и Кари Грант! Защото отначало, така ми каза, Кари Грант не съществувал… Истинското му име всъщност е Арчибалд Лийч. Странно, не мога да си го представя с името Арчибалд.
	Оня ден му заявих, че искам да бъда като него. Той се разсмя и отвърна, всички искат да бъдат Кари Грант, аз също! Изобщо не прозвуча като хвалба, а по-скоро сякаш имаше някакъв проблем с героя, който си беше създал… Каза още, струва ми се, че в някакъв момент съм се превърнал в героя, който играя на екрана. Превърнал съм се в „него“. Или той се е превърнал в мен. И вече престанах да съм толкова сигурен кой съм всъщност.


	Отговорът ме озадачи. Казах си, че е трудно да станеш някой. Трудно е да разбереш кой си в действителност.
	Мисълта, че ще си тръгне, ме натъжава до смърт. Ами ако го последвам?
	Как ще обясня на родителите ми? Татко, мамо, влюбен съм в петдесет и осем годишен мъж, американски киноактьор. Ще припаднат. Както и цялото семейство. Защото май наистина се влюбвам… Дори да не е точната дума. Може ли човек да се влюби в мъж? Зная, че такова нещо съществува, но… В същото време си мисля, че ако се доближи прекалено близо до мен, ще си плюя на петите!
	Не искам да се женя, не искам да имам деца, не искам да следвам в Политехниката, това го знам, но останалото не.
	Ако ме покани да тръгна с него, ще го направя.
C$
	Осветлението отново угасна и Жозефин стана да го включи. Ключът беше влажен, лепкав от мръсотия и тя едва не повърна от задушливата воня на преливащите боклукчийски кофи. Въпреки това искаше да продължи да чете.
C>
	Нямам търпение да узная историята около майка му. Изглежда, силно го е белязала. Непрекъснато повтаря, че няма доверие на жените заради случилото се с майка му. Казват, че го е разказал на Хичкок, който го е пресъздал в „Небезизвестните“, с Ингрид Бергман. В един от диалозите героят, в който се е превъплътил, заявява: винаги съм се страхувал от жените, но накрая ще го преодолея…
	И наистина е така, _my boy_, така е, но доста се потрудих в тази насока. Твърди, че човек е длъжен да работи върху отношенията си с околните, да не повтаря винаги едни и същи схеми. Аз, _my boy_, заради тази история с майка ми винаги съм се чувствал по-свободно в мъжка компания. Имам им повече доверие. Бих предпочел да живея с мъже, а не с жена.
	Е, това вече е истинско признание, мислех аз. Признание, което се прави единствено на приятел. Щастлив бях, че ми се доверява. Трябваше да си поговоря с някого за него и отворих дума пред Жьонвиев. Не й разказах всичко, само някои неща от този сорт. Тя не изглеждаше особено впечатлена. Смятам, че леко ревнува… освен това не знае всичко!
	На снимачната площадка няма много време за приказки, защото често ни прекъсват, но когато отида в хотела му да изпия въпросното питие, ще го разпитам по-подробно. Той има дарбата да предразполага хората и напълно забравям, че е прочут актьор. Истинска звезда…
C$
	Разказът продължаваше в този дух страница подир страница.
	Жозефин прескачаше, за да стигне до края и да разбере как свършва историята.
	Имаше чувството, че чете роман.
	Дневникът свършваше с писмо на Кари Грант до този, когото тя вече наричаше Младежа и който го бе преписал. Нямаше дата. Бе престанал да отбелязва датите. Беше написал само: „Последно писмо, преди да напусне Париж“.
C>
	_My boy_, запомни добре: всеки отговаря за своя живот. Не бива да виним никого за грешките ни. Самите ние сме ковачи на щастието си, а в някои случаи сме главната му пречка. Ти си в зората на живота, аз в заника и мога да ти дам само един съвет: „Слушай, слушай вътрешния си глас, преди да поемеш по пътя си. В деня, в който чуеш този глас, следвай го, без да се замисляш. Не позволявай на никого да решава вместо теб. Не се страхувай да се бориш за това, което ти е на сърцето.
	Това ще бъде най-трудното, понеже си убеден, че не струваш нищо, и не можеш да си представиш едно светло бъдеще, което ще носи твоя отпечатък… Ти си млад, не си длъжен да повтаряш живота на родителите ти.
	_Love you, my boy…_“
C$
	Какво ли бе сторил Младежа след края на снимките?
	Дали бе последвал Кари Грант?
	И защо този преливащ от надежда бележник беше свършил на боклука?


	Жозефин обърса чело с опакото на ръката си, сложи настрани дневника и се зае отново да рови в боклука за тетрадката на Зое.
	Оказа се в последната кофа. В черна найлонова торба. Под един стар пуловер на дупки, топка от косми от Дю Геклен, избелял къс чорап и скъсани листове от класьор. Вероятно заедно със скъсаните листове бе насмела от бюрото и тетрадката на Зое.
	Ако бях започнала от дъното, щях веднага да я намеря, въздъхна Жозефин, почесвайки се по носа. Да, но… нямаше да попадна на дневника!
	Затвори вратата и се прибра вкъщи. Избърса внимателно тетрадката. Почисти я с гъбата и я остави на масата, на видно място. Прибра дневника в едно чекмедже на бюрото си.
	И се строполи на леглото си.


	В седем сутринта боклукчиите минаха и изпразниха четирите контейнера на сградата.

	* * *

	Ифижени изкриви нос в ужасна гримаса. Имаше уговорена среща за кандидатстване за работа и бе нервна, в гърлото й бе заседнала буца. Не е лошо да си секретарка на лекар подолог. Нямаше опасност тези доктори да останат без работа. Хората хич не ги е еня за ходилата им. Стъпват както им падне, най-често накриво. Доста бачкане пада, докато ги поправят! Всички са забравили, от ключицата до капачката, мислят си, че става дума за автомобилни части, а не за стави!
	Последния път, когато се яви на такъв разговор, беше, преди да срещне мъжа, от когото дойдоха всичките й беди и чието име не искаше да произнесе на глас от страх да не се появи и отново да й стъжни живота. Тогава всичко бе минало без грешка и я бяха назначили. Работи шест години при двама диетолози и диабетолози в Деветнайсети район. Беше ги кръстила доктор Клечко и доктор Съчко, толкова си приличаха. Невзрачни, вежливи, с кафяви очички, рехава косица, разпилени, но милички. Напусна, след като роди Клара. Много работа, много безсънни нощи и мъж, който я биеше. Чудеше се какво да измисля, за да баламоса пациентите за синините и раните. Доктор Клечко заяви, че, за съжаление, се налага да се разделят, доктор Съчко добави, че изглеждала много кофти с тези подозрителни петна. Или доктор Съчко пръв се бе досетил, вече не си спомняше. Принуди се да напусне. Месец по-късно мъжът, чието име дори не искаше да произнесе на глас, бе арестуван за нападение на ченге. Оттогава лежеше в затвора. Добре, че се отърва! Тя избяга с двете деца. Намери си работа в изисканите парижки квартали. Не минаваше ден, без да се поздрави за постъпката си. Безплатна квартира, ток, отопление, телефон, пет седмици отпуск, освободена бе от местни такси и налози в замяна на пет часа чистене всеки ден и нощни дежурства. Хиляда двеста петдесет и четири евро на месец, към които си добавяше по някой час гладене и чистене в някои семейства от блока. Животът бе прекрасен! Тя си прочисти свитото от притеснение гърло, за да си поеме въздух. Децата посещаваха добри училища, имаха свестни приятелчета, хубави, спретнати тетрадки и учителки, които никога не стачкуваха. Богаташите си имаха разни пороци, обаче доста й улесняваха живота, дума да няма.
	А ето че сега мястото й и тя самата бяха застрашени.
	Налагаше се да измисли ответен ход.
	— Няма да се оставя да ме пожертват като гергьовско агне! — заяви решително тя, обръщайки се към някаква пасторална картина на стената, на която бе изобразена пасяща овца с агнето си под дебнещия взор на вълк, който се навърташе наблизо. — Няма да се оставя да ме излапа вълкът!
	Можеше спокойно да говори на глас, беше сама в стаята.
	Една жена отвори вратата и й направи знак да влезе в кабинета, който силно ухаеше на момина сълза — дезодорант, който слагаха в някои тоалетни. Тежка, изкуствена миризма. Жената крепеше на чинийка чаша чай и прошепна, преди да се оттегли, доста е чепат, сама ще се убедите.
	Мъжът, седнал на бюрото, не беше нито красив, нито грозен, нито дебел, нито слаб, нито млад, нито стар. Поредният невзрачен тип. Друг доктор от породата на Клечко или Съчко. Дали защото медицината се учи най-дълго, с годините докторите излиняват и стават такива едни безцветни?
	Той я изгледа студено и преценяващо от долу до горе и тя гордо впери поглед в очите му, които я избягваха. За разговора си беше върнала естествения цвят на косата. Не беше червена, синя, жълта, а най-обикновено кестеняво.
	Той се обърна към асистентката си с пронизителен и остър тон:
	— Отдавна ли кисне пакетчето чай в чашата, или току-що сте го сложили?
	— Току-що го сложих.
	— В такъв случай отнесете чашата и ми я донесете, когато чаят се е запарил.
	— Защо?
	— Защото не зная къде да дяна пакетчето!
	— Ами… затова донесох чинийка, за да сложите в нея пакетчето, след като го извадите от чашата.
	— А, добре тогава. Смачканото пакетче не е приятна гледка! Трябваше да се сетите!
	Той сви устни и вдигна една вежда, сразен от мисълта, че всичко се крепи на крехките му плещи — изкуството да запарваш чая и разговорът с кандидатка, която бе преценил от пръв поглед.
	Обърна се към Ифижени, взе една писалка, отвори някакъв бележник и директно започна да я разпитва, без никакво предисловие:
	— Семейно положение?
	— Разведена, с две деца.
	— Разведена, която живее сама, или разведена, която съжителства с партньор — повтори той, без да вдига поглед от бележника.
	Ифижени разкопча едно копче на палтото си и от гърдите й се откъсна дълбока въздишка. Докога щяха да й задават този въпрос? Този мъж е като надраскана грамофонна плоча. Или това е неговият начин да ми обясни, че съм само една уплашена мишка, тръгнала да изкрънка нещо за препитание. Че завися единствено от неговото благоразположение.
	— Ами ако ви отговоря, че живея сама? Допада ли ви такъв отговор?
	— Би било учудващо на вашата възраст!
	— И защо?
	— Сладка сте, симпатична сте. Да не би нещо да не сте наред?
	Ифижени го изгледа, зяпнала, и предпочете да не отговаря на въпроса. Ако отговоря, помисли си, ще наприказвам грубости, затова ставам и си тръгвам, не съм в състояние да участвам повече в такъв разговор.
	— Оправяте ли си леглото сутрин, след като станете? — продължи той, почесвайки се по показалеца.
	— Не, но това не са въпросите, които трябва да задавате! — възнегодува Ифижени.
	— Показателни са за характера ви. След като ще прекарваме известно време заедно, бих искал да разбера що за човек сте.
	— Няма да ви отговарям. Въпросите ви не са релевантни.
	Тази дума я бе научила от госпожа Кортес, не всеки би я употребил. Да разбере с какъв човек си има работа, след като това го човърка.
	Мъжът драсна нещо в бележника си и продължи да задава все по-нерелевантни въпроси.
	Последният филм, който сте гледали? Последната книга, която сте прочели? Можете ли да я разкажете накратко? Най-големият успех в живота ви? Най-дълбокото разочарование? Колко точки имате в шофьорската книжка? Какви оценки имахте по диктовка в началния курс?
	Ифижени хапеше бузата си отвътре, опитвайки се да не се поддаде на кипналия гняв. Асистентката мълчеше, но леката усмивка на устните й намекваше, че няма лесно да бъде заменена от тази упорита устатница. Телефонът иззвъня и тя отиде да го вдигне.
	— Що за въпроси ми задавате? — попита Ифижени. — Какво общо имат с това, да стоя на телефона, да попълвам формуляри и да записвам часове за консултации?
	— Искам да разбера какъв човек сте и дали ще можете да се интегрирате в екипа. Ние сме трима лекари с добра клиентела и не искам да поемам никакъв риск. Отсега мога да ви кажа, че ми се струвате… твърде буйна за екипна работа.
	— Нямате право да ме разпитвате за такива неща. Това е личният ми живот, няма връзка с вашия бизнес!
	— Невъздържан език — заяви мъжът, сочейки я с пръст, — невъздържан език!
	Десният му показалец бе пожълтял от тютюна и той се опитваше да замаскира миризмата на цигари, като пръскаше кабинета си с освежител с тежък мирис на момина сълза. Парфюмира се с тоалетно пате, за да прикрие порока си, реши Ифижени, стиснала силно зъби.
	— Черните точки се увеличават, като не отговаряте.
	— Аз питам ли ви дали си оправяте леглото, на коя страна спите и дали пиете кафето си с мляко? И защо пушите като комин? А и аз ще трябва да живея с вас! Не кандидатствам да ви ставам жена, а секретарка! Горката ви жена, наистина я съжалявам!
	Мъжът изведнъж омекна, брадичката му се разтрепери, устата му се изкриви, сякаш вълна на отчаяние го помете, той се сви на стола и изрече:
	— Тя умря! Умря миналата седмица! Скоротечен рак…
	Настъпи продължително мълчание. Ифижени се бе вторачила в краката на подолога, обути в лъснати до блясък черни обувки с връзки, с надежда асистентката да се появи. Друга чаша чай с друга чинийка и пакетче чай. Мъжът очевидно не можеше да се овладее и продължаваше да подсмърча, търсеше пипнешком из чекмеджетата нещо като носна кърпичка.
	— Виждате ли докъде може да се стигне, ако задавате въпроси, които нямат място в професионален разговор! Искате ли да изляза, за да започнем отново?
	Той поклати глава отрицателно, намери най-сетне носна кърпичка и се изсекна оглушително.
	След което продължи, стиснал бележника:
	— Работили ли сте досега като секретарка в лекарски кабинет?
	— Аха! Ето един въпрос, който заслужава похвала — окуражително кимна Ифижени.
	Разказа му със спокоен, майчински тон работата си при доктор Клечко и доктор Съчко. Подробно описа какви са били задълженията й в техния кабинет. Наблегна на качествата си. Изтъкна чувството си за отговорност, умението да работи с пациентите, състрадателното си отношение… Уточни, че може да работи постарому с молив и бележник, но притежава също и компютърни умения. Може да създава както електронни картони, така и картони на хартиен носител, да слага в голям кафяв плик за всеки клиент по един бял лист, съдържащ всичката необходима информация, да пише под диктовка, да определя на пациентите часове, да приема телефонни обаждания. Добави, че познава медицинската терминология и изписва думите без грешки. Пропусна да му каже, че няма никаква диплома. Пропусна да му даде точната причина, заради която напуска предишната си работа. Предпочете да изтъкне, че за доброто на децата си, за да е вкъщи, когато се прибират от училище, приела да работи като портиерка в жилищна кооперация в изискания Шестнайсети район.
	Той изправи рамене в черния си костюм и изтри влажните си очи с малки, фини пръсти. Сложи кърпичката в джоба си и обеща да й се обади в края на седмицата. Попита дали може да се обърне към предишните й работодатели. Ифижени кимна, молейки се безмълвно да се покажат дискретни относно причините за напускането й.
	Приключи с въпросите и не се надигна от стола, докато тя излизаше от стаята.
	Едва бе затворила вратата, когато чу, че я вика.
	— Да? — отвърна тя, мушкайки глава през открехнатата врата.
	Мъжът си бе възвърнал самообладанието. Бе изпъчил гърди и пъхнал палци в колана на панталона, за да изтрие спомена от моментното си вълнение. Леката усмивка, изкривила дясното ъгълче на устата му, отново се бе появила, знак за това, че всеки трябва да си знае мястото.
	— Все още ли не искате да ми отговорите дали живеете сама, или си имате някого?

	* * *

	Зое разпечата пакета с шоколадови бисквити „Малкият ученик“ и веднага се укори — не биваше да прави това. Ако Гаетан се върне в Париж за коледната ваканция, трябва да бъде стройна и с гладко лице, без никаква пъпчица. А яденето на такива бисквити е най-сигурният начин да стане дебела и пъпчива. Какво прави тези бисквити уникални? — провокираше рекламата на опаковката. Това, че са тъпкани с калории и ужасни за тена! — натърти Зое, опитвайки се да устои на изкушението.
	Часът бе седемнайсет и петнайсет. Имаше среща с Гаетан по MSN.
	Той закъсняваше вече с четвърт час и тя се притесни. Срещнал е друго момиче, забравил я е, беше толкова далече, тя не бе достатъчно близо до него, той бе толкова красив, тя толкова грозна…
	В седемнайсет и двайсет и пет захапа една бисквита. Проблемът с „Малкият ученик“ бе, че не можеш да изядеш само една бисквита. Продължаваш да нагъваш, машинално, вече не се наслаждаваш, не усещаш прекрасния шоколадов вкус. После се прехвърляш на втория пакет, който вече те чака разпечатан.
	Почти го бе свършила, когато на екрана се изписа съобщението на Гаетан.
	„Тук ли си?“
	Тя натрака: „Да, как си?“, той отговори: „Средна работа!“.
	„Искаш ли да ти разкажа нещо страхотно?“
	Той отвърна: „Ако искаш…“, добави една усмихната физиономия и тя започна да пише. Разказа му случката с черната тетрадка, която майка й намерила на боклука, и бурно сподели радостта си, за да го разведри.


	„Изглежда идиотско, но в тази тетрадка ми е всичко… Описала съм дори оня път, когато си играхме да разтапяме в камината на хола онези меки бонбони. Спомняш ли си?“
	„Късметлийка си да си имаш майка, която да се грижи за теб. С моята ме избива на плач. Доведе един вехтошар да му продаде мебели, защото твърди, че не може да ги понася, напомняли й за предишния й живот, обаче аз знам, че го прави, защото няма пукната пара. Не е платила електричеството, нито телефона, нито новия телевизор, нищо. Вади кредитната си карта, без да се замисля, без да си прави никаква сметка… Когато пристигне някаква фактура, тя я пъха в чекмеджето. След като го напълни, изхвърля съдържанието на боклука… и започва пак да пълни!“
	„Нещата ще се оправят, дядо ти и баба ти ще ти помогнат…“


	„И на тях им писна. Тя непрекъснато върши глупости. Да ти призная, има моменти, в които съжалявам за времето, когато баща ми беше тук…“
	„Не може да твърдиш такова нещо все пак. Ти постоянно му беше бесен.“
	„Ами сега съм й постоянно бесен на нея. В този момент е на телефона с Плешивия… Ако я чуеш само как се смее! Страшно фалшиво. С неприкрити сексуални намеци, ама как ме нервира, как ме нервира само! После пък се цупи като малко момиченце.“


	„Плешивия от форума за запознанства по интернет? Продължават ли да се срещат?“


	„Казва, че бил страхотен и щели да се женят. Страхувам се да не се случи най-лошото. Когато си казваш, че си приключил с нещастията, те отново те намират, направо съм разбит, Зое. Толкова искам да имам истинско семейство. Преди бяхме истинско семейство, сега…“


	„Какво ще правиш на Коледа?“


	„Мама ще ходи някъде с Плешивия. Иска да ни остави сами вкъщи. Каза, че иска да има напълно нов живот и не иска да й се пречкаме в новия й живот. Зачерква ни, а няма право да постъпва по този начин! Попитах, ние ще дойдем ли с теб, и тя каза, не, не ви искам. Искам да започна отначало, а това значи без вас…“ „Говори така, защото е нещастна. Знаеш ли, сигурно е било ужасно да преживее такова нещо… Все едно от затворения манастирски живот са я пуснали направо на свобода и сега не знае къде се намира.“


	„… освен това стаята ми е съвсем мъничка, а пък Домисий е непоносима. Върти разни шашми с някакви подозрителни типове, няма да свърши добре. Нощем се катери на покрива, пуши и дрънка с часове по телефона с приятелката си Одри. И двете са тъпкани с мангизи, чудя се откъде имат толкова пари…“
	„Ела да посрещнеш Коледа с нас. Сигурна съм, че мама ще е съгласна… още повече, ако майка ти замине…“
	„Вечерта на Коледа сме канени у баба и дядо, тя заминава след това…“
	„Значи, след това си свободен. Мама може да се обади на баба ти и дядо ти, ако искаш.“
	„Няма начин… щото тя не им е казала, че заминава, а нас ни оставя сами. Казала им, че ще ни води на ски, за да й дадат пари. Не са толкова тъпи, ще разберат, но на нея не й пука!“
	„Ами другите? Те какво казват?“
	„Шарл-Анри изобщо не отваря уста. Все едно е онемял, страх да те хване! Домисий си е татуирала Одри ниско долу на гърба! Представяш ли си! Ако дядо и баба разберат, това ще бъде краят! Развява се гола из къщи като герест петел, а всъщност е една жалка кокошка, глупава патка, гнусен парижки гълъб…“


	„Охо! Много си набрал, страшна работа!“


	„А като се напуши, застава на колене и ходи на четири крака, и казва, ега ти, сигурно е ужасно да си куче инвалид! Не стига, че по рождение трябва да ходиш на четири крака, ами ако си останал с един по-малко, ега ти кошмара! Съвсем обезумява.“


	„Ела у нас, ще се разсееш малко…“


	„Ще видя какво мога да направя. Писна ми, ако знаеш как ми писна! Дано по-скоро всичко това свърши! Само дето не виждам как може да свърши добре.“


	„Не говори такива работи. А в училище как е?“


	„Там нещата са наред. Единственото място, където имам мира. Само да не бяха изцепките на Домисий. Учителите я наказват яко, защото не признава никакви правила.“


	„Хората знаят ли? За вас?“


	„Не вярвам. Във всеки случай пред мен не говорят. Така е за предпочитане. Само това оставаше, да…“


	„Опитай да дойдеш за Коледа. Аз ще попитам мама, ти, от своя страна, гледай да го уредиш с майка ти.“


	„Окей. Оставям те, защото тя затвори и ще дойде да наднича зад гърба ми! Чао!“


	Нито една мила дума. Нито една дума на влюбен младеж. Нито една думичка, която да сгрее душата й. Толкова беше гневен, че вече не й говореше с красиви думи, както преди. Край на въображаемите пътешествия. Не си казваха, хайде, отиваме във Венеция и после ще се целуваме под балкона на Капулетите във Верона. Всеки си стоеше сам в своя ъгъл. Той с грижите си, майка си, сестра си, Плешивия, тя, изгаряща от желание да й говори за нея. Да й каже, че е красива, че в стомаха му пърхат пеперуди, като мисли за нея, и всичко останало.
	Как искаше да му помогне да се освободи от неприятните мисли, които се въртяха в главата му.
	Той се чувстваше отговорен за майка си, за сестра си, за сметките. Беше хванат в капана на един нов, напълно непонятен начин на живот, беше тотално объркан.
	Единствено аз мога да му помогна да се ориентира, въздъхна Зое.
	Почувства се силна и устойчива като стрелката на компаса, която неизменно сочи на север.
	Погледна пакета с „Малкият ученик“, бутна го и от него изпадна една бисквита. Поднесе я към устата си, но се отказа, повика Дю Геклен и му я подаде.
	— На теб не ти пука дали ще надебелееш, нали… Пък и няма опасност да пъпчасаш. Така си е, кучетата никога нямат пъпки.
	Нямат нито пъпки, нито любим, който да ги натъжава. Една бисквитка ги прави щастливи. Облизват се и въртят опашка. Само дето Дю Геклен няма опашка. Не можеше да се разбере кога е доволен. Освен ако не се вгледаш в очите му.
	Тя скочи от стола и изтича да попита майка си дали Гаетан може да дойде у тях за Коледа.


	Ифижени седеше в кухнята, сложила официалната си чанта на коленете, красива чанта, имитация на крокодилска кожа, с красива закопчалка, имитация на марката „Ермес“. Нужно бе да се вгледаш много отблизо и много внимателно, за да видиш, че е от изкуствена кожа. Косата й бе боядисана равномерно и дюс, затова Зое не я позна веднага. Освен че не беше както обикновено в цветовете на дъгата, косата й не хвърчеше на всички посоки. Бе сресана гладко и падаше от двете страни на лицето й като воал, който напомняше прическите на вдовиците от древността.
	Разказваше на Жозефин за разговора си с подолога и очевидно беше ужасно раздразнена.
	— Под претекст че си търсиш работа, трябва ли да се оставяш да те третират като добитък, а, госпожо Кортес? Кажете ми…
	— Не. Имате право, Ифижени. От изключително значение е да си запазиш достойнството.
	— Хм! Достойнство! Отживелица!
	— Напротив! Трябва да го възродим. Не сте се оставили да ви се налагат и сте постъпили много правилно.
	— Достойнството има висока цена! Сигурно няма да ме вземе на работа. Не проявих достатъчно покорство, ама и той ми задаваше едни въпроси! Не можех да постъпя другояче, освен да му отговоря, че не е негова работа…
	Двете жени се умълчаха. Ифижени си играеше със закопчалката на чантата си от крокодил менте, а Жозефин хапеше устни, напъвайки се да й измисли някакъв спасителен ход. По радиото в кухнята свиреха джаз и Зое позна тромпета на Чет Бейкър. Съсредоточи се, за да чуе заглавието на парчето и да провери дали не е сбъркала, обаче гласът на Ифижени заглушаваше журналиста:
	— И сега, госпожо Кортес, какво правим?
	— Още не са ви изгонили, това са само предположения.
	— Просто надушвам измамата. Трябва да измислим нещо, за да не могат да ме изхвърлят.
	— Може би имам някаква идея.
	— Казвайте, госпожо Кортес.
	— Бихме могли да напишем петиция и обитателите да я подпишат с искане да си запазите работата. В случай че домоуправителят реши да ви изхвърли. В края на краищата решаващата дума имат собствениците.
	— Добра идея, госпожо Кортес. Наистина добра идея! Вие ще я напишете петицията, нали?
	— Ще я напиша и ще обиколя всички живеещи тук, за да събера подписите им. В добри отношения ли сте с хората, Ифижени?
	— Да. Само Басониерата се държеше на голямо, ама откакто…
	Тя издаде нисък, гърлен звук, имитирайки предсмъртното хъркане на госпожица Дьо ла Басониер, която бе убита в помещението за боклукчийските кофи*.
	[* Виж „Бавният валс на костенурките“, цит.изд. — Б.пр.]
	— … откакто ни напусна, нямам никакви разправии с никого.
	— Добре тогава! Ще напиша писмо и в случай че заплахата стане факт, ще го представим на домоуправителя и ще го хванем натясно.
	— Страхотна сте, госпожо Кортес!
	— Благодаря, Ифижени. Ще го направя, защото не искам да ви изгубя. Вие сте отлична портиерка!
	На Зое й се стори, че Ифижени ще се разплаче. Очите й плувнаха в сълзи, които тя преглътна с голямо усилие, свъсила черните си вежди.
	— Това е от вълнение, госпожо Кортес. Никой не ми е казвал досега, че си върша добре работата… хората никога не ме хвалят. Според тях всичко, което правя, е нормално, в реда на нещата. Никога не са ми казали: „Мерси, Ифижени!“. Нито веднъж не съм чула: „Чудесна сте, Ифижени! Изтъркали сте до блясък топката на парапета на стълбите!“. Нищо! Сякаш е все едно дали се претрепвам от работа, или не!
	— Хайде, Ифижени! Престанете да се тревожите. Ще си запазите работата и жилището, обещавам ви.
	Ифижени шумно подсмъркна, възвърнала самообладанието си. Издаде обичайното си гъргорене, за да надвие вълнението, и поглеждайки Жозефин право в очите, попита:
	— Кажете, госпожо Кортес… Има нещо, дето не мога да го разбера. Когато става дума за другите, вие се борите докрай, не отстъпвате, а когато е за вас, ми се струва, че позволявате да ви се качват на главата!
	— Хм, така ли мислите…
	— Ми да. Не можете да се защитавате.
	— Може би човек вижда по-ясно нещата, когато става дума за другите. Знае как да им помогне и не знае как да помогне на себе си.
	— Сигурно имате право… но защо сме такива?
	— Не мога да ви отговоря.
	— Смятате, че ни липсва самоуважение? Че се мислим за незначителни?
	— Възможно е, Ифижени. Винаги смятам другите за умни, а себе си за глупава. Така е, откакто се помня.
	— Кога ще се заемете с петицията, госпожо Кортес?
	— Нека да минат празниците и после, ако домоуправителят нападне, ще се задействаме.
	Ифижени поклати глава, стана, закопчавайки палтото си, стиснала чантата си под мишница.
	— Никога няма да мога да ви се отблагодаря за всичко, което правите за мен.


	След като Ифижени си тръгна, Зое застана пред майка си, заявявайки, че и тя има проблем.
	Жозефин въздъхна и се почеса по носа.
	— Изморена ли си, мамо?
	— Не… надявам се, че ще спазя обещанието, което дадох на Ифижени.
	— Къде е Ортанс?
	— Обикаля Париж на лов за идеи.
	— За витрините?
	— Да. И какъв е твоят проблем, скъпа моя?
	— Гаетан. Нещастен е, а майка му яко е изтрещяла.
	Зое дълбоко си пое въздух и отсече:
	— Искам да дойде за ваканцията у нас.
	— За Коледа? У нас? Не е възможно! Шърли и Гари ще бъдат тук!
	— Той ще посрещне Коледата с техните, но аз искам да дойде след това… пък и апартаментът е достатъчно голям, има място.
	Жозефин изгледа дъщеря си със сериозно изражение.
	— Сигурна ли си, че му се иска да се върне тук? След това, което се случи? Говорихте ли за това?
	— Не — съгласи се Зое.
	— Не мисля, че е добра идея.
	— Но, мамо, това значи той никога повече да не стъпва тук!
	— Може би…
	— Но това е изключено! — провикна се Зое. — Къде ще се виждаме тогава?
	— Слушай, скъпа, нямам понятие. Наистина сега не ми е до това.
	— А, не! — викна Зое. — Искам да дойде! За Ифижени отделяш време, изнамираш решения, а за мен нищо! Аз съм ти дъщеря, по-важна съм от Ифижени!
	Жозефин погледна Зое. Пламнали бузи, потропващ крак, петнайсет години, метър и седемдесет, напъпили гърди, първите й чисто женски упреци. Дъщеря ми иска да си има любовник! Помощ! На петнайсет години се изчервявах, хвърляйки тайни погледи на един преждевременно избуял загубеняк, който се казваше Патрик, и когато погледите ни се срещаха, сърцето ми само дето не изхвръкваше от гърдите. При мисълта да го целуна едва не припадах, а когато докосвах ръката му, изпитвах върховно щастие.
	Тя протегна ръка на дъщеря си.
	— Добре! Започни отначало, слушам те внимателно.
	Зое разказа за неприятностите на Гаетан. След всяко изречение удряше с юмрук по бедрото си, за да подчертае драматизма на ситуацията.
	— Ако дойде, къде ще го сложим да спи?
	— Ми… в моята стая.
	— Искаш да кажеш в леглото ти.
	Зое кимна, пламнала като божур. Падналият на очите й кичур коса й придаваше свиреп вид.
	— Не, Зое, не. Ти си само на петнайсет и няма да спиш с момче.
	— Ама, мамо! Всички момичета от класа…
	— Това, че всички момичета от класа го правят, не означава, че трябва да им подражаваш… Не, значи, не!
	— Ама, мамо…
	— Не, Зое, край на разговора. Още си малка, точка, край.
	— Но това е смешно! На петнайсет нямам право, а на шестнайсет ще имам ли?
	— Не съм казала, че на шестнайсет ще можеш…
	— Но, мамо, ти нищо не разбираш!
	— Скъпа, признай, наистина ли искаш да преспиш с момче?
	Зое извърна глава, без да отговори.
	— Зое, погледни ме в очите и ми кажи, че изпитваш лудо желание да спиш с него. Това е важна, отговорна постъпка. Не е като да си измиеш зъбите или да си купиш джинси!
	Зое не намери какво да отговори. Искаше той да е тук, до нея, винаги. Да я прегръща, да й шепне разни думички на ухо, да й обещава, да вдишва уханието му в действителност, а не от някакъв стар пуловер, който вече на нищо не миришеше. За другото не знаеше. От четири месеца не го беше виждала. Четири месеца, откакто си говореха само по имейла и по MSN. Понякога и по телефона, но разговорите им бяха накъсани от прекалено много паузи. Почеса се по глезена с крак, уви кичур от косата си на пръста си, подръпна края на пуловера си и промърмори:
	— Не е честно! Когато беше на петнайсет, Ортанс можеше да прави всичко, а аз не мога да правя нищо!
	— Когато беше на петнайсет, Ортанс не спеше с никого!
	— Така си мислиш! Правеше го зад гърба ти, без да разбереш. Просто не те молеше за разрешение! Ето, аз искам разрешение, а ти ми отказваш, не е честно! Ще му кажа да отиде при Ема, аз ще ходя у тях, така няма да разбереш!
	— И друго какво?
	— Писна ми, ама как ми писна само! Писна ми да се отнасят към мен като към бебе!
	— А Ема, тя спи ли с някого?
	— Ми не… Тя си няма любим! Поне не истински. Искам да видя Гаетан, мамо!
	Искам да видя Гаетан, искам да видя Гаетан… повтаряше безспир като някой стар клисар, който мрънка под носа си молитвите, описвайки кръгчета на масата с десния си палец, пъхнала наполовина левия в устата, от която се точеше слюнка от трудно сподавен гняв.
	Жозефин я гледаше, развеселена и невъзмутима. Беше преживяла безброй жестоки бури с Ортанс, затова стоеше спокойна и ведра и исканията на Зое не можеха да я извадят от равновесие.
	— Приличаш на дебело бебе — отбеляза с умиление.
	— Не съм бебе! — тросна се Зое. — И искам да видя Гаетан…
	— Разбрах… не съм бавноразвиваща се!
	— Понякога се чудя…
	Жозефин я притегли към себе си. Отначало Зое се задърпа, скована от глава до пети, сякаш облечена в бойни доспехи, но се отпусна, когато майка й пошушна тихо на ухото имам идея и тя ще ни удовлетвори и двете…
	— Дай да я чуем — отвърна Зое, без да извади палеца от устата си.
	— Ще поканиш Гаетан и той ще спи у нас, в твоята стая, но…
	Зое се отдръпна, обезпокоена, нащрек.
	— … но Ортанс ще спи с вас.
	— В моята стая?
	— Ще сложим един матрак на пода и той ще спи на него, вие двете ще спите на леглото.
	— Тя няма да се съгласи!
	— Няма да има избор. Шърли и аз в моята стая, Гари в тази на Ортанс и вие тримата в твоята. Така ще бъдете заедно, но няма да правите каквото ви скимне!
	— Ами ако тя поиска да спи с Гари?
	— Според Шърли не бил дошъл моментът… Все още не се били сдобрили.
	Зое помоли за кратък размисъл. Смръщи вежди. Жозефин следеше мислите й по бърченето на носа, устните, очите, които шареха във всички посоки и сякаш претегляха всички „за“ и „против“. Цялото й лице грееше: къдриците с цвят на мед, очите с мек кестенов блясък, ослепително белите зъби, усмивката й, докоснала трапчинката на лявата буза, запазила следа от доскорошната невинност. Познаваше дъщеря си отлично. Не беше борец, беше все още дете с нежна душа. Почти чуваше думите да звучат в главата й, искам да съм като всички останали, да мога да кажа пред класа, че съм преспала с Гаетан, дори да се похваля пред Ема, най-сетне да се издигна в категорията на жените, но малко се страхувам от това, какво ще стане после. Как ще мине? Ще мога ли да се справя? Дали боли? Четеше в очите на Зое същата безмълвна, тревожна молба както в деня, в който й бе поискала да й купи първия сутиен, а беше плоска като дъска. Тогава Жозефин отстъпи. Сутиенът, 75 сантиметра гръдна обиколка, беше красив. Зое го сложи един-единствен път. Напълни чашките с памук, за да се покаже. Да се покаже, да не се изложи.
	Зое беше на годините, когато привидностите са по-важни от действителността.
	— Е, какво ще кажеш? — пошушна Жозефин, докосвайки я леко с рамо.
	— Съгласна съм — отвърна с въздишка Зое. — Съгласна съм, след като няма друг начин.
	— Ще сключим договор: ще ти се доверя и ще ви оставя двамата сами… а ти ще ми обещаеш, че няма да стане нищо. Има още време за това, Зое, много време. Първото момче е нещо особено. Ще си спомняш цял живот за него. Не ти се иска да го направиш просто ей така… освен това, представи си, че забременееш?
	Зое отскочи назад, сякаш я бе ухапала пепелянка.
	— Да забременея!
	— Случва се, когато спиш с момче.
	Настъпи продължително мълчание.
	— В деня, в който действително решиш да го направиш, защото наистина си лудо влюбена и той също е лудо влюбен, пак ще поговорим и ще започнеш да вземаш противозачатъчни.
	— Не бях мислила за това… А Ортанс, тя как го прави?
	— Нямам представа.
	И по-добре, че никога не съм имала, каза си Жозефин.

	* * *

	На Коледа се събраха всички. Празнично настроени, Шърли, Гари, Ортанс, Зое и Жозефин донесоха в хола елхата, украсиха я, сети ли се да вземеш торба за дръвчето? А топките, бели или червени, от кои да сложим повече? Коледни песни, уточняване на менюто, красиво подредена маса, официални подаръци, струпани под елхата, други, по-тайнствени, скрити под леглото, в скрина, зад чадърите, хвърчащи тапи от шампанско, които се удрят в тавана, за да отбележат успешния отговор на някоя гатанка или сполучливата целувчена торта.


	„Защо слонът от Сентрал Парк носи зелени чорапки?
	Защото сините са мръсни…“
	„По какво се разбира, че в леглото има хипопотам?
	По буквата «Х», избродирана на пижамата му…“
	„Кое е множественото число на кола?
	Колики, защото, ако препиеш, ще те заболи коремът…“


	Шърли бе донесла солени бисквити, пудинги, коледни везани чорапи, преливащи от лакомства, цели кутии разнообразни чайове, бутилка отлежало уиски, Гари носеше компактдискове на Глен Гулд, които всички изслушаха с благоговение, и чудесни пури, „любимите на Уинстън Чърчил“. Шърли се смееше, Жозефин кокореше очи, Зое преписваше рецепти за пудинги на английски, прехапала език от вълнение, Ортанс се забавляваше, като гледаше как всички се стараят да спазват традициите на празника, който отбелязваха заедно от толкова години. Не правеше крачка без мобилния си телефон, в случай че мис Фарланд реши да й позвъни… и си придаваше загадъчен вид всеки пък когато телефонът звъннеше.
	Гари се шегуваше с нея. Наричаше я отвратителната делова жена. Криеше телефона в хладилника при китката праз, под възглавниците на канапето или под завивката на Дю Геклен. Вбесена, Ортанс му крещеше да престане с детинщините си. Гари уплашено подскачаше като катерица, с изкривени пръсти и разкрачени крака.
	— Катеричката знае къде е телефонът, скрила го е за зимата, когато остане сама, без приятели вдън гората… Катеричката е сам-самичка в лютия зимен студ. Катеричката е тъжна в огромния парк. Особено в понеделник, когато хората, дошли за уикенда, са си отишли. Вече няма кой да й хвърля фъстъци и лешници. Катеричката се отегчава в очакване на съботата… Или на пролетта…
	— И иска да я взема за принца от приказките! — иронизираше Ортанс.
	— Но моят син е принцът от приказките! — протестираше Шърли. — Само ти не го знаеш.
	— Господ да ме пази от принцове и от опитомени катерици…
	И тя тръгваше да си търси мобилния, ругаейки.
	Случваше се Гари да се наведе над нея, сякаш за да я целуне, но вместо това мацваше на челото й малко шоколадов мус. Тя скачаше, готова да го удуши. Той бягаше, провиквайки се: тя реши, че ще я целуна, всички са еднакви, всички са еднакви, а тя беснееше: мразя го, ненавиждам го. Или лягаше на канапето и слушаше „Добре темперирано пиано“, тактувайки с големите си ходила, обути в чорапи на дупки, разясняваше изкуството на Глен Гулд: когато го слушаш, не чуваш само пианото, а цял оркестър. Всяка музикална тема се повтаря на интервали като канон, заглъхва под дясната ръка, за да избликне под пръстите на лявата, преминава от тон в тон и се появява като нова, различна мелодия. Редуват се паузи и въздишки, придават изразителност на творбата и те държат в напрежение. Неговото туше не е _staccato_, още по-малко _legato_, то е раз-де-ле-но. Всяка нота се свири отделно от другите, нито една не е свързана с предишната или следващата, нито една не е изсвирена случайно, просто така. Това е изкуство, Ортанс, велико изкуство… докато, седнала в краката му, тя нахвърляше скици за витрините в голям блок със спирала, заобиколена от цветни моливи. Това бяха кратките им мигове на затишие и мирно съжителство. Тя рисуваше, триеше с гумата, подсилваше някой щрих, говореше за коледните украси на магазините на „Ермес“ на улица „Фобур дьо Сент Оноре“, заслужава си да ги видиш, Гари, ориенталски цветове, топли, много топли, много изчистени, тук-там някакъв кожен предмет, саби, лъвове, тигри, папагали, спускащи се драперии, толкова красиво и… уникално. И аз искам да сътворя нещо красиво и уникално. Той протягаше ръка и я галеше по косата, харесва ми, когато разсъждаваш, тя гризеше молива и го молеше, говори ми, кажи ми нещо, без значение какво, просто ей така, нещо, и ще открия идеята… Той й рецитираше стихове на Байрон и нежният му глас, деликатно отронващ английските думи, сътворяваше друга композиция, сътворяваше музика в съпровод на тази на Бах, преплиташе се с нотите, запълваше мигновена въздишка, допълваше някой акорд. Той притваряше очи, отпуснал ръка на рамото на Ортанс, моливът се чупеше, тя се нервираше, хвърляше блока, негодуваше, не се получава, не се получава, а времето не чака… Ще се справиш, ще видиш. Вдъхновението идва само в напрегнатите моменти, ще те споходи точно преди отвратителната мис Фарланд да ти позвъни. Ще си легнеш в тотално неведение, а на сутринта ще се събудиш и всичко ще бъде в главата ти, вярвай, вярвай в себе си… Тя вдигаше глава към него, тревожна и уморена.
	— Мислиш ли, наистина ли го мислиш? Ох! Вече нищо не знам, Гари. Ужасно е, започвам да изпитвам съмнения. Ненавиждам тази дума! Мразя да съм в такова състояние… ами ако не успея!
	— Ще бъде в пълно противоречие с девиза ти.
	— А той какъв е?
	— „Само на себе си вярвам.“
	— За пръв път го чувам.
	Тя смучеше молива, отново се залавяше за скиците. Прокарваше пръсти през разрошената си коса, пъшкайки многострадално. Той ораторстваше на тема майсторско свирене на пиано, отделно изсвирване на всяка нота…
	— Ето това трябва да направиш, да разкриеш идеите си една по една. Главата ти гъмжи от идеи и затова не си в състояние да мислиш трезво.
	— Това може да се отнася за свиренето на пиано, но не и за мен.
	— Напротив, помисли добре: една нота, последвана от още една и още една, а не едно кило ноти… В това се състои разликата!
	— Аха! Изобщо не разбирам какво ми говориш! Ако си въобразяваш, че ми помагаш…
	— Помагам ти, но ти не го съзнаваш. Ела да ме целунеш и ще ти светне.
	— Нямам нужда от мъж, а от идея!
	— Аз съм твоят мъж, аз съм всички твои идеи. Знаеш ли какво, любима Ортанс? Без мен си само една жалка отломка.


	Усмихнати, Жозефин и Шърли ги наблюдаваха, без да се намесват. После се затваряха в кухнята и се прегръщаха.
	— Обичат се, обичат се, но не го знаят — повтаряше Жозефин.
	— Приличат на влюбени слепи магарета…
	— Работата ще свърши с огромен бял воал — припяваше Жозефин.
	— Или в леглото с бой с възглавници! — пророкуваше Шърли.
	— С теб ще бъдем много красиви баби!
	— Обаче аз ще продължавам да правя любов! — запротестира Шърли.
	— Колко са красиви децата ни.
	— И какви отвратителни, гадни характери имат!
	— На тяхната възраст бях страхотна патка.
	— Аз пък вече имах дете.
	— Смяташ ли, че Ортанс взема противозачатъчни? — разтревожено попита Жозефин.
	— Ти си й майка…
	— Би трябвало да я попитам.
	— Според мен ще те насмете, без да й мигне окото!
	— Права си. Повярвай ми, по-спокойно е да имаш момче, отколкото две момичета.
	— Довечера ли ще поднесем гъшия пастет?
	— С конфитюр от смокини?
	— О, да!
	— Какво ще кажеш да го опитаме преди това, съвсем мъничко? Никой няма да се досети! — предложи Шърли, ококорила лакомо очи.
	— И ще си пийнем шампанско, и ще си говорим глупости?
	Тапата изхвърча, пяната преля, Шърли викаше, бързо давай чашата, бързо, и Жозефин обра пяната с пръст и го облиза.
	— Знаеш ли какво открих, ровейки в боклука преди няколко вечери? Черна тетрадка, интимен дневник.
	— Хм… — мъркаше Шърли, пийвайки си шампанско, — колко е хубаво! И чий е дневникът?
	— Е, това не мога да знам.
	— Смяташ, че са го хвърлили нарочно?
	— С такова впечатление останах. Вероятно някой от обитателите на кооперацията. Тетрадката е стара. Носи дата ноември 1962. Непознатият пише, че е на седемнайсет и че е на прага на живота.
	— Което означава, че сега трябва да е някъде… чакай малко… около шейсет и пет годишен! Тайнственият писател явно не е някой младеж. Прочете ли дневника?
	— Започнах го… Ще продължа, когато остана сама.
	— А шейсет и пет годишни съседи според теб много ли има в блока?
	— Трябва да има петима или шестима… Като прибавим и господин Сандоз, обожателят на Ифижени, който по думите й послъгва за възрастта си и е по-скоро някъде към шейсет и пет… Ще проуча крилото „А“ и крилото „Б“, защото помещението за боклука е общо за двете.
	— Странно — отбеляза Шърли, — у вас единственото място, където се смесват хората, са боклукчийските кофи.


	Зое очакваше 26 декември с нетърпение. Беше оградила с кръгче датите на календара и всяка сутрин скачаше от леглото, за да задраска поредната. Стресирана съм като крава насред опоскано поле, без кьорав стрък за преживяне! Още два дни! Цяла вечност! Няма да издържа! Ще умра преди това… Мога ли да сваля две кила и половина за два дни? Мога ли да премахна пъпката? Да предотвратя изпотяването? Да се науча да се целувам, сякаш съм вряла и кипяла? Ами косата ми? Дали да си сложа гел, или не? Дали да я нося прибрана и вързана, или не? Толкова неща, за които не съм сигурна.
	Как да се облека за първия път, когато го посрещна? Човек се приготвя предварително за тези работи. Бих могла да попитам Ортанс, но тя си има други грижи в момента.


	Ортанс се бе съгласила да поеме ролята на гарант на благоприличието. И да сме наясно, не желая да ме будите посред нощ с бурен секс! Разбрахме се, нали, Зое? Трябва да съм във форма за втори януари. Свежа като роза, което означава: спокоен сън. Няма да се правя на надзирател! Затова никакви опипвания, никакви диви ездачески упражнения, в противен случай ще размахам камшика!
	Зое се изчервяваше. Умираше от желание да попита Ортанс как се язди диво и дали боли.
	На 26 декември към седемнайсет часа Гаетан щеше да звънне на вратата. Пристигаше в шестнайсет и осемнайсет на гара „Сен Лазар“, значи някъде около седемнайсет щеше да е тук. Само тя ще го посрещне и никой друг, само тя и никой друг ще отвори вратата. Всички по стаите или вън от къщи, докато не ви дам знак да се появите! Ще се смути ужасно, ако го зяпнете, като дойде.
	Дълго бяха говорили за това, дали ще му е неприятно да се върне в блока, в който е живял. Гаетан бе отговорил, че няма. Бил премислил и простил на баща си. Искрено го съжалявал. Беше го казал толкова сериозно, че Зое бе останала с впечатление, че говори с напълно непознат човек. Разбираш ли, Зое, след като знаеш какво е преживял като дете, как са го изоставили, как са го малтретирали, използвали, мъчили, не е било възможно да остане нормален… Опитвал е да бъде нормален, но напразно. Все едно е бил куц по рождение, а са го карали да пробяга сто метра за девет секунди! В душата му е бушувала странна смесица от любов, гняв, желание за мъст, ярост. Искал е да убива и да обича, но не е знаел как да го стори. Тъжно ми е за леля ти, наистина, но за него не ми е тъжно. Не знам защо… Той ни е обичал посвоему. Не мога да му се сърдя. Бил е луд, това е. Но аз няма да бъда луд като него, убеден съм.
	Често повтаряше, аз няма да бъда луд…
	Тя чакаше в стаята си, заета с подаръците, които сама майстореше с парчета тел, картон, вълнени конци, лепило, пайети, а после ги украсяваше. Времето минава по-бързо, когато умът и ръцете са заети. Обмисляше какви цветове да избере, коя картинка да изреже, какъв конец да залепи. Опитваше засъхващото лепило на пръста си, прехапала долната си устна, сякаш вкусваше сладки. От хола долиташе музиката от пианото на Глен Гулд. Разбираше защо Гари я обича толкова силно. Вслушваше се в нотите, те влизаха в ума й, чувстваше как разцъфтяват в стомаха й, как гъделичкат гърлото й. Музиката я грабваше, беше като магия. Ще помоли Гари да й копира дисковете, да си ги слуша, след като Гаетан си замине. Ще бъде по-малко тъжна с музиката…
	Защото вече мислеше за деня, в който той щеше да си замине.
	Беше по-силно от нея. Подготвяше се за тъгата, която очакваше да я завладее. Мислеше си, че трябва да бъдеш по-подготвен за тъгата, отколкото за голямото щастие. Голямото щастие е лесна работа, трябва само да се оставиш на течението. Също както се спускаш по пързалка. Тъгата е обратното, все едно изкачваш стръмна и много дълга пързалка.
	Зачуди се защо е такава и извади тетрадката да си запише мислите, които се въртяха в главата й. Прочете последните си записки, смучейки капачката на химикалката.


	„С класа ходихме на изложба на модерно изкуство. Нищо не разбрах. Дразни ме. Червен надуваем басейн с вилици на дъното и найлонови домакински ръкавици, които плуват във водата, нищо не ми говори… Даскалът се превъзнасяше, но на мен ми се стори адски тъпо.
	На излизане попаднахме на група бездомници, които пиеха бира от кутийки и един налетя да се бие с даскала. Той не се стресна, понеже бездомникът беше слаб като вейка, а даскалът за разлика от него е як мъж. Домъчня ми за клошаря, нищо че не беше читав. Потиснах се. Даскалът заяви, че не можем да спасим света, но все пак… В училище купих два пръстена и тамян в полза на третия свят. Продължавам да се усмихвам и да давам хлебчета на бездомниците по улицата. Бунтувам се, да.
	Даскалът каза да престана с илюзиите, съвършеният свят не съществува. Зверски ми се дорева. Знам, че е супертъпо, но чувствах как бузите ми пламват. Поговорих с Ема и тя ми каза, престани, Зое, даскалът има право, порасни малко…
	Не искам да пораствам, за да стана като даскала, който се прехласва пред разни басейни с вилици на дъното и отказва да спаси света. Това са пълни глупости! Искам да ме разбират. Чувствам се пълна, а останалите са празни, затова се чувствам адски самотна. Това ли е животът? Да изпитваш болка? Това ли е да порастваш? Да искаш да вървиш напред, да ядеш бой и да се възмущаваш, но въпреки всичко да продължаваш да вървиш. Не, аз не искам да стана такава. Ще поговоря за това с Гаетан.“
	Следваше рецепта за сардели с олио и настъргана зелена ябълка. Даде й я една съученичка, която също като нея мислеше, че надуваемите басейни с вилиците на дъното и плаващите ръкавици са тъпотии. Казваше се Жертрюд и нямаше приятели, защото всеобщото мнение бе, че е отвратително да се казваш Жертрюд. Обичаше да си приказва с нея. Смяташе, че е несправедливо да те пренебрегват само защото имаш име, извадено от нафталина.
	Жертрюд разполагаше с много време за размисъл и понякога изненадваше с мисли, прекрасни като утринна роса. Например на излизане от музея й беше казала, знаеш ли, Зое, животът е прекрасен, но светът не е…
	Беше се възхитила от тази фраза, защото бе събудила в нея надежда, а тя се нуждаеше точно от това.


	— Шампанското предразполага към откровения — отбеляза Жозефин. — Дължиш ми поне две… Защото изпихме по две чаши!
	— И няма да спрем дотук.
	— Е, в такъв случай кое е първото нещо, което ще споделиш с мен?
	— Мисля, че съм влюбена.
	— Кажи ми име! Искам име!
	— Името го знаеш. Оливър. Оливър Бун.
	— Мъжът от езерото?
	— Мъжът от езерото и голям пианист… Започва да се прочува, дава концерти по цял свят. Междувременно живее в Лондон, близо до моето езеро. Плува сред кафявите водорасли и кара колело.
	— Често ли се срещате?
	— Шт, шт! Съвсем в началото сме! Една вечер ходихме на кръчма, пихме и… той ме целуна и… Боже мой! Жозефин! Ако знаеш колко обичам да ме целува! Чувствах се като ученичка. Той е толкова… не знам как да ти го опиша, но съм сто процента убедена, че единственото ми желание е да бъда с него… и да правя хиляди глупави неща, например да храня патиците, да се смея на високомерния вид на лебедите, да повтарям името му до безкрай, гледайки го в очите… С него имам странното усещане, че не правя грешка…
	— Колко се радвам за теб!
	— … защото съм на мястото си. Вярвам, че това е истинската любов. Чувстваш, че си вътре в живота му, не встрани. На точното място. Не изпитваш нужда да преиграваш, да се гърчиш, за да се харесаш, оставаш такава, каквато си.
	Жозефин се замисли за Филип. И тя изпитваше същото, когато беше с него.
	— Когато се видяхме в кръчмата — продължи Шърли, — му казах, че отивам в Париж, и той ме погледна с добрия си топъл поглед, който сякаш ме обгръща и ме издига, кара ме да се притискам до гърдите му, погледна ме и ми отвърна, ще чакам, когато чакаш, е още по-хубаво… и аз само дето не му скочих отгоре! Знаеш ли какво? Имам предчувствието, че ще бъда щастлива във всяко отношение. В ума, в сърцето, по цялото тяло, дори на върха на пръстите на краката!
	Жозефин помисли, че досега не бе виждала приятелката си толкова лъчезарна и толкова сладка. Късата й руса коса се беше накъдрила по краищата и върхът на носа й бе зачервен от вълнение.
	— А Филип? Какво мислиш, че прави тази вечер? — прошепна Жозефин.
	Тя бе пресушила чашата си и страните й розовееха.
	— Не му ли се обади? — попита Шърли, наливайки й пак.
	— Откакто бях за последен път в Лондон ли? Не… Сякаш трябва да остане тайна, никой да не разбере.
	— Рано е още… Може би ще позвъни на вратата, натоварен с шампанско. Както миналата година. Спомняш ли си? Уединихте се в кухнята и пуйката изгоря*…
	[* Виж „Бавният валс на костенурките“, цит.изд. — Б.пр.]
	— Изглежда ми толкова отдавна… ами ако развалям всичко, като се държа по този начин?
	— Той реши да се отдръпне. Не желае да те притиска. Знае, че траурът не може да приключи изведнъж, все едно слагаш точка на изречение. Само времето, отминаващите дни и седмици са в състояние да премахнат болката.
	— Не знам къде ми е мястото. Кажи ми, Шърли, как да разбера? Мястото ми между Ирис и него… Как мога да говоря за любов с него, когато мисля за Ирис? А когато съм до него, как да стоя неподвижно, без да се хвърля отгоре му… Толкова е лесно, когато е близо до мен… И толкова трудно, когато е далече.

	* * *

	— Всъщност, ако правилно те разбирам, всички се намираме на параход без капитан и без двигател, но не го знаем — казваше Филип на приятеля си Станислас, който му се беше обадил да му пожелае весела Коледа.
	Станислас Везер бе дал рамо на Филип, когато създаваше адвокатската си кантора. Той бе човекът, който му даде съвет, когато реши да продаде частта си и да се оттегли. Станислас беше дълъг, флегматичен, свободен човек, когото сякаш нищо не бе в състояние да извади от равновесие. Думите му звучаха мрачно и песимистично, но Филип сериозно се опасяваше, че е прав.
	— Неуправляем параход, който се движи с висока скорост право към ледена стена… „Титаник“ с целия свят на борда си… Ще се разбием и никак няма да е весело! — заключи Станислас.
	— Ами добре… Благодаря, старче, за добрите новини и весела Коледа!
	Станислас се разсмя на другия край на жицата и продължи:
	— Знам, че не бива да ти говоря за това точно тази вечер, но ми писна да слушам всички глупаци да тръбят, че кризата е зад гърба ни, докато всъщност тя едва започва. Малко преди фалита на „Лемън Брадърс“ председателят на Дойче Банк намекна, че най-страшното е минало и че раздадените милиарди долари на банките и застрахователните компании ще спасят системата! Всъщност ние ще преживеем не криза, а тотален разпад на капитализма, цунами… и всички тези велики мъже въобще не предвидиха какво ни очаква!
	— Въпреки това имам чувството, че животът си тече, че никой не забелязва колко сериозен е банкрутът.
	— Именно това е смайващото! Кризата ще ни залее като огромна вълна и милиардите, хвърлени в пастта на виртуалната икономика, само ще улеснят взривяването на системата отвътре.
	— А през това време хората продължават да пазаруват за Коледа, да пекат пуйки и да украсяват елхи — отбеляза Филип.
	— Да… Сякаш навикът се оказва по-силен от всичко… сложил ни е превръзка на очите. Сякаш ни успокояват обичайните улични задръствания, снеговалежът, сутрешните новини по радиото, кафето в „Старбъкс“ на ъгъла, вестникът, красивото момиче, което минава край нас, автобусът, който завива… Всичко това засилва в нас вярата, че кризата ще ни подмине и че ще останем незасегнати. Приготви се за драстична промяна, Филип! Няма да споменавам за другите промени, които ни чакат: климатът, околната среда, енергийните източници… Ще се наложи да впрегнем цялата си изобретателност и да преосмислим начина си на живот.
	— Знам, Станислас… Знам даже, че от доста време насам се подготвям за това… без да го съзнавам. Това е учудващото. Преди две години имах нещо като предчувствие. Все едно предварително знаех какво ни очаква. Някакво пресищане, отвращение, което бавно ме обземаше… Не можех повече да понасям света, в който живеех, нито живота, който живеех. Приключих с парижката кантора, приключих с предишния живот, разделих се с Ирис, установих се тук и оттогава съм в период на очакване… очакване на друг живот. Какъв ли ще бъде? Не знам… Понякога се опитвам да си го представя.
	— Този, който би могъл да го стори, трябва да има изключителни способности! Вървим нанякъде, няма съмнение, но слепешката. Може да вечеряме двамата след празниците, ако си свободен… И да продължим да правим зловещи предвиждания! В Лондон ли ще бъдеш?
	— Тази вечер ще бъда с родителите ми. Ще вечерям с тях в Саут Кенсингтън. С Александър ще отпразнуваме Коледата у тях, после ще видим какво ще ни хрумне! Нямам нищо предвидено. Както ти казах, ще видя какво се задава и ще се опитам да се възползвам от най-доброто.
	— Алекс добре ли е?
	— Не знам. Вече не си говорим много. Само съжителстваме, много ми е тъжно… тъкмо го бях опознал, харесвах общуването с него, единомислието ни и ето че всичко сякаш отлетя…
	— Това е от възрастта. Или заради смъртта на майка му. Говорите ли за това?
	— Никога. Дори не знам дали трябва да опитвам… иска ми се той да направи първата крачка.
	Станислас Везер нямаше нито жена, нито деца. Но умееше да дава съвети на съпрузите и бащите.
	— Търпение, ще се върне при теб. Създали сте връзка помежду си… целуни го от мен и доскоро виждане! Изглеждаш ми много самотен. Опасно самотен… Не се хвърляй в необмислени неща само за да запълниш самотата. Това е най-лошото решение.
	— Защо ми го казваш?
	— Не знам. От опит може би…
	Филип се приготви да чуе пълното признание, което така и не дойде, и прекрати мълчанието, като каза:
	— Привет, Стан! Благодаря за обаждането.
	Затвори телефона и постоя известно време, загледан в снега, който се сипеше над кварталната градинка. Едри, тежки снежинки, които се спускаха от небето бавно и тържествено като парчета памук. Станислас сигурно имаше право. Светът, който той познаваше, щеше да изчезне. Той и без това вече не го харесваше. Питаше се само как ли ще изглежда Новият свят.


	Отиде в хола и повика Ани.
	Тя се появи, стегната в дълга сива пола и обута в черни половинки — вали сняг, господин Филип, не излизайте по мокасини, хлъзгаво е, — с голяма ваза с цветя, бели рози, купени от пазара, които бе аранжирала с нежнозелени маслинови клонки.
	— Много красиви цветя, Ани…
	— Благодаря, господине. Ще поразведри малко хола.
	— Не сте ли виждали Александър?
	— Не. Исках да ви кажа нещо за него. В последно време често излиза. Все по-късно се прибира от училище, а когато няма училище, изобщо не стои вкъщи.
	— Може би е влюбен. В такава възраст е…
	Ани се прокашля смутено.
	— Наистина ли го мислите? Ами ако се е събрал с лоши приятели?
	— Важното е да си е вкъщи в седем. Родителите ми вечерят рано, дори на Коледа… и не понасят да закъсняваме. Баща ми мрази празниците и камбанния звън. Бас държа, че в полунощ вече ще сте в леглото си!
	— Много мило от ваша страна, че ме поканихте да ви придружа. Исках да ви благодаря.
	— Хайде сега, Ани! Няма да ви оставя да седите сама на Коледа, когато хората са се събрали и празнуват!
	— Свикнала съм, да ви кажа… всяка година е едно и също. Сядам с някоя хубава книга, бутилчица шампанско, парче гъши пастет, две препечени филийки и посрещам Коледа, четейки. Запалвам свещ, пускам си музика, много харесвам арфа! Романтика…
	— Коя книга бяхте избрали за тазгодишната коледна вечер?
	— „Колието на кралицата“ от Александър Дюма. Много хубава книга, направо прекрасна!
	— Отдавна не съм чел Александър Дюма… може би трябва да започна…
	— Ако желаете, ще ви дам моята книга, след като я прочета.
	— С удоволствие, благодаря, Ани! Вървете да се приготвите, след малко ще трябва да тръгваме.
	Ани постави вазата на ниската маса, отстъпи, за да види как стои, раздели две маслинови клонки, които се бяха сплели, и се затича към стаята си да се преоблече.
	Филип я проследи с поглед, развеселен — вълнението й издаваше нетърпението на девойка, забързана за любовна среща, но тежестта на годините се чувстваше и я издаваше. Какъв ли е тайният живот на Ани?, запита се Филип, докато я гледаше да завива по коридора. Досега не съм се замислял…


	Прислонили се под един голям дъб с дълги, оголени черни клони, Александър и Бека гледаха снега. Александър протягаше ръка да хване някоя снежинка, Бека се смееше, защото снежинката се топеше толкова бързо на дланта му, че не му оставаше време да я разгледа.
	— Казват, че ако ги гледаш под лупа, снежинките напомняли на морски звезди!
	— Може би трябва вече да се прибираш вкъщи, _luv_… Баща ти ще се притеснява.
	— Не бързам. Ще вечеряме у баба и дядо, ще бъде зловещо…
	— Как изглеждат?
	— Като препарирани. Никога не се шегуват и когато ги целувам, боцкат!
	— Обикновено старците са такива, боцкат.
	— Може, но ти не боцкаш. Кожата ти е нежна. Ти не си истинска старица, май лъжеш!
	Бека се разсмя. Закри лице с ръце, облечени с виолетово-жълти ръкавици без пръсти, сякаш комплиментът я е смутил и я кара да се изчерви.
	— На седемдесет и четири години съм, не лъжа! Стигнала съм до възрастта, когато няма смисъл да си криеш годините. Дълго време се изкарвах по-млада, не исках да се превръщам в дърта коза…
	— Ти не си дърта коза! Ти си млада козичка!
	— Не ми пука, _luv_… Старостта е отморяваща, да знаеш, повече няма нужда да се преструваш, да се показваш, не ти дреме за мнението на другите…
	— Дори когато нямаш пари?
	— Помисли малко, _luv_, ако имах пари, никога нямаше да се срещнем. Нямаше да кисна в парка, седнала в тази количка. Щях да си седя удобно вкъщи. Самичка. На старците никой не им ходи на гости. Старците досаждат на всички! Повтарят едно и също, боцкат, миришат лошо и постоянно повтарят, че преди е било по-хубаво. Предпочитам да нямам пари именно защото така се запознах с теб… Защото благодарение на теб вече съм наред с главата.
	Всяка вечер, прибирайки се от училище, Александър се срещаше с Бека. Истинското й име беше Ребека, но всички я наричаха Бека. Кои всички, питаше Александър, ти имаш ли приятели? Ми да… това, че нямам дом, не значи, че нямам приятели. Такива като мен са много. Не си забелязал, щото живееш в богаташки квартал и щото в центъра на Лондон не се срещат често бездомници, гонят ни, избутват ни далече. Да сме надалече от туристите, от богатите хора, от хубавите коли, красивите жени и лъскавите ресторанти… Ама от мен да го знаеш, _luv_, такива като мен ще ги има все повече и повече. Стига ти само да пообиколиш спалните за бездомници и ще видиш, че опашките се вият все по-дълги. Редят се всякакви хора! Не само старци. И млади също! И господа с приличен вид, които протягат купичка… Оня ден на опашката стоях пред един бивш банков чиновник, който четеше „Война и мир“. Завързахме разговор. Изгубил си работата, а после и къщата, и жената, и децата. Оказал се на улицата с книгите си и един стилен фотьойл. Красив фотьойл, тапициран с небесносиньо кадифе, на името на някакъв френски крал. Живее до църквата на „Бейкър Стрийт“. Станахме си симпатични, защото и двамата си имаме столове. Когато излиза, той оставя своя в ризницата.
	— Така значи! — отвърна Александър. — Пък аз си мислех, че ти живееш съвсем сама… В такъв случай защо не искаш да отидеш в спалнята за бездомни, при приятелите ти? Ще бъде по-добре, отколкото да спиш сама на улицата.
	— Вече ти казах, спалните за бездомниците не са за мен. Опитах. Особено една, която много ми похвалиха, на „Севън Систърс Роуд“… Е, какво да ти кажа, няма да стъпя повече там!
	— Защо?
	— Защото има безръки мъже със зелени тениски, които те претрепват от бой!
	— Как така те претрепват, след като нямат ръце?
	— Ритат те, блъскат те с колене, хапят те! Жестоки са. Освен това трябва да се прибираш в точно определен час, трябва да плащаш по нещо, дори да не е кой знае колко, пък и ти отмъкват всичко… Пълно е с огромни черни с безброй плитчици, които крещят, пият тайно бира и пикаят навсякъде! Не, не! Чувствам се по-добре на инвалидната си количка…
	— Но когато вали сняг и стегне студ, Бека?
	— Отивам при кралския интендант! Шашнах те, нали?
	— Кой е пък този?
	— Много симпатичен чичко. Живее в малка къща от червени тухли в парка… малко по-натам, към Серпънтайн. Грижи се за кралските градини. Това е официална длъжност, защото всички тези паркове принадлежат на кралското семейство или на разни херцози. Когато стане много студено, отивам при него и той ме подслонява в бараката за дърва. Уплътнил е прозореца и е инсталирал печка специално заради мен. Носи ми супа, хляб, топло кафе. Спя в компанията на гребла, лопати, брани, косачки, пънове. Ухае на дърво и трева. Затварям очи, толкова приятно ухае… И това ако не е лукс! Когато изчовъркам с нокът замръзналия прозорец, виждам парка, катериците, които идват наблизо, виждам светлина в хола, жена му, която гледа телевизия, и той как прелиства страниците, плюнчейки пръст… Все едно че ходя на кино!
	— Странна си, Бека! Винаги си щастлива, при това без никаква причина!
	— Какво знаеш за живота ти?
	— Майка ми… Тя имаше всичко, за да бъде щастлива… и никога не изпита щастие. Имаше леки изблици, моменти на щастие, все едно е щастлива, но това нямаше нищо общо с истинското щастие. Струва ми се, че беше нещастна през цялото време…
	Ребека зяпваше смаяно, когато Александър отвореше дума за майка си. Клатеше глава, пляскаше с ръце, облечени във виолетово-зелените ръкавици без пръсти, и повтаряше, какво ужасно нещастие! После вдигаше ръце към небето с думите, ако аз имах такова дете! Само ако имах дете като теб! Затваряше очи и когато ги отваряше, бяха замъглени от сълзи. Александър си казваше, че очите й са толкова избледнели сигурно защото много е плакала.
	Той неизменно се връщаше на сините очи на Бека. Толкова сини, че му се струваше, че пропада в тях; всичко наоколо ставаше синьо. Бека изобщо не можеше да се нарече стара коза. Малка, крехка, тя понякога накланяше гордо изправената си глава, увенчана с ореол от бяла коса, като птиченце, което кълве, а когато свалеше парцалите от себе си, се виждаше тънка талия на младо момиче. Той се питаше дали отдавна е обедняла, тъй като беше все още много запазена за жена на тази възраст. Много му се искаше да узнае как се бе оказала в инвалидната си количка в парка.
	Но не смееше да я разпитва. Усещаше, че това е минирано поле и че ще му е нужна сила, за да издържи разказите за чуждите нещастия. Затова се задоволяваше да заяви:
	— Животът се е отнесъл зле към теб…
	— Животът прави каквото може. Няма как да глези всички. Освен това щастието невинаги е там, където го очакваш. Понякога е там, където никой не го забелязва. Пък и какви са тези претенции да си постоянно щастлив!
	Тя се нервираше, въртеше се на фотьойла, вълнените й труфила се смъкваха, тя ги придърпваше как да е.
	— Не е ли истина, а! Къде пише, че трябва да си щастлив през цялото време и като всички останали… Човек си измисля свое щастие, прави го така, че на него да му харесва, няма един-единствен модел. Смяташ ли, че хората, които имат хубава къща, мощна кола, десет телефона, телевизор с огромен екран и всичко им е наред, са задължително щастливи? Аз съм решила да бъда щастлива по мой начин.
	— Успяваш ли?
	— Не всеки ден, но не мога да се оплача. Ако бях щастлива всеки ден, нямаше да разбера, че съм щастлива! Разбра ли, _luv_? Разбра ли?
	Той отговаряше да, за да не й противоречи, но не схващаше всичко докрай.
	След това Бека се успокояваше. Въртеше се на фотьойла, за да хване изгубения край на шала, да оправи пончото и изместилата се закопчалка под брадичката й, прекарваше ръка по лицето си, сякаш да изтрие гнева, и тихо питаше:
	— Знаеш ли какво ти трябва в живота, _luv_?
	Александър клатеше отрицателно глава.
	— Да обичаш. С всички сили. Да даваш, без да очакваш нещо в замяна. Само тогава нещата се получават. Тази рецепта изглежда толкова лесна, че никой не й вярва! Когато обичаш някого, не се страхуваш от смъртта, никога вече не се страхуваш от нищо… Например откакто се срещаме, откакто знам, че ще те видя всеки ден след училище, че ще се спреш при мен или ще минеш покрай мен и ще ми махнеш с ръка, искам да ти кажа, че… съм щастлива. Щастлива съм само да те зърна. Идва ми да стана и да заподскачам от радост… Това е моето щастие. Ако го предложиш на някой дебелак, фрашкан с пари, той недоумява, гледа го, сякаш е лайно, и го изхвърля на боклука.
	— Ако престана да идвам, ще бъдеш ли нещастна?
	— По-лошо от нещастна, ще изгубя желание за живот, а това е най-страшното! Това са рисковете на любовта. Защото риск винаги има, с парите, любовта, конните надбягвания, прогнозата за времето, винаги… Аз винаги го грабвам този риск, защото това е щастието, което си показва върха на носа!


	Да обичаш някого… размишляваше Александър.
	Той обичаше баща си. Обичаше и Зое, но вече не я виждаше. Много обичаше Анабел.
	— Да обичаш много и да обичаш, едно и също ли е?
	— Не, глаголът „обичам“ се спряга без допълнение, без наречие и без условие…
	В такъв случай той обичаше баща си и Зое. И Бека. Не бяха много хора. Трябваше да намери още някой, когото да обича.
	— Може ли да решиш да обичаш някого?
	— Не, това не се решава.
	— Може ли да решиш да не обичаш?
	— Не вярвам… но сигурно има хора, които успяват, като сложат катинар на сърцето си.
	— Може ли да умреш от любов?
	— О, да! — отвърна Бека с дълбока въздишка.
	— На теб случвало ти се е?
	— О, да — повтори тя.
	— Но не си умряла!
	— Не, но за малко да умра. Оставих тъгата да ме надвие, престанах да се боря… Така стигнах до тази количка, докато не си казах един ден: драга ми Бека, все още можеш да се усмихваш, да ходиш, здравето ти е добро, с акъла си си. Има толкова неща за правене, толкова хора, с които да се срещаш… и си върнах радостта от живота. Стана по един необясним начин. Отново имах желание за живот и нека ти споделя нещо: два дни по-късно те срещнах теб!
	— Ако изчезна, ако нещо стане с мен? Ако ме прегази автобус или ме ухапе отровен паяк?
	— Не говори глупости!
	— Искам да разбера дали онова с умирането от любов може да се случи повече от един път…
	— Със сигурност пак ще потъна в тъга, но ще си спомням щастието, което си ми дал, и ще живея с този спомен…
	— Знаеш ли, Бека. Откакто те срещнах, престанах да играя играта на сбогуване… престанах да си представям, че хората умират.


	Което си беше самата истина.
	Тя не приемаше да й дава пари и той й носеше хляб, мляко, солени бадеми, сушени кайсии и смокини. Беше прочел някъде, че били много хранителни. Измъкваше тайно от гардероба, където баща му беше складирал вещите на майка му, прекрасни кашмирени шалове, обеци, червила, ръкавици и даже една дамска чанта, подаряваше й ги с обяснението, че на тавана вкъщи имало разни стари сандъци, от които никой не се интересувал, и той предпочитал тя да носи тези стари парцали, вместо да ги даде на Армията на спасението.
	Бека се разхубави, стана елегантна.


	Един ден я заведе на фризьор.
	Взе пари, които се търкаляха на бюрото на баща му и които хоп, отидоха директно при фризьора!
	Изчака я отвън — пазеше инвалидната количка, да не я задигнат — и когато тя се появи, накъдрена, с лека стъпка, с маникюр, той подсвирна от удивление и изръкопляска. С останалите пари си взеха по една поничка и кафе в „Старбъкс“ на ъгъла. Чукнаха се с кафето с мляко, организираха си конкурс за мустаци. _Very chic! Very chic!_, въодушеви се Александър.
	Тя толкова се смя, че се задави с поничката и едва не се задуши. Намеси се някакъв господин. Приведе я, натисна я силно с юмрук по гърба и парчето падна от устата й. Клиентите ги наобиколиха, любопитни да разгледат симпатичната възрастна дама, която едва не умря.
	Да, но тя не умря.
	Изправи рамене, опипа прическата си и помоли с достойнство за чаша вода.
	Излязоха, хванати под ръка, и една възрастна госпожа отбеляза, че Бека имала страхотен късмет с такъв мил внук.


	И сега я наблюдаваше през пелената от снежинки, които падаха все по-нагъсто. Тя примигваше. Не му се искаше да остави Бека сама на Коледа. Искаше да я убеди да отиде поне за една нощ в спалнята за бездомници. Сигурно щяха да организират тържество, да има коледна елха, коктейлни солени бисквитки и шоколадови меденки, оранжада и малки квадратни подложки, плетени на една кука, на които да си слагат чашите.
	Тя отказваше. Предпочиташе да остане сама в бараката за градински сечива на главния интендант на кралицата. Той щеше да остави вратата открехната и да запали печката.
	— Съвсем сама?
	— _Yes, luv_…
	— Но това е много тъжно…
	— Никак не е! Ще ми е приятно да надничам през прозорчето.
	— Бих искал да те заведа у нас. Но не мога. Тази вечер ще ходим на гости на баба и дядо, освен това баща ми не знае за теб.
	— Стига си се тревожил за мен, _luv_. Изкарай една хубава вечер и утре ще дойдеш да ми разкажеш.


	Филип се оказа прав.
	Пристигнаха у родителите му в двайсет часа и трийсет минути. Господин Дюпен бе облечен с морскосин блейзър и копринено шалче на врата. Госпожа Дюпен носеше розово костюмче, гердан от три реда перли, нормално, пошушна Александър на Ани, тя се облича в същите цветове като кралицата. Ани се беше пременила с черна рокля с широки ръкави от воал, сякаш й бяха поникнали криле. Стоеше изправена и кимаше постоянно, от страх да не сбърка нещо и да й направят забележка.
	Седнаха на масата, насладиха се на пълнена истинска шотландска сьомга, последвана от печена пуйка, _Christmas pudding_ и на Александър му наляха „един пръст шампанско“.
	Дядото говореше насечено, въсеше щръкнали вежди, вирнал високо квадратната си волева брадичка. Бабата се усмихваше, свеждайки нежния си дълъг врат, примигваше с клепачи, одобрявайки безрезервно всичко и на първо място своя Господар и Повелител.
	Дойде време за подаръците.
	Срязаха връзките, разопаковаха пакетите, изпомачкаха шарените хартии, сипеха се възклицания, благодарности, размениха по някоя и друга баналност, новини от общи познати, отделиха повечко време на кризата. Господин Дюпен помоли сина си за съвет. Госпожа Дюпен и Ани разтребиха масата.
	Александър гледаше през прозореца снега, който се сипеше нагъсто, извайвайки върху града нов, непознат град. Ами ако Бека е заседнала в калта с количката си и не е успяла да стигне до бараката? Ако умре от студ, докато той си похапва с удоволствие печена пуйка и пие шампанско в топлия уютен апартамент?
	Точно в единайсет и десет излязоха на площадката пред апартамента и се разцелуваха за довиждане.
	На улицата всичко беше покрито със сняг и движението толкова забавено, че колите сякаш не помръдваха.


	— Татко, мога ли да ти кажа нещо? — попита Алесандър, след като се настани на задната седалка.
	— Разбира се.
	— Ами ето…
	И той разказа за Бека, как я бе срещнал, как живееше, колко била хубава, спретната, честна, уточни, че не се боцкала. Добави, че тази вечер била сама в една барака за дърва и как мислел само за това, и че дори печената пуйка, която толкова обичал, тази вечер му присядала.
	— Всичко ми е на бучка ето тук — обясни той с ръка на стомаха.
	— И какво искаш да направим? — попита Филип сина си, поглеждайки в огледалото за обратно виждане.
	— Искам да отидем да я вземем и да я заведем вкъщи.
	— У нас?
	— Ми да… тя е съвсем сама, днес е Коледа и на мен ми е много мъчно. Не е честно…
	Филип пусна мигач и се изнесе от редицата коли. Шосето беше толкова хлъзгаво, че едва не изпусна волана, но със силен натиск успя да стабилизира мощния автомобил. Сбърчи вежди, разтревожен. Александър взе изражението му за отказ и настоя:
	— Апартаментът е голям. Бихме могли да й направим едно местенце в стаята, където държим бельото, нали, Ани?
	— Сигурен ли си, че го искаш? — попита настоятелно Филип.
	— Да.
	— Ако я доведеш вкъщи, ти поемаш отговорността за нея. Няма да можеш да я оставиш отново да отиде на улицата.
	Седнала до Филип, Ани мълчеше. Гледаше право пред себе си падащите снежинки и бършеше с опакото на ръката си предното стъкло, сякаш можеше да разчисти дебелия снежен слой.
	— Няма да вдига шум, няма да тежи на Ани, обещавам ти. Просто няма да мога да мигна, като знам, че е навън в такова време. Имай ми доверие, татко, познавам я добре… няма да съжаляваш… още повече — продължи той, извисявайки тон като някой проповедник — че не е човечно да оставим някого навън на този студ!
	Филип се усмихна, развеселен от възмущението на сина си.
	— Добре, да вървим тогава!
	— О, благодаря, татко! Благодаря! Ще видиш, тя е прекрасна жена, никога не се оплаква и…
	— Затова ли се връщаш все по-късно вечер? — погледна го Филип с дяволито изражение.
	— Да, значи, си забелязал?
	— Мислех, че си имаш приятелка.
	Александър не отговори. Анабел беше нещо лично. Съгласен бе да говори за нея с Бека, но дотук.
	— Знаеш ли къде е къщата на интенданта? Хайд Парк е много голям.
	— Показа ми я един ден. Не е далече от Роял Албърт Хол, където ходиш на концерти.
	Филип пребледня и веселото пламъче в очите му угасна. Изведнъж се почувства ужасно тъжен, ужасно самотен, гърлото му се сви и устата му пресъхна. Сонатите на Скарлати, целувката на Жозефин, прегръдката им в ъгъла на коридора, който миришеше на паркетин, топлите й устни, крайчецът на рамото й, всичко изплува отново, обля го топла и прекрасна болка. Тази вечер не посмя да й се обади. Не желаеше да смути коледната й вечер в Париж. И най-важното, не знаеше какво да каже, с какъв тон да заговори. Не намираше думи.
	Вече не знаеше как да се държи с Жозефин. Страхуваше се от деня, в който нямаше да има какво повече да се каже и да се направи. Бе повярвал, че търпението може да надделее над тъгата и да притъпи спомена, но се оказа, че въпреки последната им среща в театъра нищо не се бе променило и тя продължаваше да го отхвърля.
	Тайното му опасение, което се боеше дори да спомене, бе, че набързо откраднатата прегръдка при стълбите ще се окаже последна и той ще се види принуден да продължи живота си сам.
	Може би това е краят на стария ми живот и началото на новия, помисли, връщайки се към обясненията на Александър, който му показваше пътя към бараката на главния градинар на кралицата.
	Намериха мястото. Малка къщурка от червени тухли точно срещу една голяма къща, и тя от червени тухли, ярко осветена в черната нощ. Филип спря колата пред бариерата, бутна я и пусна Александър да почука на вратата.
	— Бека! Бека! — силно прошепна той. — Аз съм, Александър… Отвори!
	Приведен, Филип се опитваше да зърне нещо в тъмнината, надничайки през прозореца на къщурката. Различи запалена свещ, кръгла маса, стара печка, зачервена от пламтящия огън, но ни следа от Бека.
	— Може би не е дошла — предположи той.
	— Или се опасява да не я намерят — отвърна Александър.
	— По-добре се покажи ти на прозореца и потропай леко по стъклото.
	Александър застана пред прозореца и потропа, повтаряйки: Бека, Бека, аз съм, Александър.
	Дочуха някакъв шум отвътре, после стъпки и вратата се отвори.
	Беше Бека. Дребна жена с бяла коса, увита в шалове и вълнени жилетки. Изгледа ги двамата, после учуденият й поглед се спря на Александър.
	— Хелоу, _luv_, какво правиш тук?
	— Дойдох да те взема. Искам да дойдеш у нас. Запознай се с баща ми.
	Филип се поклони. Премига, разпознавайки синия кашмирен шал с бежов бордюр, който едно време бе подарил на Ирис, след като се бе оплакала, че умира от студ в Мьожев, и съжаляваше, че не е останала в Париж за коледните празници.
	— Добър вечер, госпожо — поздрави той с поклон.
	— Добър вечер, господине — поздрави тя в отговор, оглеждайки го, подпряла ръка на открехнатата врата.
	Бялата й коса бе разделена на път по средата и захваната с шноли във формата на делфини, единият розов, другият син.
	— Александър има чудесна идея — продължи Филип, — иска да дойдете за Коледа у нас.
	— Ще те настаним в стаята за бельото. В нея и без това има легло, топло е и ще спиш, и ще се храниш там, докато…
	— Докато пожелаете да останете при нас — прекъсна го Филип. — Без да поставяме никакви срокове, ще постъпите както решите, и ако кажете, че искате да си тръгнете утре, няма да ви насилваме да оставате.
	Бека приглади с ръка косата си. Нагласи шала си, потупа плохите на полата си, търсейки в трескавите си движения отговора, който очакваха мъжът и момчето, застанали на прага, изпълнени с уважение, без да я притискат, разбрали важността на момента, както и това, че се готвеха да променят из основи начина й на живот. Попита дали може да помисли, обясни им, че поканата я сварва неподготвена точно когато вече е постигнала някакъв мир с нощта, със студа, с глада, с начина на живот, който води, и че ще е добре да я оставят да помисли сама, облегнала гръб на вратата. Не искаше да гледат на нея като на просякиня, принудена да мизерства, протегнала ръка за подаяние, искаше да реши съвсем свободно и затова се нуждаеше от кратко усамотение и размисъл. Знаеше, че води странен живот, но тя си го бе избрала. Дори да не го бе избрала, бе го приела смело и с чисто сърце, държеше на избора си, защото за нея той бе синоним на свобода.
	Филип кимна с разбиране и вратата бавно се затвори пред изненадания Александър.
	— Защо каза всичко това? Нищо не разбрах.
	— Защото е свястна жена. Хубав човек…
	— Аха! — отвърна Александър, гледайки объркано вратата. — Мислиш ли, че не иска да дойде?
	— Мисля, че искаме от нея нещо огромно, което може да преобърне живота й, затова се колебае. Разбирам я.
	Отговорът задоволи Александър за кратко, но почти веднага той каза разтревожено:
	— Ами ако не иска да дойде, тук ли ще я оставим?
	— Да, Александре.
	— Защото не искаш тя да дойде у нас! Защото е бездомница и те е срам да я приемеш вкъщи!
	— Не си прав! Това няма нищо общо с мен. Тя ще си реши. Тя е личност, Александре, свободен човек.
	— Ама ако не дойде, ще почувстваш огромно облекчение!
	— Забранявам ти да говориш така, Алекс! Чуваш ли, забранявам ти.
	— Добре тогава, ако тя не дойде, аз ще остана тук с нея… Няма да я оставя сама навръх Коледа!
	— Няма да го направиш! Ще те грабна за врата и ще те прибера насила в къщи. Знаеш ли какво? Не заслужаваш Бека да ти е приятелка. Не си разбрал какъв човек е тя.
	Александър млъкна, оскърбен, и двамата зачакаха в пълно мълчание.
	Най-сетне вратата на бараката се отвори и Бека застана на прага, понесла многото си найлонови торбички.
	— Идвам с вас — каза, — но ще мога ли да си взема и количката? Страхувам се да не изчезне, ако я оставя тук.
	Филип сгъваше количката й, когато мобилният му телефон иззвъня. Той го притисна с рамо до ухото си, задържайки количката между краката си. Обаждаше се Доти. Говореше с бясна скорост, ридания накъсваха думите й и Филип не можеше да разбере за какво става въпрос.
	— Доти… успокой се. Поеми си дълбоко въздух и ми кажи. Какво е станало?
	Долови как тя отдалечава телефона, поема си въздух, след което пак заговори объркано и припряно:
	— Отидохме да вечеряме навън с приятелката ми Алисия, тя също беше сама тази вечер, и тя беше в мрачно настроение като мен, защото днес следобед ме уволниха. Готвех се да си тръгвам и си подреждах нещата, за да оставя всичко наред за понеделник, когато дойде началникът и ми каза, принудени сме да направим драстични съкращения и вие си заминавате! Ей така, направо… нито дума повече! Отидохме с Алисия в една кръчма, седнахме на приказка и пихме, без да прекаляваме, честна дума. Някакви двама типове започнаха да ни свалят, ние не им пуснахме, приеха го много лошо и тръгнаха след нас. Алисия си взе такси, защото живее далече, аз тръгнах пеша и на входа пред нас ме спипаха и… не издържам повече! Животът е отвратителен и не искам да стоя сама вкъщи, страх ме е да не се върнат.
	— Кажи ми точно какво ти сториха?
	— Пребиха ме, сцепиха ми устната и не мога да затворя едното си око! Не издържам повече, Филип! Аз съм свястна жена! На никого не правя лошо и отплатата ми за това е, че ме изхвърлиха от работата и за капак ме пребиха двама жалки, нещастни малоумници…
	Тя се разрида още по-сърцераздирателно. Филип я умоляваше да се успокои и трескаво мислеше какво да направи.
	— Къде си сега, Доти?
	— Върнах се в кръчмата, не искам да стоя сама… прекалено съм наплашена. Пък и това не е най-подходящият начин да празнувам Коледа!
	Гласът й пресекна и тя отново извика, че не издържала вече.
	— Добре, стой там и не мърдай — каза Филип. — Идвам.
	— О, благодаря! Много си мил… Чакам те вътре, ужасно ме е страх да изляза навън, дори само до тротоара…
	Филип дълго се суети с инвалидната количка, прищипа си пръста на две пружини, изруга, ядоса се, но накрая затвори багажника, въздишайки с облекчение. Вероятно старата дама не я е сгъвала често ужасната количка!
	В един часа през нощта най-сетне спря пред къщи. Паркира между две купчини сняг. Първа от колата излезе Ани, опипвайки с крак къде да стъпи, за да не се подхлъзне, позадрямала, но и притеснена от мисълта за реорганизациите в домашния ред, за леглата, които трябва да приготви, къде ще спи госпожица Доти, господин Филип? При мен, Ани, няма да е за пръв път!

	* * *

	— В колко часа ще пристигнат гостите? — попита Младши, докато мажеше с черна боя новите мокасини, които получи подарък за Коледа в луксозна кутия.
	Най-после имаше подходящи обувки за елегантните си дрехи. Писнало му беше от маратонките с лепенки. Прекалено се набиваха на очи. Беше зърнал мокасините на витрината на един магазин, докато се връщаше с майка си от парка. Магазин за детски стоки: „Шест стъпки, три инча“. Бяха изложени на витрината. Имаше ги в най-разнообразни цветове. Цената им беше съвсем прилична — петдесет и две евро. Протегна ръка към тях с думите, ето какво искам за Коледа, обувки, от които да не се срамувам… Жозиан забави крачка, огледа ги обстойно и отвърна, ще си помисля. Кой цвят предпочиташ, добави все пак майка му. За малко да отговори: всичките, но се въздържа. Познаваше майка си, нейната пестеливост, принципите, в духа на които се стремеше да го възпитава, и реши да се придържа към класиката — черни. Тя кимна. Забута отново количката и Младши доволен се сгуши в пухенката си. Работата е опечена, реши той.
	— Май ще бъдат тук в дванайсет и половина — отговори Жозиан още по нощница, без да спира да стърже ементала.
	В една касерола на бавен огън се топеше масло с брашно. Встрани от печката, наредени в камъшитено панерче, чакаха пресни яйца, снесени от кокошки, които по цял ден весело кудкудякат на чист въздух.
	— Значи, ще тръгнат от тях около обед — изчисли Младши, размазвайки старателно черната боя върху обувките.
	— Можем да предположим — предпазливо отвърна Жозиан.
	Тя се отнасяше с подозрение към въпросите на сина си, които често пъти я изстрелваха на шеметни висоти.
	— Ако звъннат в дванайсет и половина на вратата, колко ще показва часовникът у тях, при положение че са излезли оттам половин час по-рано? — осведоми се Младши, минавайки грижливо с парцала по ръбовете на мокасините.
	— Ами… също дванайсет и половина, много ясно! — извика Жозиан, изсипвайки настъргания ементал в купа, която остави настрана.
	Доволна, че отговори правилно на подвеждащия въпрос на изпитващия, тя със замах захвана да бърка сместа на огъня, добави наведнъж студеното мляко и продължи да бърка, докато получи достатъчно гъста смес.
	— Не — поправи я Младши. — Ще бъде дванайсет и половина абсолютно време, но не дванайсет и половина местно време, тъй като не вземаш предвид скоростта на светлината и на сигнала, който тя предава, за да се изчисли времето. Времето не може да се изчисли абсолютно точно, съществува неразривна връзка между времето и скоростта на сигналите, които го измерват. Това, което наричаш време, позовавайки се на часа на някой часовник например, не е нищо друго освен местно време. Абсолютното време е време, което не взема предвид ограниченията на реалното време. Движещият се часовник не тиктака в същия ритъм като часовника, който стои на едно място. Допускаш същите грешки като Лайбниц и Поанкаре! Знаех си!
	Жозиан се изпоти, избърса чело, внимавайки да не разсипе бешамела на плота, и замоли за милост.
	— Младши! Умолявам те, престани! Коледа е, време за мир и покой! Престани да ми надуваш главата! Нямам минутка спокойствие! Изми ли си зъбите сутринта?
	— Хитрата жена да мрънка не спира, когато за какво иде реч не отбира! Темата сменя, за да не се изложи и пак тя да се наложи — издекламира Младши, пъхайки смело ръка в обувката, за да провери дали боята е намазана равномерно.
	— На мозък върховен, дъх отровен! — срази го Жозиан. — Да не си въобразяваш, че утре ще пленяваш момичетата с дрънканиците си на професор Косинус? Не! Ще ги омайваш с ослепителната си усмивка, с хубавите си зъби и със свеж дъх на зелен хлорофил.
	— Плеоназъм, скъпа майко, плеоназъм!
	— Младши! Престани или ще те направя за смях пред всички, като ти сервирам на обяд каша и ти вържа лигавник!
	— Дребнаво отмъщение! „Децата на боговете не се подчиняват на природните закони, те са тяхно своеобразно изключение. Не очакват почти нищо от годините и от времето. При тях заслугите изпреварват възрастта. Раждат се образовани и когато достигнат съвършенството на зрелостта, обикновените хора все още не са излезли от детството.“ Лабрюйер, скъпа майко. Имал е предвид мен, без да го знае.
	Жозиан се обърна и го изгледа, изумена, сочейки с дървената лъжица право в гърдите му.
	— Ама… Младши! Ти да не си четеш сам вече? След като ми цитираш Лабрюйер, значи, си се научил да четеш?
	— Да, майко, исках да те изненадам за Коледа.
	— Боже мой! — изстена Жозиан, удряйки се по гърдите с пълната със сос лъжица. — Това е катастрофа! Прекалено много бързаш, любов моя, прекалено много бързаш… Никой учител няма да може да те научи на каквото и да е. Всички ще се чувстват не на мястото си, ще бъдат смаяни, ще се депресират. Ще се принизят в собствените си очи, ще се смятат за глупави магарета и ще се наложи да им отделям време, за да им вдъхвам самочувствие… Може дори да те издадат на медиите и да те превърнат в панаирджийска забележителност!
	— Дай ми книги, аз сам ще се изуча, освен това ще ви спестя немалко средства.
	Жозиан проплака, на ръба на отчаянието.
	— Нещата не стават така… Трябва да ти преподава учител. Да следваш някаква програма, да учиш по определени методи, знам ли… Всичко да върви по реда си. Знанието е свещено.
	— Знанието е прекалено важно нещо, за да бъде поверено на учителите.
	— Ще станеш непоносим… досаден всезнайко с жълто около устата!
	Тя се ядоса и изруга — бе забравила колко яйца е счупила. За суфлето трябваха точно шест, ни повече, ни по-малко.
	— Младши! Забранявам ти да ми говориш, докато готвя! В краен случай може да ми четеш някоя детска приказка… нещо, което да ме успокоява, а не да ме разстройва.
	— Не се паникьосвай! Преброй черупките, раздели на две полученото число и ще получиш броя на яйцата, слабообразована жено! Колкото до детските приказки, забрави, мозъкът ми се схваща от тях, те изобщо не гъделичкат божественото ми същество… Знай, че се нуждая от този прекрасен гъдел, за да чувствам, че съм жив. Изпитвам глад за знания, мамо! Приказките за децата на моята възраст ме отегчават.
	— Аз пък искам тишина и спокойствие, когато съм в кухнята. За мен готвенето е почивка, Младши, не психическо натоварване!
	— Мога да ти помогна, ако желаеш, след като лъсна до блясък обувките си.
	— Не, Младши. Искам да си имам тайно кътче, което да е само мое. Област, в която съм превъзходна и в която изпитвам удоволствието да действам както си знам. В никакъв случай няма да позволя да влезеш в моите владения. И още нещо: когато гостите пристигнат, нито дума за относителността на времето или за „Характерите“ на Лабрюйер. Спомни си, че ми обеща да се държиш като дете на твоята възраст, когато сме в компанията на чужди хора… разчитам на теб.
	— Добре, майко. Ще направя това усилие… само заради теб и за да се насладя на превъзходните ястия, които си приготвила.
	— Благодаря ти, любов моя. Измий си ръцете, след като си излъскаш обувките, за да не се отровиш.
	— Ще тъгуваш ли?
	— Дали ще тъгувам? Ще оплешивея от мъка, рижаво мое мече!
	— Обичам те, любима моя мамо.
	— И аз те обичам, ти си светлината на живота ми, лястовичката, която носи пролетта…
	Младши изпусна обувките, подскочи и лепна пламенна целувка на бузата на Жозиан, която изръмжа от удоволствие и го притисна здраво с две ръце. Последва бясно чуруликане, гукане, писукане, размяна на разлигавени целувки, търкане на носове, бузи, вежди, нежни нашепвания, надпреварвания кой ще измисли най-милото определение в знак на безкрайна обич, ще развихри поетичното си вдъхновение, за да забие най-високо знамето на любовта си. Младши мушна пръстче в гънките на врата на майка си, гъди-гъди, Жозиан се отбраняваше, преструвайки се, че ще изгризка бузката на рижото меченце, забравиха се от глезотии насред купите и черпаците, опиваха се от милувки и измислени любовни думички. Накрая, увъртени един в друг в невъзможен възел, избухнаха в смях, който разтърси стените на апартамента.


	— Как са моите тролове? — гръмогласно се осведоми Марсел, дотичвайки в кухнята. — Както си седях на бюрото и преглеждах сметките и тефтерите, усетих как стените се разтрисат. Аха! Аха! Приятно ми е да видя, че се целувате и прегръщате. Днес животът е прекрасен, ще имаме гости! Гости, скъпи и обични. Коледа е, Рождество Христово, смаяните пастири, Дева Мария, Йосиф, кравата, оселът и сламената постеля, припомнете си класиката и запейте химни в прослава на този прекрасен ден…
	— Амин! — отвърна Жозиан, освобождавайки се от прегръдката на Младши.
	— Ела, сине мой, да изберем какво вино ще пием… време е да се запознаеш отблизо с „божествените бутилки“, както се изразяваше Рабле, реколтите, които си заслужават, лозовите сортове. Да поемеш глътка, да усетиш мекия кадифен вкус на нектара, който се плъзга в гърлото ти, и да опишеш вдъхновено най-тънката подробност, да доловиш най-финия нюанс на неизчерпаемата гама!
	— Престани, Марсел! Още е малък за сомелиер!
	— Бутилката е цяла наука, Душко. Наука, която се овладява, която изисква време, нос и смирение…
	— Само да мина един вълнен парцал на обувките си и съм готов, обожаеми родителю!
	Жозиан ги проследи с поглед. Отдалечаваха се по коридора, ръка за ръка, отиваха в хладилната изба, която Марсел беше обзавел в дъното на апартамента. Рижавият гигант вървеше приведен до едно червеникаво мече. Нейните две коледни елхи. Нежни и силни, решителни и меки, сладострастни и хитри. Съвсем различни от всички мъже, които бе познавала. Марсел говореше, разпръсквайки във въздуха прилагателни, Младши подскачаше, повтаряйки, без да спре, още, още, искам още странни, чудати думички. Картина на щастие, което тя не желаеше да бъде поставено под заплаха. Стой надалече — запазен периметър! Почеса се между гърдите — топката пак се беше появила. Тръсна глава да я прогони. Усети миризма на загоряло. Извика: бешамелът! Изруга, грабна дървената лъжица и започна усърдно да бърка, молейки се сосът да не станал кисел, изтривайки с пръст една сълза, една-единствена, готова да капне, разбунила душата й. Запази ги, Господи! Запази ги, иначе ще забия пирон на Кръста! Кръвта затупка в слепоочията й, тя присви очи и повтори, не и тези двамата, не! Чу телефона да звъни, поколеба се, но вдигна.
	— Жозиан? Обажда се Жозефин.
	— Здравей, Жо! Тъкмо съм заета с готвенето…
	— Преча ли?
	— Не, но бъди кратка. Сосът май нещо не се получи. Нали ще дойдете? Само не ми казвай, че няма!
	— Не, не, идваме. Не ти се обаждам за това.
	— Да не се е случило нещо на момичетата?
	— Не, не… Просто исках да ти кажа нещо, за което няма да мога да говоря пред всички.
	— В такъв случай изчакай за миг да намаля огъня.
	Жозиан завъртя копчето на най-слабо и взе слушалката. Облегна се на плота и се приготви да чуе какво ще й съобщи Жозефин.
	— Ами ето — започна Жозефин, — във вчерашния вестник, в рубриката „Бъдещите известни личности“, четох за две свръхнадарени деца като Младши…
	— Като Младши? Съвсем като него?
	— Съвсем като него. Едното е момче от Сингапур и от деветгодишна възраст създава програми за айфон, суперсложни програми, непознати до този момент… На две години бил вече ненадминат компютърен спец и бил наясно с всички параметри на програмирането. Говори шест чужди езика и непрекъснато създава нови и нови игри, компютърни приложения, анимации, които предлага на гиганта „Епъл“.
	— Не може да бъде!
	— Другото дете, Жозиан, слушай… е момиченце, което е издало първата си книга на седем години, триста страници новели, поезия, разсъждения за света, политиката, религията, медиите. Печата между деветдесет и сто думи на минута, изчита две-три книги дневно и преподава литература… Чуваш ли ме, драга моя Жозиан, преподава литература, изнася лекции на възрастни по тарифа триста долара за петдесет минути! Баща й е оборудвал студио в мазето на къщата им, където тя записва предавания, предназначени за местни телевизионни канали. Живее в Америка, баща й е инженер, майка й, израснала в Китай по време на културната революция, е върл противник на груповото обучение и сама преподава на дъщеря си. Уверява, че не тя определя какво да учи дъщеря й, а хлапето се труди всяка вечер до полунощ! Представяш ли си? Оказва се, че не си единствената, родила гениално дете! Не си само ти! Това коренно променя нещата.
	— Къде го прочете това? — попита Жозиан, изпълнена с подозрение, че Жозефин й разказва приятни небивалици в коледния ден.
	— В „Курие Ентернасионал“… Ортанс го прочела. Купува си всички вестници, нали търси идея за витрините, които ще аранжира. Говоря ти за витрините на „Хародс“. Не си в течение? Ще ти разкажа… Вестника още го има по будките. Тичай да си го купиш, изрежи статията и престани да се гризеш. Просто твоят Младши е един средноаритметичен малък гений. Напълно е нормален!
	— Охо! Милата ми Жо! Ако знаеш само как ме обнадежди. Колко си добра! Краката ми омекнаха.
	След смъртта на Ирис Жозиан и Жозефин много се бяха сближили. Жозефин ходеше на уроци по готварство у семейство Гробз. Учеше се да прави лимонови и шоколадови мадленки, пиле по ловджийски, тажин със сини сливи, белтъци на сняг, фондю от моркови и праз, солени, сладки кексове, пастети с коричка, терини от авокадо и скариди. Зое понякога я придружаваше и си водеше бележки в черната си тетрадка. Жозиан беше намерила точните думи, за да успокоява Жозефин. Притискаше я до сърцето си, полюляваше я до преливащите си гърди, галейки я по косата. Жозефин се отпускаше и слушаше, ще мине Жо, тя е на по-добро място, пък и знаеш, че повече не можеше да се понася, тя сама избра своя край, отиде си щастлива… Жозефин повдигаше глава и шепнеше, все едно си имам майка, така ли е, когато си имаш майка? Не говори глупости, мърмореше Жозиан, ти не си ми дъщеря, пък иначе и аз толкова съм имала майка, колкото на тъпана има прах! Галеше я по челото, съчиняваше мили думички, смешни думички, които се въртяха във въздуха като макарички, и накрая Жозефин се разтрисаше от смях, потънала в щедрата гръд на Жозиан.
	— Благодаря, Жо, благодаря! Камък ми падна от сърцето. Пак бях започнала да се побърквам от притеснение заради Младши… Да знаеш само какво ми съобщи преди малко! Научил се е да чете съвсем сам, цитира ми Лабрюйер и преразглежда теорията за времето! Настръхнах от ужас.
	— Накрая ще излезе, че сте много хората с гениални деца. Може да се окаже, че ги има много по света, но ги крият, защото родителите им също като теб се страхуват някой да не ги нарани. Това е нова раса деца. Програмирани са да облеят в светлина целия свят. Те са нашите спасители!
	— Много си мила! — не спираше да повтаря Жозиан с мокро от сълзи лице, сълзи на радост, на облекчение, сълзи на надежда, че синът й може наистина да е нормален.
	Е, не нормално дете като всички други, но нормално като шепата други в същото положение. Деца, които никой не сочи с пръст, но които са обект на хвалебствени статии във вестниците.
	— Налага се да свикнеш с мисълта, че детето ти не е изключително.
	— Да ти кажа, много е трудно, постоянно съм на тръни. Страх ме е от погледите на хората. Страх ме е да не го разкрият в автобуса, страх ме е да не го отвлекат и да го принудят да програмира компютри, ядрени ракети, химически войни, балистични нападения. Онзи ден в метрото си чертаеше петолиния и си тананикаше, пишейки разни ноти. Една госпожа прошепна на мъжа си, скивай го хлапето, преписва „Малка нощна музика“! Сигурно е даскалка по музика и е разпознала партитурата. Мъжът си изкриви устните, за да не го чуя, но го разбрах, права си… сигурно не е нормално. Побързах да слезем и останалия път изминахме пеша.
	— Не си била права! Трябвало е да вдигнеш високо глава и да се изфукаш с него. Точно така е постъпвал бащата на Моцарт! Да не мислиш, че се е срамувал от сина си? Напротив! Показвал го е във всички европейски кралски дворове от четиригодишен!
	— Ами… ще трябва да ми даде кураж, щото мен хич ме няма в това отношение!
	Тя затвори телефона ободрена и щастлива. Върна се при тенджерите да следи с уверен поглед под оскубаните си вежди как върви готвенето. Младши беше нормален, Младши си беше съвсем нормален, имаше куп приятелчета на другия край на света. Не беше особено лесно да ги покани на следобедна закуска, но затова пък тази мисъл щеше да й действа успокояващо при следващата криза.


	— Сега, синко, ще изберем подаръците за гостите — заяви Марсел на излизане от избата, натоварен с пивки вина. — Направих една първа подборка сред накитите, които съм отредил за дамите, а за _Englishman_ Гари съм приготвил хубав часовник.
	— Харесвам Гари — заяви Младши, любувайки се на лъснатите си до блясък мокасини, — той е елегантен, красив, но сякаш не го осъзнава. Сигурно всички момичета са луди по него. Има моменти, татко, в които предпочитам да не съм с толкова пъргав ум, а да съм по-докаран на лице. Продавачът на вестници ме нарича Червенокожия и това ме натъжава.
	— Гаден пор! — възкликна Марсел. — Как смее! Завижда за слънцето, което грее в косата ти, нищо повече! Няма кьорав косъм на главата си, само жалък мъх някакъв.
	— Жозефин, Шърли и Зое също ги обичам. Те са прекрасни и човечни. Само Ортанс ме натъжава. Нарича ме Джуджето и ми се подиграва…
	— Още е млада и зелена, животът не я е опърлил достатъчно. Не се вълнувай, синко, скоро ще я спечелиш и нея.
	— Тя е красива, високомерна, смела. Олицетворява всички жени с изключение на влюбената жена. В нея няма онази отпуснатост и мекота на любовта, както при мама, когато двамата отивате към стаята и ти я водиш, прегърнал я през кръста. В сведената й глава чувствам надигащата се страст. Студената жена е жена, която още не е любила. Ортанс е от лед, защото никой досега не е разтопил ледената й броня.
	— Брей, Младши, да ти се не надява човек, добре я описваш красивата Ортанс!
	Младши поруменя и разроши червеникавите си къдрици.
	— Проучил съм я, сякаш е военна карта на предстоящо сражение, иска ми се да ме види с други очи, а не да ме удостоява с този студен и учуден поглед. Искам да я смая… но ще бъде трудно, мама ме помоли да се правя на бебе пред гостите на обяда.
	Марсел не знаеше какво да отговори. С ръце, пълни с бутилки, разсъждаваше, хапейки устни. Не се тревожеше от факта, че синът му се различава от другите деца, но разбираше притесненията на жена си. Знаеше колко беше чакала това дете, как си го беше представяла, обичала, колко ръководства за гледане на деца беше изчела, съветите, които събираше отвсякъде, диетата, на която се подлагаше, искаше да бъде най-добрата майка на най-красивото бебе. Не бе предвидила, че детето й ще е надарено с блестящия ум на няколко учени мъже.
	— Слушаш ли ме, татко мой?
	— Да, и съм твърде разтревожен. На коя от двете да се харесаш? На майка ти или на някаква млада кокетка? Коледа е, направи щастлива майка ти, по-нататък ще имаш достатъчно време да смаеш Ортанс.
	Младши наведе глава, започна да драска с нокът етикета на бутилката, която баща му беше дал да занесе в трапезарията. Промърмори, без да спира да драска:
	— Ще дам най-доброто от себе си, татко, обещавам… Но, господи, колко е отегчително да си бебе! Как ли се справят другите?
	— Спомените ми са поизбледнели — пошегува се Марсел, — но нещо ми подсказва, че за мен не е представлявало кой знае каква трудност! Да ти кажа, Младши, аз съм просто един обикновен човек, който се радва на живота, наслаждава му се и го вкусва ден за ден.
	Младши, изглежда, се замисли върху понятието „обикновен човек“ и Марсел реши, че е разочаровал сина си. Връхлетя го мрачна мисъл, ами ако синът му се измори? Ако започне да се отегчава в компанията на родителите си, лишени от знанието, което го пришпорва и го кара да прави великански крачки? Ако се превърне в блед неврастеник? Ако залинее? Душката и той нямаше да го преживеят.
	Марсел тръсна рамо да прогони злокобната мисъл и силно стисна ръката на сина си.


	Отвориха касетката, в която Марсел складираше скъпоценностите си, като всяка година ги разпределяше по чиниите на сътрапезниците на коледния обед, за да отпразнува раждането на Месията в Галилея и да отбележи появата в дома си на едно малко, рижаво и начетено ангелче.
	— Давай, избирай, а аз ще ти изреждам имената на скъпоценните камъни.
	От касетката преминаха в чиниите, скътани под белите салфетки от дамаска, златна гривна с диаманти във формата на рози и перли, вградени в издължените брънки на филиграна, за Зое, златен джобен часовник за Гари, златно сърце на верижка, украсено с диаманти, за Жозефин, висящи обици с жълти и сини сапфири за Шърли и изискана златна гривна от „Картие“ за Ортанс.
	Очаровани, бащата и синът се спогледаха съзаклятнически и си стиснаха ръцете.
	— Нека празникът да започне! — се провикна Марсел. — Колко е хубаво да доставиш подобно удоволствие на гостите си! Сърцето ми прелива от радост.
	— _Bonum vinum laetificat cor himinis!_ — обяви Младши и милостиво преведе: — Хубавото вино развеселява сърцата на хората.
	— Ти говориш латински! — удиви се Марсел.
	— О, това е само един израз, който запомних от един древен текст.
	Дявол да го вземе!, мислено отбеляза Марсел, Жозиан има право: детето напредва със страхотна скорост, опасността ни дебне…

	* * *

C>
	В граматиката категорията „Име“ включва съществително име и качествено прилагателно име, които се подразделят на мъжки и женски род, на единствено и множествено число и които имат твърде широка гама от функции.
	В рамките на категорията „Име“ съществителното и качественото прилагателно се различават както следва:
	а) От формална гледна точка прилагателното и съществителното не се разпределят по един и същи начин между двата рода и двете числа. При нормални обстоятелства само съществителното е представено посредством члена (или посредством някой от неговите еквиваленти); само прилагателното има степени за сила и сравнение.
	б) От функционална гледна точка само съществителното може да служи за опора на изречението в качеството на подлог, допълнение и извършител на действието върху подлога…
C$
	Анриет Гробз затвори учебника по граматика на издателство „Ларус“, пляскайки шумно корицата. Баста!, изригна тя. Баста с тези врели-некипели! Направо си глътнах граматиката! Как е възможно да пълнят умовете на децата с подобни мъгляви понятия! Няма ли прост начин за преподаване на френския език? По мое време всичко беше кристално ясно: подлог, сказуемо, допълнение. Допълнение за място, време, обстоятелство. Наречие, прилагателно. Главно изречение, подчинено изречение. И седнали да се чудят, че училището произвежда неграмотници! Възмущават се, че не можели да разсъждават! Как да стане, след като ги объркват, убиват в тях всякакво желание, размекват им мозъците с претенциозен и натруфен жаргон! Пълнят им главите с отвратителна каша!
	Изведнъж изпита чувство на съжаление към нещастното дете, направо й се доповръща при мисълта, че трябва да го измъква от ноктите на началното обучение. Кевин Морейра душ Сантуш, синът на портиерката, на когото плащаше да се рови в интернет. Не само я скубеше по десетина евро на влизане, ами на всичко отгоре последния път я беше отрязал под претекст, че му пречела да си готви уроците и заради нея бил на опашката в класа.
	— Как така, значи, аз ти преча да блеснеш в училище? — се беше възпротивила Анриет.
	— Времето, които ти отделям, не го прекарвам в учене и затова имам такива гадни оценки.
	— Твоите оценки никога не са били повече от нула пресечена! — отвърна Анриет, възмутено поклащайки глава.
	— Естествено, след като ми отнемаш цялото време, дърта воняща коза!
	— Забранявам ти да ми говориш на „ти“ и да ме наричаш с имена на животни! Не сме пасли патките заедно, доколкото знам.
	Кевин Морейра душ Сантуш се изкикоти и заяви, че нямало такава опасност, щото тя била столетница, а той бил млад и свеж.
	— Говоря ти на „ти“, защото ти ми говориш така, и след като ти казвам, че вониш, то е, защото го усещам, когато си близо до мен. Това не е обида, а неоспорим факт. Още повече че не те карам да ми се лепиш, ти настояваш, ти си тази, която не иска да влезе в крак с времето. На мен хич не ми пука! На всичко отгоре, яко ми досаждаш!
	Хлапакът подкрепи красноречиво изказването си, показвайки й среден пръст, при това достатъчно дълго, за да не остане у нея и капка съмнение относно намеренията му. Явно нямаше да се помири с дъртата коза с отвратителен дъх, миризливи копита, смърдяща от горе до долу, с гипсова маска на физиономията и толкова малки очички, долепени едно до друго, че ще кажеш, че е кривогледа.
	— Цялата вониш! Нямаш ли вода у вас, или правиш икономии?
	Анриет направи крачка назад, смаяна от наглото оскърбление, и смени тона. Разбра, че не е в положение да преговаря. Не разполагаше с никакъв скрит коз. Беше напълно зависима от тази тресяща се купчина желатин, от този жалък невежа.
	— Добре, гаден келеш! Ще играем с открити карти. Аз те мразя, ти ме мразиш, но можеш да ми бъдеш полезен и аз мога да ти бъда полезна. Затова нека се договорим: ти продължаваш да ми търсиш в интернет разни неща, аз ще ти пиша домашните, без да смятаме парите, които ти плащам за услугата… Какво ще кажеш?
	Кевин Морейра душ Сантуш я измери с поглед, в дясното му око проблесна искрица уважение. Дъртата си я биваше. Не се отказваше лесно. По този начин не само щеше да продължава да я цица спокойно, а на всичко отгоре щеше да й натресе тъпите си домашни, от които не разбираше бъкел и заради които майка му яростно го гонеше, баща му непрекъснато го шамаросваше и го грозеше опасността догодина да го изпратят в пансион.
	— Всичките ми домашни — уточни той, почуквайки по клавиатурата. — Граматика, правопис, история, математика, география, абе всички предмети…
	— Всички с изключение на флейтата, рисуването и моделирането, там ще се наложи сам да се справяш.
	— И няма да ме наклепаш на дъртите? Няма да се оплакваш, че не знам да говоря правилно, че се държа невъзпитано с теб…
	— Хич не ми пука! Не става дума за обич, а за обмяна на знания. Даваш — получаваш.
	Кевин Морейра душ Сантуш се поколеба. Подозираше измама някаква. Попипа намазания с гел и щръкнал като гребен на главата му перчем. Умът му, ужасно муден, когато трябваше да разбере действието на прилагателното и съществителното или трицифрените деления, прехвърли скоростно всички „за“ и „против“ и заяви, че ставало.
	— Окей, дърта грознице. Ще ти пробутвам домашните си, ти ще ми ги носиш тайно вечер под предлог, че ми даваш уроци. Дъртите няма да загреят, ще ти бъдат благодарни и оценките ми ще подскочат! Но помни, компът се плаща!
	— Няма ли да ми направиш поне някакво малко намаление? — предложи Анриет, изкривила лице в умолителна гримаса, издала устни като хитър дюкянджия от арабски пазар.
	— Никакви такива! Първо трябва да се докажеш и ако нещата потръгнат, ще преразгледам тарифите. Само не забравяй, че аз водя хорото, не ти!


	В резултат на което в коледната нощ Анриет тъпо се взираше на светлината на свещ в граматиката със зелена корица и неразбираемо знание.
	Ама как ще го уча този мазен глупак?, блъскаше си главата тя, опитвайки се да отскубне косъма, поникнал на бенката й. Умът на момчето е истинска пустиня. С трън да влачиш, няма какво да закачиш! Никаква база, върху която да стъпя. Трябва да тръгна от нулата! Сякаш си нямам друга работа…
	Истината беше, че тя си имаше план! И то какъв!
	Спуснал се бе като огнен език отгоре й, докато се кланяше на Дева Мария в църквата „Сент Етиен“.
	Подлецът Юда й го беше пошушнал. Юда с босите, фини и нервни нозе, обути в сандали с каишки, Юда с дългата червена роба, с изпитото лице, Юда… беше Шавал! Това обясняваше защо не можеше да откъсне очи от мрачното лице на ренегата, докато се взираше във фреската, изобразяваща Страстите Христови. Шавал, циничният и наперен Шавал, който работеше едно време в предприятието на Марсел Гробз и който напусна и отиде при конкуренцията… Май отиде в „Икеа“, помъчи се да си припомни Анриет*. Шавал, който караше кабриолет, вдигаше краката на жените и си правеше гердани от тях, оправяше ги и ги захвърляше на капака на луксозната си кола. Той притежаваше необходимия кураж, жестокост, умение и алчност, за да свърши тази работа. Познаваше бизнеса на Марсел като петте си пръста. Всичките му комбини, клиенти, отстъпки, магазини, мрежата, която бе създал по целия свят. Шавал, разбира се! Лицето й се озари и минаващият покрай нея свещеник реши, че ангел е слязъл в параклиса на Светата Дева. Божествен посетител?, разтревожено й бе пошепнал той в ризницата, мачкайки епитрахила си. Видение между моите стени! Точно от това се нуждае моята църква, за да повдигне престижа си, да заприиждат хора от цял свят, да ни покажат по новините! Кутията за даренията кънтеше на кухо. Имате право, отче, сам Господ ме посети и ми проговори… и Анриет бързо-бързо мушна в ръката му своята лепта, достатъчна да се запалят две свещи за успеха на замисъла, след което отиде да издири Брюно Шавал в Жълтите страници на компютъра на Кевин. Той ще ми бъде съдружник, съучастник, ще ми помогне да запратя шопара Марсел в пропастта. Шавал! Шавал!, тананикаше тя, забързана, потраквайки с кокалестите си колене. Тъкмо той ми намигна първия път, когато подвих крак в църквата „Сент Етиен“. Това е знак от Господа, подкрепа, която ми оказва. Благодаря ти, мили Исусе! Ще кажа девет деветини в твоя прослава…
	[* Виж „Жълтите очи на крокодилите“, цит.изд. — Б.пр.]
	Изръшка всички Шаваловци от указателя. Най-сетне успя да го открие на телефона на госпожа Роже Шавал, майка му. Остана дълбоко учудена.
	При майка си. На тези години…
	Определи му среща с нетърпящия възражения тон на бивша господарка. Той прие, без да гъкне.
	Срещнаха се в църквата „Сент Етиен“. Направи му знак да коленичи до нея и да говори шепнешком.
	— Как сте, уважаеми Брюно? Отдавна не сме се виждали. Често си спомням за вас — мърмореше тя, скрила лице в шепи, сякаш се молеше.
	— О, госпожо, буквално чезна, вече съм нищо, превърнал съм се в сянка на Брюно Шавал.
	И той издума отвратителната дума:
	— Безработен съм.
	Анриет потръпна от ужас. Бе се подготвила да види ас на борсовите спекулации, _golden boy_ на Уолстрийт, и ето че се оказа пред един свит в черупката си гладен охлюв. Обърна глава да го огледа по-добре. Нищо не беше останало от него, нямаше и следа от предишните напереност, плам, мускули. Беше изпразнен, изцеден. Парцал. Тя успя да сподави отвращението си и приятелски се наклони към тази човешка дрипа.
	— Но какво е станало с вас? Вие, буйният жребец, блестящият и безмилостен мъжкар.
	— Сега съм само жалка медуза, носена от течението, госпожо. Срещнах Дявола!
	Анриет се прекръсти и му нареди да не произнася това име в това светилище.
	— Но той не съществува! Всичко това е само в главата ви!
	— О, напротив, госпожо, съществува… Носи ефирна рокличка, има две дълги, струговани краченца, тънки китки с прозирна кожа, през която се виждат вените, твърди, щръкнали гърди, език, който току близва устните. Ах, тези устни, госпожо, кървавочервени, с вкус на ванилия и на малини, малко коремче, което се свива и пулсира, и две заоблени, божествени коленца, тя разпали огън в слабините ми. Без дъх останах, докато й се любувах, докато вдишвах уханието й, докато я следях и чаках… Съзерцавах я с луд поглед, като заслепен от сияен, лъчезарен предмет, който ту се отдалечава, ту се приближава и изгаря нещастника, запращайки го право в бездната. Бях обзет от неизказана страст. Превърнах се в гном, жертва на халюцинации, бях изпепелен, мислех само и единствено за едно, извинете ме за грубостта, госпожо, ще ви шокирам, но трябва да разберете докъде бях изпаднал, мислех само за това… да сложа ръка, да докосна с пръсти, с устни месестия, сочния й триъгълник, както когато изцеждаме сока на плод…
	Викът на Анриет отекна в църквата. Шавал я погледна, кимайки бавно с глава.
	— Разбрахте ли сега? Видяхте ли докъде се простира моето нещастие?
	— Но това е невъзможно! Човек не си изгубва ума за… за…
	— За възбуждащото до полуда къдраво триъгълниче на една възкисела нимфетка? Да, за съжаление! Защото бях първият проникнал в този влажен калъф, който ме масажираше с умението и енергията на дърта, вряла и кипяла уличница… Тя ме стриваше в тъмната си пещера, мачкаше и сучеше члена ми като лакома, ненаситна уста, всепоглъщаща, всмукваща вендуза, прекъсваше в мига, в който бях готов да издъхна, вторачваше се в мен с огромните си невинни очи, за да провери доколко бях изнемощял и разнебитен от номерата й; в такива моменти я умолявах да спре, подбелил очи, провесил език като онези кучета, които умират от бяс с пламнали вътрешности и подут, отекъл член… Тя ме измерваше със студения си безразличен поглед и пак искаше пари, нова блуза „Прада“, чанта „Вюитон“, а аз, кипнал от страстна възбуда, отговарях задъхано, всичко каквото поискаш, ангел мой, за да поднови вълшебното сноване напред-назад, което търкаше и триеше члена ми, изцеждайки ми удоволствието капка по капка, госпожо, капка по капка, сякаш бяхме в опалена пещ и тя бе единственият извор, пръскащ прохлада, търкаше небрежно секса си в моя, който изнемогваше, но се оставяше да го мачкат, да го работят, и след като го изцедеше докрай, подемаше последната атака, разпъваше ме от наслада и потънал във влажната й, кадифена плът, оставях душата ми да полети…
	— На всичко отгоре се осмелявате да говорите за душа! Вие, Шавал, сте истински безбожник!
	— Госпожо, тя подлагаше на мъчения душата ми! Мога да ви уверя — прошепна той, премествайки тежестта на тялото си от дясното на лявото си коляно върху молитвеното столче, на което се бе отпуснал. — Тази хлапачка, по онова време тя нямаше още шестнайсет години, ме запращаше в небесата със своя тесен и стегнат орган, аз се реех в компанията на ангелите и архангелите. Бях озарен от блаженство, преситен от сладострастие, хвърчах, светът беше мой, разтичах се от удоволствие и когато свършвах в нея, тя ме изстрелваше директно в рая! В следващия миг… в следващия миг… бях отново най-обикновен простосмъртен. Внезапно се събуждах в калните си ботуши, ближейки отдалечаващото се небе, а задоволената хлапачка протягаше ръка, за да не забравя да й връча извоюваната в сражението плячка. Ако случайно забравех нещо, чифт балеринки или чантичка, се държеше хладно и отказваше да се видим, докато не положа трофеите в краката й… И допълнително ме глобяваше с по някоя и друга луксозна вещ за това, че съм я накарал да чака.
	— Ужас! Това момиче е долна развратница. И двамата ще горите в ада!
	— О, не, госпожо, беше неописуемо щастие… Порастваха ми криле, бях най-щастливият мъж на света, но блаженството ми, за съжаление, беше ефимерно! Когато се втвърдявах и молех за разрешение за влизане, тя цъкаше непреклонно с езиче, измерваше ме подигравателно със студен поглед и отвръщаше, а аз какво ще получа в замяна?, без да спира да си лакира ноктите или да рисува с четчицата фина сива линия покрай ясните си очи. Беше ненаситна. Нещата стигнаха дотам, че започнах да пренебрегвам работата си, да измислям разни шашми и комбини. Започнах да залагам на конните надбягвания, играех на тото, посещавах казината и понеже не печелех, бръкнах в касата на предприятието. Правех шмекерии с чековете. Отначало за дребни суми, после за все по-големи… и така си строших врата, паднах. Много ниско, след като не само изгубих чудесната си работа, но вече не мога да получа никаква препоръка… Професионалната ми биография е под всякаква критика, става само за канализацията.
	— Я ми кажете, нещастни грешнико, надявам се, че престанахте да се виждате с тази Далила?
	— Да. Но не по мое желание. Щях да пълзя на лакти, ако ме бе помолила!
	Той сведе глава, жалък и смазан.
	— Тя се умори. Твърдеше, че плътската любов била много надценена… Че повече не й било забавно. Че било все едно и също, напред-назад, че се отегчавала. Аз бях послужил за бойното й кръщение. Беше проверила, че всичко е наред. Беше поставила нашата история в графата „Лабораторен опит“. Изхвърли ме под претекст, че съм бил станал „лепка“. Единствената дума, която повтаряше, извисявайки тон: „лепка“. Трябва да уточня, че беше много малка… Претрепвах се да й обещавам хиляди неща, обира на века, бягство във Венецуела, диаманти, изумруди, частен реактивен самолет, хасиенда, купища неща от „Прада“… Двамата на брега на тюркоазено синьо море, където ни обслужват момчета с по една препаска на кръста…
	Анриет сви рамене.
	— Колко банално!
	— Точно това бяха нейните думи — отвърна Шавал, свеждайки глава, сякаш се прекланяше пред спомена за злочестината си. — Каза ми, че имала къде по-интересни планове. Добре се била позабавлявала, научила как може да размаже от удоволствие един мъж, набавила си гардероб и отсега нататък щяла да запретне ръкави! Искала да успее сама, „без жалкия израстък, наречен пенис“…
	Анриет подскочи, ужасена.
	— Нямаше още шестнайсет…! — въздъхна Шавал, изтощен.
	— Господи! Вече няма деца…
	— На тринайсет вече знаят как да оплетат мъжете. Изгълтали са Кама Сутра, правят упражнения за вагината, тренират всякакви всмуквания, кълчения, превъртания, извивания, поемания… Пъхат си молив между бедрата и тренират. Някои даже пушат цигара по този начин! Уверявам ви.
	— Моля ви, престанете! Дръжте се прилично. Забравяте, че говорите с почтена жена!
	— Само като говоря за това… и ето, вижте какво става!
	Той притисна здраво пениса си между бедрата, като ги кръстоса.
	— Надявам се, че е заминала много надалече — прошепна Анриет.
	— В Лондон. Да учи мода. Иска да стане като Коко Шанел.
	Анриет пребледня. Шапката й се разтресе. В главата й се блъскаха спомени. Беше преди четири години, Ортанс, стажът в „Казамиа“, Шавал задъхан и бледен, малките токчета на Ортанс потракват из двора на предприятието, момчетата от склада, които тичаха след нея, проточили лиги… Това било, значи! Мъжът беше толкова обсебен, че съвсем забрави, че говори за внучката й. Собствената й внучка! Той изобщо не правеше връзка между Ортанс и нея. Беше издигнал Ортанс до висотата на мадоната, която боготворят на колене, на жената, стояща над всички жени. Страстта го заслепяваше. Анриет се наведе над молитвения стол и сплете пръсти. В какъв свят живея! В какъв свят живея! Моята внучка! Развратница, която размазва пениса на мъжете и им измъква парите! Плът от плътта ми! Собственото ми потомство…
	Сетне размисли. Нуждаеше се от Шавал. Планът й не струваше пукната пара без черния рицар предател. Всъщност какво я интересуваше, че внучката й е развратница? Всеки със съдбата си! В днешно време думите са изгубили смисъла си. С насмешка говорят за праволинейност, строгост, честност, за морал и приличие. Всеки за себе си, такъв е законът. Освен това, нека бъдем реалисти, винаги съм ценяла тази хлапачка, защото умее да предизвиква уважение…
	— Слушайте, Шавал, смятам, че за днес се наслушах на разни… Ще се съсредоточа и ще се вглъбя, за да се пречистя. Ще се помоля за спасението на душата ви. Напуснете църквата, която осквернихте… и ще ви определя среща след някой и друг ден за делови разговор. Имам да ви предложа нещо, което би могло да ви върне благополучието. Ще се срещнем в кафенето на ъгъла на улица „Курсел“ и авеню „Ваграм“. Преди това искам да получа уверение от вас, че сте скъсали с разврата, става ли? Във владение ли сте на умствените си способности? Защото за това, което искам да предприема, имам нужда от мъж в добро състояние, мъж с бърз рефлекс, с безгрешен инстинкт, а не от сластолюбива развалина!
	— Тя ме унищожи, свършен съм, изцеден, изсушен, живея от социални помощи и пенсията на майка ми. Продължавам да играя по малко на тото, защото на човек му трябва мъничко надежда, но вече не вярвам толкова, докато задрасквам квадратчетата. Аз съм като наркоман в абстиненция. Вече не го вдигам, госпожо! Либидото ми изчезна, край, няма го! Такова шубе ме хваща при вида на мадама, че офейквам, подвил опашка.
	— Отлично! Не я размахвайте и ми обещайте нещо, ако успея да ви възстановя финансово, разбира се, обещайте да се въздържате от секс и да не позволявате да ви омайват разни курви с вид на весталки.
	— Пътищата ни не бива да се пресичат, госпожо. Ако я видя отново, ще се превърна в изгладнял вълк, знам го.
	— Но след като живее в Лондон…
	— В това се крие единствената опасност, госпожо. Единствената… Способен съм да извърша убийство, само и само да я имам още веднъж! Да проникна в дългия, тесен, влажен коридор… Да се изстрелям на седмото небе…
	Той изръмжа като див звяр в полумрака на църквата, жилите на врата му изпъкнаха като въжета, челюстите му се стегнаха, изскърца със зъби, изръмжа отново, грубо хвана с ръка члена си, изви го и очите му се замъглиха от ужас, примесен с наслада.
	Шашната, Анриет наблюдаваше как този горд мъжкар от спомените й се поклаща на молитвения стол до нея. Благодаря ти, мили Боже, че си ми спестил този грях, мърмореше тя, стиснала устни. Какво кощунство! Аз знаех как да ръководя мъжете! Подчинявах ги със здрава, достойна и благородна десница. С уважение. Желязна ръка в желязна ръкавица. Никога не съм прибягвала до този женски инструмент, до тази челюст…
	За секунда в главата й избухна ярка, жестока картина. Желязна ръкавица, стоманени челюсти… И тя каза три Отче наш и десет Аве Мария, докато Шавал, прегърбен и свит, крачеше към изхода на църквата. Преди да излезе, спря за миг и топна ръка в съда със светена вода да изпроси малко кураж.


	Беше Коледа, а тя беше сама в компанията на учебника по граматика. Имаше си половин литър червено вино, консерва сардини в зехтин, парче бри и дълбоко замразено коледно пънче, което бе украсила с три весели джуджета, открити на дъното на едно чекмедже. Спомен от отминало време, когато бялата покривка и червените свещи, великолепните подаръци от съпруга й под салфетката на всеки сътрапезник, букетите от „Лашом“, ароматизираните свещи, кристалните чаши, сребърните прибори възпяваха ликуващата радост и изобилието на Рождество Христово.
	По мушамата на кухненската маса тук-там личаха петна, отпечатъци от дъното на гореща касерола, оставена там, защото дръжката пари, а колкото до празничното й угощение, беше го свила от близкия „Ед“*. Беше сменила тактиката. Заставаше на касата, облечена като изискана дама, натъкмена в старите си тоалети, ръкавици, шапка, чанта от крокодилска кожа, слагаше на лентата пакет хляб, нарязан за тостери, и бутилка минерална вода, а в дъното на чантата й се гушеха откраднатите лакомства. На висок глас подканяше, по-бързо, ако обичате, шофьорът ми ме чака, паркирал е неправилно, докато касиерката чукаше едно евро и седемдесет и пет, примирена и впечатлена от нетърпението на арогантната старица.
	[* Верига евтини магазини за хранителни продукти. — Б.пр.]


	Такъв е животът, прошепна тя, разпечатвайки пакета с хляба. Имала съм по-добри времена и в бъдеще ще имам. Не трябва да падам духом. Само слабите губят самообладание пред изпитанията. Припомни си, драга ми Анриет, прочутата мисъл, която повтарят препатилите: „Това, което не ни убива, ни прави по-силни“.


	Тя въздъхна, наля си чаша вино и с рязък жест отвори граматиката. Насили се да прояви интерес към темата. Сви рамене. Дванайсетгодишен в прогимназията! Беше кръгла нула. По правопис, по граматика, по смятане, по история. Нито една дисциплина, в която да се прояви. Преминаваше от клас в клас, защото майка му го заплашваше и баща му вдигаше врява, но бележникът му отразяваше безславната му училищна епопея. Печални оценки и язвителни забележки от отчаяните преподаватели: „По-лошо не може да бъде“, „Безпрецедентен случай на невежество“, „Да се избягват контакти с този ученик“, „Да бъде вписан в книгата на рекордите в раздела «Мързеливци»…“, „Поне да спеше, без да вдига шум!“.
	Според Кевин Морейра душ Сантуш долмените бяха предшествениците на покритите автобусни спирки, Рим е бил построен на авеню „Исус Христос“, крал Франсоа I е бил син на Франсоа 0. Карибско море граничело с Френските кокили. Перпендикулярът бил права линия, която внезапно полудяла и започнала да се мести.
	Замисли се за Кевин. Замисли се за Шавал. Каза си, че невежеството и алчността ръководят света. Прокле времето, в което живееше, за което нямаше нищо свято, допи си виното, поигра си с един посивял кичур изтъняла косица и се зае със задачата да реформира обучението по френски език в средните класове.

	* * *

	На 26 декември в седемнайсет и десет Гаетан звънна на вратата на семейство Кортес.
	Зое се втурна да го посрещне.
	Беше сама вкъщи.
	Жозефин и Шърли бяха излезли на разходка, за да ги оставят насаме. Както всеки ден Ортанс и Гари бродеха из парижките улици, за да попаднат на някаква идея за аранжиране на прочутите витрини на „Хародс“.
	Гари вземаше със себе си айпода или фотоапарата си, вдигаше яката на сакото си, завързваше шал около врата си, пъхаше ръце в ръкавици, подплатени с вълна.
	Ортанс проверяваше дали скицникът и цветните моливи са в джоба й.
	Прибираха се щастливи или сърдити.
	Мусеха се, всеки в своя ъгъл, или се вкопчваха един в друг на канапето и не разрешаваха на никой да припарва до тях.
	Зое ги наблюдаваше и заключаваше, че любовта е нещо сложно. Постоянно се променяше и човек вече не знаеше какво да очаква.


	Когато Гаетан звънна отдолу, тя изскочи на площадката, леко задъхана и леко оглупяла. Не знаеше какво да каже. Попита го дали първо иска да остави пътната си чанта в стаята, или да пийне нещо. Той я гледаше усмихнат. Попита я дали няма трето предложение. Тя се обърка и каза, че много се притеснява…
	Той отговори, че и той също, и пусна чантата си на пода.
	Стояха лице в лице, отпуснали ръце и вторачени един в друг.
	Зое си каза, че е пораснал. Косата, устата, раменете, носът най-вече. Беше се издължил. Беше станал и по-мрачен. Гаетан си помисли, че тя не се беше променила. Каза й го и тя си отдъхна успокоена.
	— Толкова неща имам да ти разказвам — добави той, — че не знам откъде да започна…
	Тя си придаде замислено и заинтересувано изражение, за да го насърчи.
	— Само с теб мога да си говоря.
	Той я прегърна и тя си помисли, че очаква този момент от толкова време. Не знаеше какво точно да направи и й се доплака.
	Той леко сведе глава, почти се прегърби и я целуна.
	Тя забрави всичко. Задърпа го към стаята си, легнаха на леглото, той я прегърна силно, каза й колко дълго бил чакал този миг, че не знаел какво да каже, не знаел какво да направи, че Руан бил много далече, че майка му непрекъснато плачела, задето Плешивия от интернет я напуснал, но на него не му пукало, защото тя била тук и това било прекрасно… Продължи да й говори с нежни, кратки думички, предназначени само за нея, и тя реши, че всъщност любовта не е чак толкова сложно нещо.
	— Къде ще спя? — попита Гаетан.
	— Ами… при мен.
	— Хей, какви ги приказваш… Майка ти ще разреши ли?
	— Да, ама с мен на моето легло ще спи Ортанс, а ти на пода на надуваем дюшек.
	— Аха…
	Той престана да шепне във врата й и на нея й стана студено на ухото.
	— Получава се малко нелепо, а?
	— Това беше единственият начин, иначе нямаше да можеш да дойдеш.
	— Кофти — тръсна той.
	Отдръпна се от нея и си помисли, ама наистина адски кофти. На лицето му се изписа отнесено изражение, сякаш беше някъде далече, и на Зое й се стори, че има пред себе си непознат човек. Той се взря в една точка точно над дръжката на вратата и млъкна.
	Зое си каза, че любовта наистина е сложно нещо.
	Ортанс бе решила, че най-красивите авенюта на Париж тръгват от Триумфалната арка. Пак там според нея се издигаха и най-красивите сгради. Убедена бе, че именно на добре подредените им и лъскави фасади я очаква нейната гениална идея. Не можеше точно да обясни причината за тази увереност, но знаеше, че е така. Повтаряше, там, точно там, и не биваше да й се противоречи.
	От сутрин до вечер Ортанс и Гари обикаляха по авеню „Ош“, „Мак Маон“, „Ваграм“, „Фридланд“, „Марсо“, „Клебер“, „Виктор Юго“. Старателно избягваха авеню „Дьо ла Гранд Арме“ и „Шан-з-Елизе“. Ортанс ги беше задраскала — били се обезличили. Търговията, неоновите реклами, лъскавото и крещящото, бързото и безвкусно хранене бяха развалили архитектурния финес, замислен другояче от барон Осман и екипа от архитекти.
	Ортанс разправяше на Гари, че кремавият камък на сградите я вдъхновява, че сградите са одухотворени от уникалния полъх, който обветря улиците на Париж. Всяка сграда беше различна, всяка сграда представляваше произведение на изкуството и в същото време бе подчинена на едни и същи строго определени норми: фасади от дялан камък, носещи вътрешни стени, балкони на втория и петия етаж, балкони от ковано желязо по цялото протежение на фасадата, оразмерена височина на сградата според ширината на улицата. От това еднообразие се бе родил стил. Неподражаем стил, който бе направил Париж най-красивия град на света. Защо, се питаше тя, защо?
	В това се криеше някаква загадка, тайнство някакво, нещо вечно. Като костюмчето „Шанел“. Като смокинга „Сен Лоран“. Коприненото шалче „Ермес“. Джинсите „Левис“. Бутилката „Кока-Кола“. Кутията на сирената „Ла ваш ки ри“. Капакът на автомобилите „Ферари“. Правила, една-единствена линия, един и същи неизменен чертеж, прилаган неотклонно, докато се превърне в световна класика.
	Моите витрини трябва да притежават това неуловимо свойство, което да кара минувачите да спират, да се дивят, да си казват, но, разбира се! Ето това е стилът!
	Оставаше й само да открие въпросното „това“.
	Грабваше апарата на Гари и снимаше наред балкони, грубо изваяни глави, каменни конзоли, сводести прозорци, дървени входни врати. Щрихираше силуети на сгради. Във фас, в профил. Свъсила вежди, потъваше в изучаването на всеки детайл, на всяка фасада, на всяка врата. Гари вървеше подире й, съчиняваше мелодии, тананикаше до-ми-сол-фа-ла-ре. Преподавателят му по пиано му беше пошушнал тази идея: да съчинява кратки музикални фрази, застанал пред входа на метрото, пред гълъб с прекършено крило или пред някой великолепен паметник. Да носи неизменно нотите в главата си и да ги пуска да летят. Добре ще е да му изпрати картичка от Париж. Да му покаже, че мисли за него, че е щастлив, че го е срещнал, че откакто се е запознал с него, вече не се чувства сам. Че се чувства мъж… Мъж с косми, с проблеми с момичетата, с брада, която пуска или бръсне, с момиче, което сваляш или не. Прекрасно беше, че има такъв човек до себе си…
	И той си тананикаше с леко сърце.
	Имаше моменти, в които изнервяше Ортанс, друг път тя се смееше или го молеше да престане — била й дошла идея. След което, пуф, въздъхваше тя, идеята била отлетяла. И Гари я прегръщаше, престани, стига си мислила, или я окуражаваше, идеята сама ще се появи като по чудо. Отпусни се, поеми си дъх, отпусни се. Толкова си се стегнала, че не можеш да си поемеш дъх…
	Следваха един неизменен ритуал. Разхождаха се. Ортанс спираше, прокарваше гальовно ръка по светлия камък на някоя сграда със затворени очи, проследяваше с върха на пръстите всяка извивка, вдлъбнатина и издатина, наслаждаваше се на гладката повърхност, опипваше настойчиво, все по-настойчиво, като магьосник, който размахва вълшебната си пръчица.
	Гари шепнеше, че било лудост да се вторачва в каменни късове. Цитираше Ернест Ренан, който твърдял, че остров Гранд в Бретан бил зачеркнат от картата, след като барон Осман извадил всичкия камък и затворил кариерите, за да построи красивите парижки сгради.
	— Морално ли е според теб, а? Да унищожиш цял един остров, за да построиш град?
	— Пука ми, след като се е получила тази красота. От цял свят идват да видят Париж. Тъй че остров Гранд, какво да говорим… С една дума, не ме интересува.
	— За теб всичко, което блести, е злато!
	— За мен всичко, което блести, е красиво… Особено когато става дума за Париж.
	— Освен това е бил ужасно претенциозен, бил е толкова барон, колкото аз съм танцьорка на канкан!
	— И за това не ми дреме! Мълчи!
	— Целуни ме…
	— Дори не си го и мечтай, докато не открия това, което търся!
	Тогава той започваше да свирука мелодията за камъка имигрант, предаваше плача на камъка, изтръгнат от кариерата си и оплакващ изгнаническата си съдба с мръсния градски въздух, с графитите, с кучето, което го препикава, вдигнало крак, окайваше се, че е принуден да се превърне в анонимен камък, издялан и напаснат някъде, който никога вече няма да усети водния прах от разбиващите се вълни на родния остров.
	Ортанс или не му обръщаше внимание, или го хокаше.
	От време на време той изчезваше. Изпаряваше се на ъгъла на улица „Маргьорит“ и булевард „Курсел“, влизаше в „Едиар“ и купуваше всякакви шоколади и плодови желета, заговаряше продавачката креолка, която хвалеше сушения ананас, или сядаше на някой роял на улица „Фобур Сент Оноре“ № 221, точно срещу зала „Плейел“, и пръстите му бягаха по клавишите в леки импровизации.
	Ортанс размишляваше.
	Той отново изчезваше. Пресичаше улицата, буташе вратата на магазина „Мариаж“ и потъваше в свещеното царство на чая. Опиваше се от аромата на черните, белите, зелените чайове в големи червени купи, които му предлагаше сериозен млад мъж. Кимаше съсредоточено, избираше някоя смес, пресичаше авенюто и нахълтваше в Дома на шоколада, където потъваше в сладки мечтания…
	В края на краищата му се налагаше да търчи, за да догони Ортанс.
	— Но защо? Защо? — недоумяваше Гари, подавайки на любимата си шоколадова пралина. — Защо обикаляш постоянно тези сгради от дялан камък? Пълна безсмислица! По-добре обикаляй музеите, художествените галерии или букинистите. Там е пълно с идеи. С лопата да ги ринеш!
	— Защото от съвсем малка обичам красотата на парижките сгради и да вървя из Париж, за мен е равносилно да стъпвам върху художествено произведение. Не виждаш ли красотата на всеки уличен ъгъл?
	Гари свиваше рамене.
	Ортанс помръкваше. Все повече с всеки изминал ден.
	Двайсет и шести декември мина.
	Минаха и 27-и, 28-и, 29-и, 30-и…
	Двамата продължаваха да крачат из Париж в търсене на идеята.
	Гари престана да си тананика. Престана да снима божествените фасади. Престана да купува портокалови парченца, напоени с шоколад, и захаросани кестени. Не правеше опити да я целува. Даже не слагаше ръка на рамото й. Искаше почивка. Чаша топъл шоколад в „Ладюре“ и ягодова целувка. Или да седнат в някое кафене и да хапнат по един „Пари-Брест“*, изобилно полят с крем шантили.
	[* Сладкиш с крем във формата на велосипедно колело, създаден през 1891 г. от сладкаря Луи Дюран в чест на колоездачната обиколка Париж — Брест — Париж. — Б.пр.]


	Тя запушваше уши и упорито продължаваше да върви напосоки.
	— Не си задължен да ме придружаваш — отвръщаше, удължавайки крачка.
	— А какво друго да правя? Да тичам подир мадамите по крайбрежните улици на Сена, да наглеждам Зое и Гаетан, да хрупам пуканки сам пред огромния екран? Не, благодаря… с теб поне се проветрявам, гледам автобуси, кестени, кръстовища, обществени чешми, дар от филантропа Ричард Уолъс, тук хапна парче шоколад, там подрънкам на пиано… и на края на ваканцията ще мога да твърдя, че познавам Париж. Във всеки случай красивия Париж, буржоазния и охолния Париж… Не другия Париж, Париж на лъкатушните улички, които миришат.
	Ортанс заковаваше на място, взираше се дълго в лицето му, пускаше най-красивата си усмивка и обещаваше:
	— Ако открия моята идея, ще ти се отдам.
	— Наистина ли? — питаше Гари, вдигайки подозрително вежди.
	— По` истина няма накъде — уверяваше Ортанс, доближавайки се толкова близо до него, че той долавяше топлия й дъх на устните си.
	— Тогава обаче — отвръщаше той, отскачайки, — може би пък аз няма да искам. Може би ще съм намерил момичето, което…
	— О, Гари, моля те! Не започвай пак!
	— Желанието е мимолетно, _my lovely one_, затова трябва да сме готови да го грабнем в момента, в който се появи. Откъде мога да съм сигурен, че утре ще ме завари на същото място…
	— Това означава, че желанието ти е много мизерно, а на мен такова не ми трябва!
	— Желанието е непредвидимо, мимолетно, иначе няма да е желание, а рутина.
	Той правеше още един пирует и се отдалечаваше.


	Най-сетне, на 31 декември духът се прояви.
	Един от онези зимни дни, в които нощта се спускаше внезапно над покривите, когато светлосиният въздух посивява и студът се надига и кара минувачите да потреперят…
	Ортанс седеше на една пейка, увесила нос, свила устни в недоволна гримаса.
	— Остават ми само двайсет и четири часа, Гари, само двайсет и четири часа, ако не ми хрумне идея, ще хъмкам и мрънкам, когато мис Фарланд ме потърси по телефона. Все едно съм огромен кит, изхвърлен на пясъка, който с мъка си поема въздух.
	— Един горд, сиво-бял кит, сиво-бял кит, сиво-бял кит, със зъби бели и свежи като капки дъжд, капки дъжд, капки дъжд — затананика Гари по мелодията на „Жълтата подводница“, подскачайки около пейката.
	— Престани, зави ми се свят от теб!
	— Свежи като капки дъжд, като капки дъжд!
	— Престани, ти казвам! Ако мислиш, че си много забавен…
	— Сиво-бял кит, сиво-бял кит!
	Ортанс се изправи и протегна ръка към устата му, за да го накара да я затвори.
	Ръката й замръзна във въздуха и Гари си помисли, че го поздравява за пеенето. Поклони се, очаквайки аплодисменти, престори се, че размахва във въздуха три пъти въображаема мускетарска шапка, звънливо припявайки, благодаря, благодаря, прекрасна госпожо! Сърцето ми радостно подскача при мисълта… но бе грубо прекъснат:
	— Не се прави на идиот! Жозиан и Младши идват насам!
	Той се обърна и забеляза детето и майка му, които крачеха към тях.
	— А, това ли било — разочаровано продума той, — аз пък си въобразявах, че…
	— Майната му! На всичко отгоре ще трябва да приказваме с червената бобена шушулка!
	— Прекаляваш! Хлапето е страхотно.
	Той се тръшна на пейката до Ортанс и изчака майката и синът да доплуват до тях.
	— Колко тъпо, дадох фотоапарата на майка ми, сега щях да ги снимам…
	— Една дебелана със сина й в Париж! Изумително!
	— Какво ти става! Адски си досадна! Заклевам се, утре ще се разхождаш самичка! Писна ми! Успяваш дори да загрозиш Париж, такава непоносима мърморка си!
	И той й обърна гръб, търсейки да заговори някоя красива девойка само за да ядоса сприхавата Ортанс.
	— Представяш ли си, днес е 31-ви! Утре е 1 януари, аз все още нямам никаква идея, а ти искаш да цъфтя от щастие, да правя циганско колело, да си свирукам с теб!
	— Казах ти и пак ти повтарям: отпусни се, не се вторачвай само в това, отпусни се! Но не, ти продължаваш да си блъскаш мозъка!
	— Млъквай, идват! Усмихни се! Не искам да ни сварят да се дърлим!
	— Лицемерка на всичко отгоре!
	Жозиан ги забеляза и им изпрати лъчезарна усмивка на щастлива жена. Всичко бе под контрол. Хлапето й, дегизирано като бебе, гризеше бисквита и се лигавеше, слънцето хвърляше сетен лъч иззад плочестия покрив на една сграда, свежият въздух зачервяваше лицата, бяха тръгнали към дома, щеше да изкъпе Младши, опитвайки с лакът водата, щеше да го насапуниса със специален овесен сапун за чувствителна кожа, щяха да си гукат, той щеше да се киска щастливо, увит в затоплената хавлия, щеше да й изпраща въздушни целувки, животът бе хубав, хубав, невероятно хубав…
	— Хей, добър ден, вие двамата! — поздрави тя, слагайки спирачката на количката. — Кой весел вятър ви довя дотук?
	— Един зловонен полъх — отвърна Гари. — Ортанс е на лов за идеи, зяпайки витрините на парижките магазини, а аз й правя компания. Поне се опитвам…
	— И какво по-точно търсиш, красавице моя? — обърна се Жозиан към потъмнялата като буреносен облак Ортанс.
	— Търси някаква идея, но не може да я улови. Сърдита е на целия свят, да те предупредя…
	Ортанс извърна глава, за да не отговаря.
	— И къде по-точно я търсиш въпросната идея? По кестените ли? Или на терасите на кафенетата?
	Ортанс сви рамене.
	— Не! — отвърна Гари. — Тя си представя, че идеята ще изникне ей така изведнъж, от шпалира от сгради. Взира се в камъните, милва ги, рисува ги, научава ги наизуст. Изглежда идиотско, но е факт!
	— Аха! — учуди се Жозиан. — Мисъл, която се ражда от камъка. Не схващам много добре, но нали не съм много умна…
	Съвсем си задръстена, каза си наум Ортанс. Достатъчно бе да се види как се е наконтила! Спестовна домакиня, която чете глупави сантиментални романчета и се облича от щанда за по-едри жени…
	Младши изплю олигавената си бисквита и заяви:
	— Ортанс е права. Сградите са великолепни… И вдъхновяващи. Аз, който ги съзерцавам всеки ден на път за парка, няма да се уморя да им се любувам. Толкова са еднакви и в същото време съвсем различни.
	Ортанс вдигна глава и огледа червената бобова шушулка.
	— Я виж ти, Джуджето страшно е напреднало. Не говореше така, когато обядвахме у вас на Коледа.
	— Тогава се преструвах, че съм бебе, за да доставя удоволствие на майка ми! — обясни Младши. — Тя сияе от щастие, когато дърдоря глупости, и тъй като я обичам най-много на света, полагам усилия да се правя на дебил.
	— Аха, ясно! — заяви Ортанс заинтригувана, без да изпуска от очи детето. — И много ли думи знаеш, които не ни казваш?
	— Страхотно много, мила госпожо! — заяви Младши, разсмивайки се от сърце. — Мога да ти обясня например защо харесваш тези сгради с позлатени фасади. Помоли ме любезно и ще ти обясня.
	Ортанс се подчини, защото искаше да чуе теорията на Джуджето.
	— Красотата на тези сгради е в детайла — обясни Младши. — Всички са различни, а изглеждат по един и същи начин. Детайлът е подписът на архитекта. Не му е било възможно да наруши общия изглед, затова се е постарал да изведе разликата, да я подчертае чрез детайла и по този начин да изрази своето виждане. А детайлът е променил всичко. Той е бил като подпис, поставен върху зданието. Детайлът създава стила. Intelligenti pauca. Fiat lux. Dixi*?…
	[* Intelligenti pauca. Fiat lux. Dixi (лат.) — За тези, които разбират, са нужни малко думи. Нека бъде-светлина! Казах. — Б.пр.]
	Ортанс приклекна до бебешката количка и целуна обувчиците на детето. Стисна ръчичката му. Живо се изправи. Целуна Гари. Целуна Жозиан. Поиска да целуне и небето, но тъй като това бе невъзможно, затанцува радостно, повтаряйки: „Един горд, сиво-бял кит, сиво-бял кит, сиво-бял кит, със зъби бели и свежи като капки дъжд, капки дъжд, капки дъжд…“.
	— Благодаря ти, Трошичке! Благодаря! Благодаря! Ти току-що откри идеята! Ти си гений!
	Младши се изкикоти, развеселен.
	Протегна крака, протегна ръце, протегна устни към девойката, която го провъзгласи само преди миг за Принца от приказките, Учения принц, Принца на чудесата.
	Освен това вече не беше Джуджето, беше се превърнал в Трошичката.

	* * *

	— Какво криеш под палтото си? — полюбопитства Шърли, обръщайки се към Жозефин. — Много е издуто тук… странно. Сякаш си бременна, но само от едната страна!
	Пътуваха в метрото. Бяха тръгнали да зяпат витрините на Швейцарското село*. Да се насладят на красивите мебели в антикварните магазини, после да се помотаят из парка „Шан дьо Марс“, спирайки тук и там, да се забавляват, наблюдавайки туристите, скупчени в подножието на Айфеловата кула, да преброят колко са японците, американците, англичаните, китайците, мексиканците и папуасите, да се насладят на прекрасната гледка от двореца Трокадеро и накрая да се приберат бавно пеша, минавайки по улица „Паси“, спирайки пред всяка витрина — такава беше целта на разходката им в този 31 декември.
	[* Пасаж с антикварни магазини, предлагащи произведения на изкуството от XVII век нататък. — Б.пр.]


	За да приключат годината красиво.
	Но и да си направят равносметка.
	Да видят какво са пропуснали да си споделят. Последните признания, които разцъфват, докато разглеждаш бронзова статуетка на Клод Гале, масичка за четене в стил Луи XV или канапе от големия мебелист Жорж Жакоб от позлатено дърво, боядисано впоследствие в тюркоазеносиньо. Да се превъзнасяш, каква красота, каква красота, и с тъничък гласец да вметнеш, ах, забравих да ти кажа, че… докато приятелката довереница, запленена от ценната вещ, не отделя очи от нея и едва си дава труда да отговори, за да те насърчи да продължиш излиянието си.
	— Вземам бутилка вода…
	— За какво ти е?
	— В случай че ожаднеем.
	— В случай че ожаднеем? Ще седнем в някое кафе! Що за идея!
	— Хрумна ми, че след обиколката на антикварните магазини можем да минем през университета… да взема една папка. Имам да подготвям една лекция. Нали все пак трябва да си заработвам заплатата…
	— На 31 декември? Университетът не е ли затворен?
	— Не. И не е много далече от Швейцарското село. На същата линия на метрото е…
	Шърли сви рамене и отвърна, всъщност защо не?
	Жозефин въздъхна с облекчение.
	— Освен това бих могла да снимам работното ти място — добави Шърли с усмивка.
	— О, зданието не е от най-красивите.
	— Така ще убия времето, докато ти си заета вътре… пък и след като Гари ми даде апарата си, нека го използвам.


	— Значи, чакаш ме тук? Ще се върна след минута.
	— Не мога ли да вляза с теб?
	— Предпочитам да не идваш.
	— Но защо?
	Заинтригувана, Шърли отстъпи, пусна Жозефин да мине и я видя да пресича фоайето на факултета, наблъскано с табели с обяви, големи кошчета за боклук, маси, столове, сандъчета с оклюмали, анемични зелени растения. Жозефин се обърна и й махна с ръка, сякаш да я отпрати. Шърли направи крачка назад и направи снимка на голямата стъклена фасада. След което се върна, промъкна се във фоайето, потърси с поглед Жозефин, но не я откри. Кдкво ли прави? Какви са тези загадки? Да не отива на любовна среща? И не иска да ми каже?
	Прекоси фоайето, без да вдига шум, и се вцепени.
	В един ъгъл Жозефин се бе навела над едно хилаво растение с набръчкани листа. Видя я да вади от джоба си лъжица и да копае покрай стъблото му, говорейки му тихо. Шърли не можеше да чуе какво му приказва, но виждаше мърдащите й устни. Жозефин деликатно отстраняваше умрелите листа, докосваше свежите, бършеше ги с носна кърпа, изправяше пръчката, която прикрепваше растението, завързваше го по-здраво, без да спира да говори. Напомняше на домакиня, възмутена от нехайното отношение към растението. Извади от джоба си бутилката минерална вода и я изля внимателно, изчаквайки търпеливо и последната капка да попие и почвата да поеме живителната влага.


	Жозефин се изправи и потърка кръста си. Шърли реши, че се приготвя да си тръгне, и се скри зад една бетонена колона. Жозефин продължи заниманието си, наведе се и зачовърка пръстта на саксията, отново се изправи и промърмори няколко думи. Пак се наведе. Мушна пръст, за да провери дали влагата е достатъчна. Леко премести саксията, за да я огрее малко светлината на сивия, последен декемврийски ден. Доволно огледа свършеното. На лицето й светна усмивка на грижовна медицинска сестра. Усмивка на човек, сторил добрина.
	Шърли нагласи в кадър лицето на приятелката си и щракна няколко пъти да запечата неясната, смътна усмивка, която осветли лицето й и му придаде религиозна тържественост. После се измъкна, прекоси фоайето и излезе да я дочака навън.
	След като Жозефин излезе от сградата, издутината под палтото й беше изчезнала и тя вървеше с празни ръце.
	— Не намери ли папката?
	— Не.
	— И по пътя май изгуби някъде бутилката?
	— О — отвърна Жозефин, пламвайки като божур и прокарвайки ръце по хълбоците си, сякаш търсеше бутилката.
	— Умирам от студ. Да знаеш някъде наблизо място, където можем да изпием по един горещ чай със сладки?
	— Може да отидем в „Карет“ на площад „Трокадеро“. Предлагат най-вкусния топъл шоколад на света, прекрасни бисквитки… освен това има и много красиви бели настолни лампи, светлината им напомня мекия, топъл пламък на свещ…


	Пресякоха парка „Шан дьо Марс“, минаха по моста „Йена“, прекосиха площад „Варсови“ и тръгнаха напряко през градините на „Трокадеро“. Умърлушените от зимата зелени площи образуваха големи жълти петна, които туристите тъпчеха безцеремонно; картонени чашки, кутийки от сода, цигарени фасове се търкаляха по чакълените пътеки, изоставен пуловер висеше на облегалката на една пейка, децата се гонеха и надаваха индиански викове, размахвайки гордо коледните си подаръци, получени от родителите им. Блъскаха се, деряха гърла, изкривили лица в каруцарски гримаси, всеки се стремеше да уплаши другия.
	Шърли снима последователно кавказки орех, цариградски лешник, храстовидно лале от Вирджиния, сибирски бряст, японска акация, индийско орехче.
	Жозефин я наблюдаваше, зяпнала от учудване.
	— Ама откъде знаеш имената на дърветата?
	— Баща ми… От съвсем малка ме разхождаше из градините и парковете и ме учеше да познавам дърветата и храстите. Говореше ми за кръстоски, присадки, корони, клонки, разклонения, вторични коренчета, брадати корени. Ще ги помня, докато съм жива… Когато Гари проходи, на свой ред го развеждах из лондонските паркове. Научих го да разпознава дърветата, да ги прегръща, за да черпи от тях сили, повтарях му, че когато му е тежко на душата, няма по-добри слушатели, довереници и съветници от вековните дървета, които ще го окуражат и ще прогонят мрачните му мисли… Затова той толкова обича да се разхожда из парковете. Станал е истински горски човек.
	Настаниха се на една маса в „Карет“ на чаша горещ шоколад, сълзици и целувки, сред малките бели лампи, които осветяваха залата приглушено и меко, като в църква. Шърли постави фотоапарата на масата, подпря брадичка с ръка и проследи с очи кльощавите и намусени сервитьорки, които сновяха напред-назад с поръчките. Жозефин поиска да разгледа заснетото от Шърли. Коментираха всяка снимка, възклицавайки и побутвайки се с лакът при вида на някой пропуснат детайл.
	— Ами това? Какво е? — попита Жозефин, стигайки до снимката на наведената жена, заснета в гръб.
	— Ще видиш…
	Шърли превъртя една поза, после още една и още една.
	Жозефин отвори уста, изненадана, и се изчерви.
	— Това съм аз…
	— Ти, заета да вършиш тайни неща!
	— Ами, защото…
	— Страхуваше се, че ще ти се присмивам?
	— Малко…
	— Това е напълно в стила ти, Жо. Готова си да прекосиш целия Париж, за да полееш едно нещастно растение!
	— Нека ти обясня, направих го, защото точно на него никой не обръща внимание. Не са го посадили в сандъчето при останалите, поглеждат го, когато се сетят, а не се сещат достатъчно често. Особено през ваканциите… Всеки път когато ходя във факултета, минавам покрай него и го поливам, преди да продължа нагоре.
	— Да ти кажа, Жо, точно заради такива неща те обичам до полуда.
	— Уф! Страхувах се да не ме вземеш за глупачка! Ще разгледаме ли другите снимки? Например тези с Гари и Ортанс? Мислиш ли, че можем да го направим?
	— Не е много редно, но и аз умирам от желание да ги видя!
	Заредиха се снимките с Гари, който вървеше след Ортанс из парижките улици. Ортанс рисува на една пейка, Ортанс начумерена, Ортанс гледа в обектива и присмехулно докосва с палец върха на носа си, великолепно бяло пиано, изложено на витрина, щанд за шоколади, едър план на шоколад с шамфъстък, лек лимонов крем, намазан върху лешникови сладки, шоколадов мус, украсен с парченца шоколад, редица черни кутии, червени кутии, желирана яребица, фасади на сгради, балкони от ковано желязо, пирамидална украса на покрив, каменни фризове, още фасади и…


	Засмяната физиономия на мъж с чаша бира в ръка.


	Шърли изпусна апарата, сякаш беше тежък камък.
	Жозефин я изгледа изненадано.
	— Какво има?
	— Мъжът… на снимката…
	Жозефин взе апарата и разгледа мъжа с красивите мустаци от бирена пяна. Гордо изправен, здрав мъж, с вроден чар, мъж, който очевидно не познаваше страха и посрещаше живота, без да трепне. Прекрасен мъж със здрави мишци и ръце на артист.
	— Какъв красавец, я ми кажи… И наистина изглежда… как да кажа, изпълнен с увереност, чувства се добре в кожата си. Приятел на Гари ли е? Според мен е доста по-възрастен от него. Има ли други негови снимки?
	Без за продума, Шърли превъртя бутона и двете видяха още снимки на мъжа с мустаците от бирена пяна. В някакъв супермаркет. Там беше без мустаци. На ръката си бе провесил метална кошница, пълна с бурканчета, кутии, кисели млека, кутии прясно мляко, ябълки, портокали. Гари се правеше на клоун, усмихнат широко, от ухо до ухо, размахвайки връзка броколи.
	— Приятел на Гари ли е? — повтори въпроса си Жозефин, учудена от реакцията на Шърли, която гледаше безмълвно и натискаше бутона механично.
	— По-лошо…
	— Не разбирам. Държиш се така, сякаш е настъпил краят на света.
	— Жозефин, мъжът от снимките…
	— Да?
	— Е учителят му по пиано!
	— И какво от това? Очевидно се разбират отлично. Неприятно ли ти е?
	— Жозефин…
	— Някое и друго обяснение ще ми дойде добре, иначе никога няма да разбера!
	— Това е Оливър. Моят Оливър…
	— Мъжът, с когото си се запознала на плуването.
	— Да. Същият.
	— И в когото си влюбена?
	— Той е учителят по пиано на Гари! Същият, за когото непрекъснато ми говори, без нито веднъж да е споменал името му, казва „той“, казва „него“, казва през смях „маестрото“… или, ако случайно го е казал, не съм го чула. Не съм искала да го чуя. В Лондон има стотици учители по пиано, защо трябваше да попадне точно на него?
	— Но той има различна роля…
	— Гари е дискретен в това отношение, но аз долових колко е важен този човек за него. Не е имал баща, Жо, има нужда от мъж насреща си.
	Каза го с болезнената изненада на жена, която за пръв път си дава сметка, че й липсва едната ръка. Че не е в състояние да се справи с всичко. Че безкрайната й любов се е натъкнала на студена и неподатлива преграда, която я е отхвърлила, поставяйки я на мястото й на най-обикновена майка.
	— За пръв път има приятел истински мъж, не някой младеж, а мъж, с когото се чувства сигурен, с когото говори, на когото се доверява и който, освен всичко останало, му преподава това, което обича. Много пъти съм му предлагала да ме запознае с него, но той неизменно отклоняваше предложението, казваше: това си е моят живот, не желая да се месиш… Той е негова собственост, Жо, частната му собственост! И се оказва, че навлизам в неговата територия.
	— Но ти не си знаела!
	— Сега вече знам. И знам, че повече не бива да се срещам с него. Никога!
	Тя превърташе една по една снимките на мъжа с канадката, все едно спускаше върху лицето си черен вдовишки воал.
	— Беше толкова хубаво, а вече свърши…
	— Не говори така. Може би Гари ще разбере.
	— Не. Гари не е стигнал възрастта, в която човек разбира. Той е във възрастта на нетърпението и на ненаситността. Иска всичко или нищо. Не иска да дели. Оливър е неговият приятел и в никакъв случай не може да бъде и моят. Няма да го дели. Точно сега е открил независимостта, сега гради живота си. Аз го чувствам и така е правилно… Дълго време живяхме като сиамски близнаци. Смеехме се на едни и същи шеги, мислехме еднакво, разбирахме се от половин дума… С Оливър той създава нещо свое. Има нужда от това, както има нужда да диша, и не искам да го задушавам. Ще се оттегля. Край.
	Тя бутна настрана чинията с целувки и поклати глава.
	— Но… — поде Жозефин колебливо — не мислиш ли, че…
	— Край, Жо, темата е приключена!
	Внезапно малките лампи с кремави абажури помръкнаха, изгубиха мекия си топъл блясък, нежността си, станаха смразяващо бели, мрачни. Като изражението на Шърли.

	* * *

	Зое беше влюбена. Пееше си, тормозеше Дю Геклен, стискаше муцуната му, мачкаше ушите му, повтаряше: нали знаеш, че те обичам! Знаеш, че те обичам, след което го пускаше, търчеше из апартамента, смееше се, вдигнала високо ръце, увесваше се на врата на любимия си, питаше го жестоко синьо ли харесваш, или нежно синьо, не дочакваше отговора, нахлузваше сива тениска, открадваше целувка, вечер си слагаше капка парфюм зад ушите със загадъчно изражение, сякаш беше талисман, гаранция за вечната любов на обожателя й. Гаетан не я изпускаше от поглед, стараеше се да бъде в унисон. Не беше свикнал на такива изблици на радост и се случваше понякога да не уцели, тогава смехът му звучеше пресилено и неуместно. Долавяше фалшивия си смях и млъкваше, смазан от опасението да не стане за смях. Заключваше си устата с надеждата да си възвърне обичайната сериозност и чувството си за себеуважение. Беше като цирков номер, веселият и тъжният клоун се редуваха и Жозефин, която не изпускаше от очи възбудената си дъщеря, се молеше да не остане разочарована. Прекалената й радост я тревожеше.
	Тази вечер, прибирайки се от „Карет“, видяха Зое да прелита из апартамента като пеперудка, спирайки пред някое огледало да провери прическата си, да види как стои якичката, дали джинсите са точно толкова дълги, колкото трябва, после да продължи полета си, тананикайки си животът е прекрасен, животът е прекрасен и аз съм влюбена като… като птичка! Гаетан, притихнал и объркан от развоя на събитията, които всъщност бе предизвикал, се опитваше да създаде впечатление, че поема отговорността за това огромно щастие.
	— Ходихме на кино и на връщане се разминахме с новодомците! — провикна се Зое, тръшкайки се на единия край на канапето. — Господин и госпожа Боасон и двамата им синове с невиждащи погледи, в асансьора срещнахме също и мъжката двойка, които отиваха на новогодишно тържество накипрени, натъкмени, парфюмирани, ама толкова силно, че едва не се задушихме в кабината на асансьора! Нали така, Гаетан, така си беше, нали! Кажи, че беше така, иначе мама няма да повярва…
	— Наистина беше така — промълви Гаетан, усвоил поддържащата си роля.
	— И докато ви чакахме, приготвихме яденето!
	— Готвили сте! — извика Жозефин.
	— В тавата от фурната сложих бутчето, намазах го с масло, поръсих го с морска сол, розмарин, мащерка, набучих две глави чесън в крехкото розово месце и сварих отделно картофи и зелен фасул. Почти всичко е готово и ти няма какво да правиш, мамо, а, щях да забравя, ще дадем кокала на Дю Геклен. Не виждам защо и той да не отпразнува края на годината…
	— А той къде е, старият Дуг? — попита Жозефин, изненадана, че не се е хвърлил отгоре й да я посрещне, както обикновено.
	— В кухнята, слуша джаз по радиото и по всичко личи, че много му харесва!
	Жозефин отвори вратата на кухнята.
	Легнал на пода, Дю Геклен слушаше _My favourite things_ на Джон Колтрейн, мърдайки уши. Облегнал глава на изпружените си предни лапи, той дори не се обърна, игнорирайки досадницата.
	— Чудна работа, това куче е истински меломан — отбеляза Жозефин, затваряйки вратата.
	— Нормално, мамо, след като първият му стопанин е композитор.
	— А къде е Ортанс?
	— В стаята си. С Гари. Вдъхновението я е осенило, задъхва се от щастие и раздава целувки наред. Няма да е лошо да се възползваш и ти.
	— И каква е идеята?
	— Обеща да ни я съобщи на вечерята. Искаш ли да седнем на масата?
	— Но теб не те сдържа на едно място, любов моя!
	— Защото искам да празнуваме, да бъде идеалният празник, нали, Гаетан?
	Гаетан кимна, за кой ли път потвърждавайки думите й.
	Останала сама в антрето, Шърли реши да бъде усмихната. Като се усмихва, човек наистина се развеселява, убеждаваше се тя. Да престана да мисля за канадката на червени карета, да престана да го наричам на малко име, да не чувствам повече топлата му ръка върху моята, погледа му, търсещ устните ми, устните му, които карат моите да потръпват и които лекичко захапвам, преди да ги целуна. Забранено щастие отсега нататък. Да си повтарям повече не, повече не, повече не. Да не позволявам повече на сърцето ми да прелива, да не очаквам повече часа на срещата, пришпорвайки стрелката на секундите, да престана да дебна колелото му, да не ми пада сърцето в петите, да не си представям ръката ми на рамото му, ръката ми, която го гали по гърба и се губи в косата му, прокарва пръсти в къдравата му коса.
	Повече не…


	— Да ти помогна ли? — обърна се Шърли към Зое.
	— Ако искаш… Да сложим ли пъстрите чинии и приборите със седефени дръжки?
	Тя се въртеше покрай масата, изпращаше целувки на Гаетан, тъжен и бледен, прелиташе от място на място, слагаше тук чаша за вино, там за вода или за шампанско.
	— Защото ще пием шампанско, иначе празникът няма да е истински!
	Шърли тръсна глава, за да прогони рояка пчели убийци, които жужаха в ушите й. Да забрави, да забрави, да се преструва пред Гари. Да му отстъпи мястото. Да се оттегли напълно.
	— Ще се леят реки от шампанско — подкрепи тя Зое с весел тон, който се пречупи в края на фразата.
	Гаетан вдигна глава. Бе доловил фалшивата нотка, същата, която толкова често го бе издавала, и с очи я попита, и вие ли?
	Шърли изгледа със сериозно изражение малкия годеник, който трябваше да изглежда пораснал. Седеше в хола, над апартамента, в който бе живял заедно с баща си… В очите му прочете, че не може да не мисли за онова време, да надава ухо за стъпки, които никога вече няма да чуе. Познаваше разположението и можеше да се движи из жилището с кърпа на очите. Пред погледа му все още е мястото на детското му легло, в което заспиваше, често проклинайки баща си. Бащата, който вече го няма и който му липсва. Понякога се случва да ни липсват, дори да са престъпници или недостойни бащи. Затова Гаетан се смее не на място или не от сърце. Затова се лута и се препъва между ролята на заблуден син и на влюбен. Не знае как да върви направо. Душата му копнее да се освободи от тежката мъка, но раменете му не са достатъчно яки, за да я отхвърли отведнъж. Затова колебливият му поглед, изпълнен с тъга, поглед, който се обръща навътре и се изолира от света, броди, без да спре из хола.
	Тя долови всичко това, наблюдавайки Гаетан, седнал сковано на канапето.
	Почувства се като негова близначка. Тя, дръзката жена, която винаги се бе защитавала и бе отблъсквала вражеските нападения, но която едно бодване в сърцето успяваше да сломи.
	Постави приборите със седефени дръжки на бялата покривка и застана до него, възползвайки се от отсъствието на Зое и Жозефин, които бяха отишли в кухнята, заети да метнат във фурната ухаещото на подправки бутче, взе ръката му и каза, разбирам, разбирам какво се върти в главата ти. Той я изгледа несигурно, тя докосна челото му, отметна един кичур коса, тихо прошепна, можеш да си поплачеш, ще ти олекне, да знаеш… Той поклати отрицателно глава, сякаш да каже, момчетата не плачат, още повече влюбените момчета! Благодаря все пак, че ме подкрепихте… Постояха дълго така, мъка до мъка, допрели глави, Шърли прегърна слабичкото момче, принудено да играе мъжка роля, и подкрепяйки се взаимно, двамата споделиха раздиращата ги мъка.
	Когато се отдръпнаха един от друг, на устните им трепкаше лека усмивка. Гаетан измънка, благодаря, сега съм по-добре… Шърли разроши косата му и на свой ред му благодари. Той я изгледа учудено и тя добави, добре е човек да има с кого да сподели. Той недоумяваше за какво споделяне става дума. Досети се, че тя му е доверила някаква тайна, която го е обогатила, направила го е специален, и самоуважението му нарасна; тя му се бе доверила и дори да не беше съвсем наясно, нямаше значение. Вече не беше сам и тази мисъл го успокои, а тревогата, свила гърлото му в момента, в който отново прекрачи прага на сградата и отново видя фоайето с огромните огледала, стълбището и асансьора, се стопи и той пак се усмихна. Този път усмивката му бе спокойна и уверена. Изправи глава, леко смутен от откраднатия миг на интимност, и попита, масата готова ли е, отново навличайки одеждите на безстрашен влюбен, и Шърли неочаквано избухна в силен смях, примесен с глухия плач на сбогуването с мъжа с мустаци от бирена пяна.
	Двамата знаеха, че вече са приятели.


	Ортанс се хвърли на стола си и тропна с лакти по масата, от което чашите и чиниите се раздрънчаха.
	— Приключих! Сложих точка! Готово! Гладна съм като вълк!
	Жозефин, заета да разрязва бутчето, спря за миг, вдигнала ножа във въздуха, и попита:
	— Може ли да ни посветиш в тайната?
	— Ами ето… — оживи се Ортанс, подавайки чинията си с молба да й сервират един хубав резен алангле. — Темата на представянето ми на две витрини: _Rehab the detail_… с други думи, „Да реабилитираме детайла“. На английски звучи по-добре. На френски все едно става дума за курс за лечение на наркомани!
	Тя си взе от малките задушени картофки и от зеления фасул, поля ги със сос, облиза се, изръмжа от удоволствие при вида на вдигащото пара ядене и продължи да обяснява:
	— Значи, отправната ми точка бяха еднаквите сгради на барон Осман. Гари е свидетел…
	Гари въздъхна, играейки си със своя телефон и с този на Ортанс, които, поставени върху бялата покривка, напомняха на две плочки домино.
	— Колко време изгубихме само да зяпаме тези ужасни сгради — измърмори той. — И това ако е ваканция!
	— Продължавам. Тези фасади априори са съвсем еднакви, но всъщност всяка е различна, сама за себе си. Защо ли? Защото всяка една носи детайлите, сътворени от архитекта, съвсем дребни детайли, които придават неповторимия стил на общата картина… И при модата важи същият принцип. Дрехата не е нищо. Дрехата е неинтересна, плоска, дрехата не може да се възвиси, да бъде забелязана без Детайла. Детайлът й придава нотката на аристократизъм, слага окончателния подпис, възвисява я… Разбрахте ли, балами?
	Слушаха я, заинтригувани. Тя съчетаваше женствеността и финеса на парижанката с безпогрешното око на брадатия маестро, който драска с въглена в търсене на единствената вярна линия.
	— И така, продължавам… Първа витрина, в левия ъгъл жена, облечена според правилата — хубаво черно палто, черни боти с нисък ток, дамска чанта в кралско синьо, черен чорапогащник, полата също в кралско синьо, косата пусната, лицето бледо. Красива, добре облечена, както е прието. Но всъщност не е. Тя е като фасада на сграда. Всичко е точно, симетрично, досадно, плоско, лишено от живец… Никой не би я забелязал.
	Ортанс представяше идеите си, ръкомахайки като истински режисьор, без да пропуска да се наслаждава на печеното и задушените картофи.
	— Около тази конвенционално облечена и безлична жена, която сякаш плува във въздуха, окачвам аксесоари, които бавно се въртят, подобно на кинетичните скулптури на Калдер. Следите мисълта ми, нали? В дъното на огромен екран Ейми Уайнхаус изпълнява хита си _Rehab_… Послушното момиче продължава да стои неподвижно, движат се само аксесоарите, божествените детайли. Дори дългата й коса не помръдва… Тук се пренасяме във втората част от витрината, в десния ъгъл. И изведнъж, хоп! Послушното момиче се е превърнало във _fashion killer_… Косата й е силно опъната назад, на бледото й лице е нарисувана кървавочервена уста, около врата й е увит огромен шал — колкото по-обемен е шалът, толкова по-слабо изглежда момичето… Тесен и дълъг, много дълъг бежов колан се увива няколко пъти на кръста и палтото вече не е обикновено палто, а еманация на трудно определима женственост. Чантата? Не я носи като аксесоар, провесена на ръката (като лелка), нито на рамо, нито преметната през рамо (помощ, _girl scout_), а я държи с две ръце. И внезапно чантата оживява, красива е, тя е… необяснима… Полата се подава два сантиметра под палтото, което прави още един допълнителен слой, и накрая, детайлът, който сразява, смайва, увековечава — късите чорапки в лилаво флуо върху черния чорапогащник, предвещаващи цветята, пролетта, слънцето, пробуждащия се мармот! Това вече не е послушното момиче, фасадата е изчезнала под впечатляващите детайли… Това е само началото, ще намеря куп други идеи, вярвайте ми!
	И тя сложи хапка месо в устата си, протегна чашата си да я напълнят отново и продължи:
	— Същото ще направя и във втората витрина. Само че сега вече хората ще са наясно, затова на нея ще наредя манекени и ще наблегна на детайлите, които променят всичко. Момиче с черно сако, тениска и джинси… но аз късам джинсите, правя дупка в тениската, вдигам яката на сакото, навивам ръкавите, на огромна безопасна нанизвам всякакви дрънкулки, която забождам на ревера на сакото, на главата кърпа с голям възел, много къси ръкавици, които оголват китката, на врата тънко шалче, преплетено с шал от кашмир… с една дума, трупам детайли до дупка! Друго момиче плува в прекалено голямо мъжко палто, мъжка жилетка, дълга риза, мъжки панталон, златен ланец на кръста, кожа около врата, изкуствена кожа, разбира се, иначе ще изпочупят витрината! И така нататък, спрягам детайла във всякакъв вид и под всевъзможен ъгъл… Представям концепцията, налагам мода за всички, която лъха на тротоар. Откривам, рециклирам, размествам, съобразявам се с кризата и пришпорвам въображението… гениална съм, трупам идеи, дребни неща, но които те карат да занемееш, всички ще спират, ще си водят записки и ще искат да се срещнат с мен!
	Гледаха я, зяпнали от почуда. Не много убедени, че са разбрали за какво става дума, с изключение на Зое, според която било убийствено.
	— Каква гениална сестра си имам само!
	— Благодаря, благодаря… Не ме сдържа на едно място, иска ми се да се разкрещя, да танцувам, да ви разцелувам всички! Забранявам ви да мислите това, което се върти в главите ви в момента. Поне в твоята глава, мамо! Нямаш равна в това, постоянно да си представяш най-лошото!
	Жозефин наведе глава и продължи да разрязва бутчето.
	— Ами ако дъщеря ми не спечели конкурса? Нали това си мислиш, а?
	— Съвсем не, скъпа! — възпротиви се Жозефин, която си мислеше точно това.
	— Напротив, напротив, оттук чувам как съмненията се въртят в главата ти. Затова ти отговарям категорично: ще спечеля… Тези идеи щяха ли да ми хрумнат, ако нямаше да спечеля конкурса. Кристално ясно, нали!
	— Действително…
	— Аха, виждаш ли! Имам право. Ти винаги се страхуваш, представяш си най-лошото, спотайваш се в ъгъла, а аз никога! Резултат: на теб никога нищо не ти се случва или почти нищо, а аз летя до луната! Рим е в краката ми, римляните се препъват в тогите си, надпреварват се да ме доближат… Впрочем вие знаехте ли, че Младши е на „ти“ с латинския?
	Не, смотолевиха присъстващите. Тя добави в заключение:
	— Бърбори на латински и смея да твърдя, че това хлапе е всичко друго освен рижав тъпакус албиносус. Детето е интересна компания и тепърва ще ни поднася изненади!
	След тази тирада Ортанс се обърна към Гари:
	— Какво ще правим тази вечер, Гари? Няма да мухлясваме тук… Ще отидем при Питър и Рупърт, нали са в Париж? Ще празнуваме, ще клюкарстваме, ще будуваме, ще пием Джони Бързата крачка и ще пушим цигари, които замайват главата. Защото не съм в настроение да стоя тихо и мирно! В полунощ ще разцелуваме всички наши обични хора и ще излезем да се веселим, съгласен ли си?
	— И аз искам да изляза на улицата с Гаетан, мамо. Ще вземем една свещ, чаша шампанско и ще отидем да се целунем там, където всичко започна — каза на свой ред Зое с изражение на монахиня поклонничка.
	— Гари, чу ли какво казах? — раздразнено извика Ортанс.
	Гари не чуваше, зает с писането на някакъв SMS, скрил ръцете си под масата.
	— Гари? Какво правиш? — сега Ортанс наистина се нервира. — Обзалагам се, че дори не чу гениалната ми идея!
	Говори на сина ми, сякаш й принадлежи, не можа да се сдържи да не отбележи наум Шърли. Разбунтувай се, сине, разбунтувай се, кажи й, че току-що си получил съобщение от Шарлот Брадсбъри, че тя е в Париж и ще изтърчиш при нея.
	Гари вдигна глава, усмихнат. Може наистина да е Шарлот, обнадежди се Шърли. Не ми се нрави мисълта някой да смята, че синът ми му принадлежи, помисли тя и веднага се нарече обсебваща майка. Но само той ми остана!, изтръгна се вик от сърцето й. И тя притвори големите си тревожни очи на жена, която чувства как я избутват към ъгъла, защото е изгубила дългоочакваната си любов на закопняла за ласки женска. Никога вече няма да бъда закопняла за ласки женска, примирено си помисли тя, пришпорвайки се с думи, за да си възвърне достойнството. Реагирай, драга моя, реагирай, но без капка злоба и остави тия двамата да се обичат както си искат, това не те засяга. Отчаянието я връхлетя и тя заопипва за салфетка или за края на покривката, за да занимае ръцете си и да се опита да се успокои.
	— Маестрото ми пожелава чудесна година — отговори най-после Гари, затваряйки капачето на телефона си. — Според думите му новата година ще бъде хубава. Казва също, че е щастлив, че има куп проекти и очаква една жена, която е в Париж за празниците. Нещо ми подсказва, че е влюбен.


	В един часа сутринта Жозефин разцелува под имела Шърли, дъщерите си, Гаетан и Гари, сложи в коша за пране бялата покривка, прибра приборите със седефените дръжки, почисти съдовете и угаси свещите, прегърна притихналата си тъжна приятелка, която молеше само да заспи и забрави, и излезе на балкона да отправи шепнешком пожеланията си към бледия полумесец.
	Първи януари. Първият ден на годината. Къде ли ще ме отведе последния ден на следващия декември? В Лондон или в Париж? Сама или с някого? Със или без Филип, който така и не се обади и вероятно наблюдава лунния сърп, застанал на английския си балкон.
	В мига, в който придърпа дебелата пухена завивка, до слуха й достигна женски смях, последван от мъжки глас, който шепнеше Едвиж, Едвиж, после се възцари пълна тишина… Представи си целувка, устремена към нея в нощта. Видя в това знак и се втурна към телефона да позвъни на мъжа, застанал на английския си балкон.
	Набра номера със свито гърло.
	Изчака да звънне няколко пъти. Стисна зъби, умолявайки го да вдигне. Потърка слепоочието си. Беше излязъл. За малко да затвори. Какво ще му кажа? Честита нова година, мисля за теб, липсваш ми. Плоски думи, които не значат нищо, не показват как сърцето ми тупти до пръсване, как дланите ми овлажняват. Ами ако пие шампанско в компанията на приятели или по-лошо, на някоя красива англичанка, която, извила глава към него и смръщила вежди, шепне, кой звъни?… Ще ми остане само бледият полумесец, на който да се сгрея. Тя прокара пръст по студените плочи на балкона, потърка го, за да го сгрее и да си даде смелост. Нарисува нещо подобно на ябълка с дълга като на фея коса, голям нос и глупава усмивка. Сигурно няма телефонен секретар или не го е включил. Спомням си как се наведе над мен в полумрака в театъра, устата му ми се видя голяма, толкова голяма, и как държеше лицето ми в ръце, сякаш го изучаваше… Спомням си мекото му сако… Спомням си топлите му ръце, обхванали врата ми, ръцете, които ме караха да потръпвам. Нищо друго не съществуваше за мен в онзи момент…
	Това не са случайни жестове. Той сигурно си ги припомня в първата нощ на новата година, забулила в мрак малкия парк срещу апартамента му. Чуди се къде съм и защо не му се обаждам.
	Вдигни, Филип, вдигни. Или ще затворя телефона и повече няма да се осмеля да ти се обадя. Няма да се осмеля да си помисля за теб, без да сведа глава и да въздъхна по отлетелите радостни мигове. Ще си върна строгия облик на жена, примирила се с факта, че щастието й се изплъзва. Знам тази роля наизуст, играла съм я безброй пъти, бих искала да я сменя в първия ден на годината. Ако в тази светла нощ не придобия смелост, никога няма да се получи.
	Никога! Самото изговаряне на тази ужасна дума, убиец на всяка надежда, я подтиква да затвори, за да продължи да се надява.
	Но от другата страна на Ламанша една ръка слага край на телефонния звън. Жозефин се навежда по-близо до апарата, готова да зашепне, но гласът я изпреварва и казва Тез?
	Женски глас.
	Жозефин онемява.
	Жената продължава да говори на английски в нощта. Тя пита кой е на телефона. Казва, не ви чувам, тук е много шумно, повишава тон, вика кой е, кой е, отговорете…
	Никой, иска да й отвърне Жозефин. Никой.
	— Ало, ало… — повтаря жената с английския си акцент, който отвява сричките, смекчава ги, превръща „а“-то в „оу“, модулира „о“-то.
	— Доти! Открих часовника ти! Беше във вашата стая, на нощното шкафче на татко! Доти! Ела с нас на балкона! В парка има фойерверки!
	Гласът на Александър.
	Всяка негова дума я убива. Вашата стая, нощното шкафче на татко, ела с нас.
	Доти живее при него. Доти спи с него. Доти посреща Новата година с него. Той целува Доти за първата нощ на новата година. Топлите му ръце обхващат врата на Доти, устните му докосват врата на Доти и се спускат все по-надолу и по-надолу…
	Болката е като вълна, която я грабва, повлича я, връща я обратно, връхлита я отново. Няколко думи, които я прерязват като с нож… Най-обикновени думи, думи, които идват от ежедневния живот. От съвместния живот. Стая, нощно шкафче, балкон. Едни такива никакви думи. Тя се обгръща силно с две ръце и люлее болката си като бомба, която ще избухне и ще я превърне в прах.
	Вдига очи към небето с ням въпрос.
	Защо?


	— Успокои ли се? Намери ли си часовника? — пита Филип, обръщайки се към Доти, излязла при него на балкона.
	— Часовникът е хубав. Подари ми го след първата ни нощ* — припомня Доти, сгушвайки се в обятията му. — Студено ми е…
	[* Виж „Бавният валс на костенурките“, цит.изд. — Б.пр.]
	Той вдига ръка да я прегърне, разсеяно, сякаш й държи вратата на ресторанта, за да влезе. Тя забелязва и погледът й угасва.
	Какво ли прави Жозефин сега, пита се Филип, следвайки с поглед един червено-зелен фойерверк, който се пръска и оставя дълга диря като черна стоножка с космати крачета на фона на черното небе. Не се обади. Щеше да се обади, ако беше с Шърли, Гари и момичетата. Значи, е излязла да посреща Нова година навън. На ресторант… в компанията на Джузепе. Вдигат чаши и си шепнат пожелания за щастие. Облечен е с морскосин блейзър, риза на сини и бели райета и избродирани инициали, с кестенявата си коса, зелените очи, напомнящи тиха вода, с леко кривата си усмивка, той винаги се усмихва, говори, разтворил широко ръце, възклицава проточено „ноо“, обърнал нагоре длани, за да изрази учудване или гняв. Подарил й е кутия шоколадови бонбони с лешници „Джандуйоти“, най-хубавите бонбони от Торино, покрай него сигурно е станала чревоугодница. Рецитира й стиховете на поета трубадур от XII век Гуиницели. Жозефин бе толкова запленена от тези стихове, че ги бе преписала на пощенска картичка и изпратила на Ирис в Мьожев. Ирис му ги бе прочела един ден, повтаряйки учудено, бедната ми сестричка, каква наивница! На нейната възраст да преписва стихчета, кажи ми, не е ли печално!
P>
	В стих искам да възславя моята любима,
	по-румена от роза и от крин по-бяла;
	нима светлик по-ярък на небето има,
	пред теб звездата утринна е излиняла*.
	[* Превод Силвия Вагенщайн. — Б.пр.]
P$
	Филип бе прибрал картичката в джоба си, защото и на него стиховете много му допаднаха. Италианският е създаден да възпява любовта. Впоследствие се бе запитал защо толкова харесва тези стихове.
	— Студено ми е, отивам да си взема пуловер — заяви Доти с насълзени очи, махайки ръката му от рамото си.


	— Тъжен ли си? — попита Александър баща си.
	— Не, защо мислиш така?
	— Мислиш за мама… Тя обичаше фойерверките. Понякога тя ми липсва, знаеш ли. Искам да й кажа разни неща, но нея вече я няма.
	Филип е объркан, не знае какво да отговори, изказването на сина му го сварва неподготвен. А и не му стига куражът. Говоренето е като да поставяш жалони. Ако кажа нещо безтактно, Александър ще си го спомня цял живот. Въпреки това съм длъжен да поговоря с него.
	— Странно, защото ние всъщност не си говорехме много-много… — добавя Александър.
	— Знам… Тя не беше от приказливите, беше дискретна. Но те обичаше. Идваше при теб в твоята стая, когато ти не можеше да заспиш, и лягаше до теб, гушкаше те и те приспиваше, а пък аз страшно се ядосвах от това!
	— Откакто Бека е тук, а и Доти, се чувствам по-добре — заяви Александър. — Преди беше доста тъжно, само ние двамата…
	— Така ли?
	— Харесва ми както сме сега.
	— И на мен.
	Така си беше. Двамата изкараха една седмица истинска ваканция, всеки намираше вкъщи това, което му бе липсвало. Бека в стаята за бельото, превърната в нейна обител, Доти и той в неговата стая. Ненатрапчивото присъствие на Доти, която никога не иска нищо, потръпва от сдържано щастие, но не желае да го афишира от страх да не я изостави. Ани бъбри с Бека, показва й пощенски картички от родния й Бретан. Брест. Това е Брест, това Кемпер, Кемпер, повтаря тя и Бека, понеже не може да казва „р“ и „к“, мърмори неразбрано, извъртайки думите по английски.
	— Доволен съм, татко.
	— А пък аз съм доволен, че ти си доволен…
	— Не ми се иска това да се променя.
	Бека отиде да си легне в дванайсет и половина. Откакто имам истински дом, постоянно спя. Ставам истинска старица. Удобствата размекват. Когато живеех в парка, бях по-държелива. Казва го с усмивка, но е очевидно, че наистина го мисли, което не й се нрави особено.
	— Струва ми се, че никога досега не съм бил толкова щастлив… — заявява Александър с въздишка.
	Поглежда баща си. Широко се усмихва. И двамата се усмихват по мъжки.
	— Щастлив съм — повтаря той, вперил поглед в последния шарен букет от ракети, които се пръскат в небето над парка.


	Зое и Гаетан слизат в мазето. Взели са си свещ, кибрит, останалото на дъното на бутилката шампанско и две чаши, от ония, с които си изплакваш устата, когато си миеш зъбите. Гаетан драсва клечка кибрит и трепкащата светлинка прогонва донякъде мрака. Зое сяда и свива колене до тялото си, гушка се в него и се оплаква от твърдия и студен под.
	— Спомняш ли си първия път… в мазето с Пол Мерсон?
	— Не го видях Пол.
	— Сигурно е отишъл на ски.
	Тя се увива плътно с палтото си и мушва брадичка в яката, която леко я боцка.
	— След три дни си тръгваш — шепне тя.
	— Не го мисли. Няма смисъл…
	— Не мога да не го мисля.
	— Толкова ли ти харесва да си нещастна?
	— А ти ще бъдеш ли нещастен? — пита тя, вирнала носле, нащрек като истинска разтревожена жена.
	Зое е дълбоко развълнувана от това момче, което се прави на пораснал човек, на мъж, който се справя с живота. Тя се съмнява във всичко. Сигурно и това също е нормално, когато си влюбена. Да се съмняваш във всичко, да се безпокоиш, да си представяш най-лошото.
	Той завира нос в косата на Зое и не отговаря.
	Зое въздъхва. Любовта е като панаирджийско влакче, ту се издига, ту се спуска, нещата постоянно се променят. Ту съм сигурна, че ме обича, и танцувам от радост, ту се разкъсвам от съмнения и ми иде да се тръшна на земята и да умра.
	— Защо си миеш косата всеки ден? — пита Гаетан, душейки косата на Зое.
	— Защото не ми харесва как мирише сутрин, мирише на… сън… Зое се отпуска, раменете й се смъкват. Тя се притиска в него като животно, търсещо топлината на другаря си, за да заспи, и подава чашата си да й налее шампанско.


	Жозефин се пъха в леглото до Шърли, която спи изпъната, скръстила ръце на гърдите. Жозефин си мисли, че й прилича на статуите от Средновековието, на онези забележителни жени и мъже, издялани в мрамора или камъка. Управлявали провинции, господствали над манастири, замъци, отблъсвали набезите на разбойници, на военачалници, устоявали на огъня и врящата смола, сразявали войниците насилници, които режели гърди, носове и поругавали жените. С нея сме две опустошени от мъжете жени, две жени, оттеглили се в ледената самота на замък или манастир, заспали рамо до рамо със скръстени ръце. Легнали по гръб, все едно мъртви. В Средновековието хората спели седнали. Седнали, подпрени на възглавници, опънали крака, с тяло под прав ъгъл. Хоризонталното положение ги плашело, напомняло им за смъртта.
	Дю Геклен бута с муцуна вратата на стаята и се свива на кравай до леглото. Жозефин се усмихва в тъмното. Той отгатва усмивката й и идва да близне ръката й. Кучето в краката на погребалната статуя символизира преданост. Дуг е прав, аз съм вярна жена. И тя се навежда да го погали.
	Аз съм вярна жена, а той спи с друга.
	Шърли се събужда през нощта и чува Жозефин да плаче тихо.
	— Защо плачеш? Не трябва да започваме новата година със сълзи…
	— Филип — хълца Жозефин. — Обадих му се. Доти вдигна… тя е при него. Дори живее при него, спи в неговата стая, болно ми е. Беше си забутала някъде часовника, а той си стоял на нощното шкафче на Филип, обяснението изглеждаше логично и нормално.
	— Говори ли с него?
	— Не… Затворих. Не успях да говоря с него… чух Александър да казва всичко това, говорейки на Доти. Той казваше, намерих часовника ти, беше на татковото нощно шкафче.
	Шърли нещо не разбира. Освен че Жозефин страда и че не бива повече да я разпитва.
	— Какво да ти кажа, не ни беше денят, нали така?
	— Не, изобщо не ни беше денят — съгласи се Жозефин и задъвка края на чаршафа, който бе придърпала към лицето си. — Зле започваме годината.
	— Но имаме цяла година, за да наваксаме!
	— Аз нямам какво да наваксвам. Ще свърша като Хилдегард фон Бинген*. В манастир…
	[* Хилдегард фон Бинген, наречена Рейнската Сибила (1098–1179) — немска абатиса, писателка и композиторка. — Б.пр.]


	— Не се ли изхвърляш малко, а? Тя е била девствена…
	— Отказвам се от любовта. Пък и съм прекалено стара! Ставам на четирийсет и пет години…
	— Догодина!
	— Животът ми свърши. Мина ми редът.
	И тя продължи да хълца още по-неудържимо.
	— Чакай малко! Всичко смесваш, Жо! На 31-ви е в компанията на Доти, ясно, но и ти си малко виновна. Не помръдваш, не му се обаждаш, стоиш като пън, не отиваш при него!
	— Как да се размърдам? — протестира Жозефин, сядайки в леглото. — Той е съпруг на сестра ми! Ръцете ми са вързани!
	— Сестра ти е мъртва!
	— Няма я вече, но не ми излиза от главата.
	— Мисли за нещо друго! Мисли за праха й, върни се сред живите, стани привлекателна!
	— Не съм привлекателна, аз съм грозна, стара и глупава.
	— Така си и мислех, направо си се побъркала… върни се на земята, Жо, такъв прекрасен мъж, а ти направо го изпускаш… Ти го изоставяш, не той теб!
	— Как така аз го изоставям? — ококори се Жозефин, смаяна.
	— Ами така… Целуваш го като обезумяла, след което изчезваш от хоризонта!
	— Но и той ме целуваше бясно, и той би могъл да ми се обади!
	— Писнало му е да ти изпраща цветя, имейли и лакомства, които подценяваш или направо хвърляш на боклука! Постави се на неговото място! Винаги трябва да заставаш на мястото на другия, ако искаш да го разбереш…
	— А ти можеш ли да ми обясниш какво става?
	— Много е просто. Толкова е просто, че чудно как не си се сетила сама! Той е сам на 31 декември. Поканил е приятели и е помолил Доти да отиде да му помогне. Дотук ясно ли ти е?
	Жозефин кима.
	— Доти е пристигнала, увита в дебело палто, с дебели ботуши, навлечена с дебел пуловер, искам да ти напомня само, че в Лондон вали сняг, можеш да провериш прогнозата, ако не вярваш, и той й предлага да си вземе дрехи, за да се преоблече, рокля, обувки на ток, червило, обеци, с една дума, разни неща, откъде да знам какво точно!
	Шърли махва с ръка във въздуха, за да покаже, че наистина не знае.
	— Предложил й е да се преоблече в неговата стая. Тя му е помогнала да наредят масата, да сготвят, смели са се и са пийнали в кухнята, те са приятели, Жо, приятели… както ние двете с теб, нищо повече! После тя си е взела душ, пътем е оставила часовника си на нощното шкафче, облякла се е, наконтила се е и е отишла в хола при Филип, Александър и гостите, забравяйки часовника си в стаята. Ето какво е станало, нищо друго… Ти обаче съчини цяла драма, настани Доти в прозирна нощница в леглото на Филип, с венчален пръстен! Свириш арията на първата брачна нощ и ридаеш, свита под завивките!
	Жозефин се е завила до брадичката, заслушана внимателно в думите на Шърли. Тя е права. За пореден път тя както обикновено е права. Точно това се е случило… Иска й се да вярва на разказа на Шърли. Красива история. Но въпреки това не вярва. Сякаш този вариант подхожда за Шърли и останалите, но не и за нея, не за Жозефин.
	Тя никога не играе главната роля.


	Когато сме влюбени, си фантазираме разни истории. Измисляме си съперници, съпернички. Изобретяваме всякакви заговори, откраднати целувки, самолетни катастрофи, безименни мълчания, телефони, които не звънят, изпуснати влакове, изгубени писма, нямаме минута спокойствие. Сякаш щастието е забранена територия за влюбените… Сякаш това щастие съществува единствено в романите, в приказките и в списанията. Не и в живота. Или, ако съществува, то е толкова мимолетно, че изтича като пясък между пръстите и човек с изненада установява, че ръката му е празна…
	Свещта се е стопила и тънкото пламъче мъждука в кладенчето размекнат восък.
	Скоро мазето ще потъне в мрак и Зое изпитва страх. Чувства как топката в стомаха й нараства и се опитва да я премахне, притискайки я с две ръце.
	Гаетан мълчи. И той долавя приближаващата опасност.
	Първият ден на новата година. Двамата сами в мазето. След три дни той си тръгва. И няма да се видят преди, преди… Доста време.
P>
	Ще се случи тази нощ.
	Опасността…
	Сега или след малко.
	Ще се случи.
	Не смеят да се погледнат.
P$
	Неоновото осветление в мазето светва и те чуват стъпки в коридора, които идват насам.
	Всеки чете в очите на другия същия страх.
	Чуват приближаващи стъпки, гласове на заблудили се хора, които търсят паркинга, твърдят, че е насам, не, натам. Сетне вратата хлопва, гласовете заглъхват, неонът примигва и угасва.
	Гаетан катурва бутилката шампанско в желанието си да изцеди последната капка. Зое си казва, че той иска да си даде кураж, и той като мен се страхува. Тя се взира в тъмнината в неясния и размазан силует и сърцето й лудо бие. Иска да стане и да му каже, хайде, идвай, връщаме се горе. Не знае как да постъпи. В стомаха и в главата й е пълна каша. Всичко се люлее. Не е много убедена, че краката й ще я издържат.
	Той е постлал палтото на Зое на земята, събул е балеринките й, свалил й е чорапогащника. Затрудни се със сутиена и Зое избухва в смях, който изведнъж замира. Вече не знае дали да се смее, или да плаче. Трепери като вейка, ръката му, която се опитва да разкопчае сутиена й, също трепери и се лута. В мазето е студено, но на нея й е горещо. Прошепва едва чуто, за пръв път ми е… Той отвръща с уверен тон, знам, не се бой… и на нея й се струва, че е много голям, много силен, много възрастен, много по-възрастен от нея, чуди се дали вече го е правил. Не се осмелява да попита. Иска да се долепи до него, да се остави в ръцете му и вече изобщо не се страхува. Той няма да я нарани, сигурна е.
	Той си събува кецовете, разкопчава си панталона, сваля го, подскачайки на куц крак и едва не губи равновесие, което я разсмива.
	Той се отпуска върху нея и тя казва, говори ми с гласа, който ме успокоява.
	Той не разбира какво иска да каже Зое. Знам, знам, не се бой, до теб съм… сякаш в мазето се е притаила друга опасност.
	И изведнъж я обзема странно чувство на лекота.
	И тогава всичко става лесно. Сякаш не е тя, а някоя друга, или сякаш съвсем си е изгубила ума. В мазето са само двамата, а на нея й се струва, че са сами в целия град, че сърцето на града е престанало да тупти, че мракът се е сгъстил, за да ги предпази. Луд съм по теб, казва той с гласа, който я успокоява, казва й, че няма да й причини болка, толкова те обичам, Зое. Кратката думичка „Зое“ е като опора в нощта, а тя се е прилепила към него, гола, паникьосана, с ръце на гърдите, „Зое“, думичката, която чува от всички в училище, вкъщи, се раздипля, разраства се до неузнаваемост, придобива гигантски размери, закриля я и страхът изчезва. Светът престава да се върти, затаява дъх също както и тя затаява дъх, когато той прониква в нея, леко, много леко, без да я насилва, без да бърза, и тя се разтваря, вече не разсъждава, не чува, единствено важното в момента е любовта, изпълнила ги докрай, любовта, изпълнила я докрай. Тя принадлежи само на него и той принадлежи само на нея, двамата са едно кълбо с криле, едно кълбо с корени, което се носи из вселената. Върти се, без да спира. Не престава да се върти и тя не знае дали някой ден отново ще докосне земната твърд…
	В един момент…
	В един момент се разделят, той наклонява глава наляво, тя надясно и двамата се гледат, учудени, замаяни. Той припява песента на Кабрел, обичам те до смърт, обичам те до смърт, и тя бавно го целува с вещината на зряла жена.
	Никога вече няма да е същата. Направила го е.


	Качиха се в апартамента и си легнаха в голямото легло на Зое.
	Гаетан предложи да не вземат асансьора, а да тичат по стълбите, и пое пръв нагоре, тя се провикна, той не играе честно, не я е изчакал. Не е сигурна, че може да се състезава по тичане, защото е жена, с женска конструкция, с гърди, с крака на жена. Чувства се отпаднала. Има усещането, че внезапно е пораснала и всички ще го забележат. Отново вижда случилото се, казвайки си, че изобщо не би била в състояние да си го представи. Тъжна е. Мъничко. Но в същото време не е тъжна, защото видяното й харесва. Много й харесва. Чуди се дали Ема е имала нейния късмет. А Жертрюд, дали го е направила вече? Ами Полин? Затичва се нагоре по стълбите. Той спира, тя го достига, той я грабва и я завърта, сякаш танцуват някакъв балет, целуват се на всяка площадка. Страхът е зад гърба им. Направили са го.
	Тя се усмихва глуповато. И той се усмихва по същия начин. Задъхани, двамата се облягат на входната врата. Свеждат глави, отпускат рамене, пристъпвайки един към друг, допират чела, слепват устни…
	— Няма да казваме на никого — обявява Гаетан.
	— Няма да казваме на никого. Това е нашата тайна — съгласява се Зое.
	Всъщност й се иска да каже на всички.


	В десет часа сутринта Гари и Ортанс излязоха от нощния клуб „Шоу Кейс“ на моста Александър III.
	Изчакаха Питър и Рупърт, заети да свалят гардеробиерката. Искат да я отведат, настояват да намери някоя приятелка, за да се оформят две двойки, а момичето се усмихва безмълвно, изтривайки с пръст зелените сенки около уморените си очи.
	Ортанс и Гари се облягат на каменния парапет на моста над Сена. От гърдите им се изтръгва въздишка, колко е красив Париж, смушват се с лакът съучастнически.
	Бледата сиво-сивкава светлина се отразява в черните води с пропадания и издигания и повърхността се покрива с дълъг мъглив воал. Кораб се плъзга по водите, пасажери, легнали на мостика, крещят, честита нова година, протягайки бутилка. Те им махат вяло.
	— Момичето няма да се съгласи — заяви Гари.
	— Защо мислиш така?
	— Защото има още време, докато приключи смяната й, защото й се спи, защото е прехвърлила тонове палта, раздала е безброй жетони, писнало й е от пияни веселяци, които се опитват да я свалят… защото мечтае единствено да се мушне под завивките.
	— Господинът е истински психолог — усмихва се Ортанс, галейки ръкава на палтото му.
	— Господинът наблюдава околните. Господинът силно желае да ви целуне…
	След кратко колебание тя затваря очи и се навежда над парапета, извисил се над неравния паваж на крайбрежната улица. Устните й се разтварят в усмивка, предназначена за нея самата.
	— _One penny for your thoughts_* — казва Гари.
	[* Едно пени за мислите ти (от англ.). — Б.пр.]
	— Мисля за моите витрини. След двайсет и четири часа ще съм наясно.
	— Писна ми от тези витрини.
	Питър и Рупърт идват при тях. Без момичето. Гари се оказва прав, то мечтае единствено за леглото си.
	— Ей, вие, влюбените! Празнуваме първия ден на годината, а? — осведомява се Питър, търкайки очилата си с малки кръгли стъкла с вълнения си шал, който сее навред фини косми.
	— Нищо не празнуваме! — отвръща Гари, отдалечавайки се демонстративно от Ортанс. — Аз се прибирам.
	— Чакай ме — провиква се тя към отдалечаващия се младеж, вдигнал яката на дебелото си вълнено палто, пъхнал дълбоко ръце в джобовете, още малко и ще ги продъни.
	— Какво му става? — пита Питър.
	— Не съм достатъчно романтична според неговия вкус.
	— Ако е искал романтично момиче, е трябвало да търси другаде — отвърна Питър.
	Рупърт се смее. Пие скоч направо от бутилката, която е пъхнал в джоба си на излизане от клуба.
	— Снощи у Жан играхме покер по интернет и спечелих стриптийзьорка — похвали се Рупърт.
	— Къде ще спите? — пита Ортанс, отказвайки се да тича след Гари.
	— У чичото на Жан… на улица „Льокурб“.
	— А кой е Жан?
	— Евентуално бъдещ съквартирант.
	— А, не сме ли ти казали? Налага се да си намерим нов съквартирант.
	— Можехте да ме предупредите.
	— Май няма да можем повече да си плащаме наема — казва Питър. — По всичко личи, че Сам е на път да си изгуби работата, затова освобождава стаята и се връща при родителите си. Останал е без пукнат грош.
	— Всички сме в това положение — добавя Рупърт. — Всички се чупят, Ситито е празно, банковите чиновници се преквалифицират в продавачи на пържени картофи в „МакДо“, печална работа. Затова дойдохме в Париж… Жан ни покани у чичо си.
	— Няма ме едва от десет дни и вече сте променили мнението си.
	— Не сме решили окончателно, но Жан е новият ни приятел, в това сме сигурни… — твърдят в хор двамата младежи.
	— Французин ли е?
	— Да. Французин, при това преливащ от достойнства. Малко е невзрачен на външен вид, има опасност началото да се окаже трудно за теб.
	— Хубаво начало, няма що — отвръща Ортанс, прозявайки се. — Каква досада!
	— Учи в LSE*, международни финанси и икономика, работи, за да си плаща наема и храната, със сигурност няма да се натискаш да го сваляш… страда от тежка форма на акне, а на нас ни е известно колко харесваш гладките чела, розовите бузи, здравите, апетитни и лъскави момчета!
	[* LSE (London School of Economics and Political Science) — Лондонско училище по икономика и политически науки. — Б.пр.]


	— Ще се наложи да деля банята с някакъв пъпчивец.
	— Все още не сме решили, но го харесваме, това е сигурно… — заявява Питър.
	Тя негодува ей така, за фасон. Отлично знае, че с всеки изминал ден животът става все по-труден за момчетата — тези, които още работят, се молят да не ги уволнят, другите стават зависими от родителите си, които също се молят да не се озоват на улицата.
	Освен това щеше да се почувства ужасно, ако бяха избрали момиче.
	Не обича момичетата. Ненавижда обедите с приятелки, кикотенето, откровениченето, обикалянето по магазините, ревността, скрита под широките усмивки. С момичетата винаги трябва да се съобразяваш, да стъпваш предпазливо, да внимаваш да не накърниш нечие честолюбие, да не засегнеш нечия нежна струна.
	Тя обича да бие право в целта. Така се печели време. Пък и няма за какво да си приказва с другите.
	— Беше абсолютно наложително, в противен случай всеки от нас трябваше да увеличи вноската за наема, а като се има предвид покачването на цените…
	— Дотам ли се стигна? — скептично попита Ортанс.
	— Всичко върви нагоре. В магазините „Теско“ цените хвръкнаха! Сиропът от касис на „Рибена“ също! Чипсът „Уокърс“? И той хвръкна! Черният шоколад на „Кедбъри“? Поскъпна! Чудесните крекери на „Керс“? Също! Гадните свински наденици, по които сме луди? Жестоко поскъпнаха! Уорчестърският сос и той! А, и билетът за метрото също се вдигна!
	— Настъпиха тежки времена, скъпа Ортанс.
	— Дреме ми — отвърна Ортанс. — Ще си получа витрините! Дори да трябва да спя на улицата, ще ставам да работя нощно време, искам да се изстрелям на върха…
	— Но ние не се и съмняваме, нито за миг не сме се съмнявали!
	С тези думи се разделят с нея, покланяйки се, пожелавайки безброй пъти довиждане, красавице, препирайки се за бутилката скоч.
	Прекосяват моста, за да отидат в апартамента на чичото на Жан, на улица „Льокурб“, вдясно ли беше, вляво ли…
	— Във Франция е — реват те, движейки се на зигзаг.


	Ортанс се прибира пеша. Има нужда да размисли. Тропайки с токчетата си по уличната настилка на Париж. Париж, който се протяга след празничната нощ… На пейките, в кошчетата за отпадъци, до стълбовете на светофарите се търкалят бутилки от бира и шампанско. Париж, красив, заспал град, посърнал град, мързелив град, влюбен град. Изгубих моя любим. Изчезна в бледото сивкаво утро, заврял яростно ръце в джобовете на синьото си палто. Изгубих моя любим, моя любим, моя любим, затананика тя, прескачайки канавките, покрити с тънка ледена корица.


	Гари спи, легнал напряко на леглото. Напълно облечен.
	Тя пъха мобилния си под възглавницата.
	В случай че мис Фарланд й звънне по-рано, за да й съобщи присъдата.
	В случай че…
	Ляга до него.
	Не може да заспи. Заминава вдругиден. Оставащите двайсет и четири часа ще бъдат кратък сън, радостен и красив сън. Да се сдобри с него. Да изпита отново ликуващата и объркваща радост от целувката под разлюлените върхове на дърветата в Хайд Парк. Един ден ще се целуваме под дърветата на Сентрал Парк и катеричките ще идват да ядат направо от ръцете ни. Катеричките в Сентрал Парк не се страхуват. И какво е катеричката в края на краищата? Плъх с пресаташе, което си знае работата. Нищо повече. Ако му махнеш вирнатата опашка, ще остане един космат плъх. Гаден космат плъх, изправен на два крака. Ортанс се киска, почесвайки се по носа. Усмихваме се на едни, кривим физиономия на други. Оказва се, че всичко зависи от дрехите. От външния вид. Един детайл, най-обикновен детайл и плъхът се превръща в катеричка. Минувачите й подхвърлят фъстъци и децата искат да си я държат в клетка у дома.
	Иска й се да събуди Гари и да му обясни разликата между катеричката и плъха.
	Знаеш ли защо делфините плуват единствено в солени води? Защото кихат от пипера!
	Не може да заспи.
	Иска да отбележи новата година с някакъв жарък спомен.
	Прокарва върха на пръста си по лицето на Гари. Толкова е красив заспал; дългите му черни мигли образуват тъмна завеса, полуотворената му уста с набъбнали от съня устни, белите му страни, порозовели на места, лекото похъркване на мъж, легнал си много късно, наболата брада боцка пръста й, който бавно се плъзга…
	Бавно се плъзга…
	Тази нощ ще се целуват.
	Тази нощ се преспят заедно. Първата им нощ. Ще съумее да получи прошка.
	Той няма да й устои.

	* * *

	— Скъпи мой Шавал, определих ви среща в това кафене в първия ден на новата година и този факт е наситен с много символика…
	Шавал е изправил гръб, седнал е леко накриво на стола. Крие под масата ръцете си с изгризани до живеца нокти. За да направи добро впечатление на Анриет, е облякъл сако, сложил е вратовръзка, намазал е гарвановочерната си коса с гел, подкъсил е бакенбардите и си е поръчал четвъртинка минерална вода „Вител“.
	— Вече знаете, че ние с господин Гробз се разделихме.
	Шавал кимва боязливо с изражение на куче, което предугажда внезапния удар на господаря си и се скатава.
	— Разведохме се, но аз си запазих правото да нося презимето му. Следователно съм Анриет Гробз, също като него. Анриет Гробз. Следите ли мисълта ми? Марсел Гробз, Анриет Гробз… Марсел, Анриет…
	Тя му говори, сякаш е умствено изостанало дете. Подчертава, настоява… Той си казва, че му напомня на учителката му от началните класове.
	— Подписвам писмата си с А, което много лесно може да се, вземе за М. А, М, А, М…
	Буквите напомнят на Шавал за опустошителните набези на Ортанс в магазините Н&М.
	Тя влизаше в магазина, стрелваше алчно красивата си ръка към туниките, горнищата, шаловете, джинсите, палтата, прехвърляше нетърпеливо закачалките, които потракваха, откачваше, трупаше на ръката си, откачваше, трупаше, вмъкваше се в една пробна и започваше да мери, с жест привикваше продавачката да й донесе същото в друг цвят или друг модел, излизаше с пламнали бузи, разрошена и отнасяше плячката си на касата. Шавал подаваше кредитната си карта, плащаше. Занасяше пакетите до колата. Достатъчно беше Ортанс да изрази най-дребното желание и то биваше изпълнено начаса. В замяна измолваше да обсипва с ласки безумно желаното тяло или, когато тя се показваше щедра за кратко, да се мушне в тесния проход, който го отвеждаше към върховното щастие.
	— Аш и еМ… — повтаря той замечтано, кършейки пръсти под масата.
	— Шавал! — гръмогласно го призовава към ред знатната вдовица, чуквайки по чашата с дългата лъжица, с която разбърква захарта на прясно изцедения лимонов сок. — Къде се отплеснахте?
	— Тук съм, госпожо, с вас…
	— Не лъжете! Не понасям да ме баламосват! Мислите за нея, нали?
	— Не, опитвах се да проумея какво имате предвид, като казвате А и М…
	— Но то е кристално ясно, бедно мое момче.
	Тя поглежда с раздразнение седналия насреща й мъж. Тънък като острие на нож. Носи черни джинси, сакото му изглежда прясно пребоядисвано, кубинките му са износени, тясното му и слабо лице с остри черти е полупрозрачно, без капка живец. Безлична фигура на скопец. Какво ли ще постигне с такъв нищо и никакъв партньор? Отхвърляйки тези черни мисли, тя продължава с твърд глас:
	— Когато се подписвате с А или М, може да се получи объркване… Значи, аз мога напълно безпрепятствено да правя поръчки на името на „Казамиа“, които ще носят подписа на Марсел Гробз, ще бъдат за негова сметка и заплащани от него, после стоката ще бъде доставяна на някой друг склад и продавана евтино на търговски вериги, не особено придирчиви, заинтересувани единствено от печалбата, които няма да пропуснат изгодната сделка. И тук се намесвате вие. Вие ще бъдете връзката между мен и въпросните търговски вериги. Вие познавате клиентите, цените, маржовете, размера на поръчките, вие ще се занимавате с търговската страна на въпроса, аз ще отговарям за организацията, за административната част.
	— Но това е нечестно, госпожо Гробз! — възкликва Шавал, който си дава сметка за размерите на измамата.
	— Няма нищо нечестно в това, просто си възвръщам полагаемото! Аз бях ограбена, Шавал, ограбена… Трябваше да получа половината от предприятието, а не получих нищо. Нищо.
	Тя чуква с нокътя на палеца по зъбите си, за да покаже огромната нанесена й щета.
	— Това според вас честно ли е?
	— Чуйте ме, случилото се между съпруга ви и вас не ме засяга… Нямам нищо общо с тази история. Едва отървах затвора заради преправени финансови документи и криворазбрана галантност. Съдбата се отнесе благосклонно към мен. Ако ме хванат втори път, ще ме тикнат зад решетките, и то за дълго.
	— Дори да излезете на добра печалба и аз да ви обезщетя щедро? Всички разходи, рискове са за моя сметка, аз наемам складовото помещение, аз подписвам поръчките, вашето име няма да фигурира никъде, в никоя счетоводна книга, на никоя кореспонденция, никъде… Просто ще ми служите за фасада. Само за декор, цената си заслужава, държа да ви кажа!
	— Но, госпожо, търговията е затворен свят, скоро ще се разчуе. Ще ни спипат като последните балъци.
	Анриет си отбелязва наум, че той е казал „ще ни спипат“. Следователно, заключава тя, потънала под широкополата си шапка, той не е против идеята да участва в далаверата. Единствено мисълта за затвора го възпира. Това доказва, че все още му е останал малко акъл. Не е толкова изветрял, колкото изглежда. Апетитът му се е възвърнал.
	Анриет се замисли. Той беше прав. Гилдията, която се занимаваше с обзавеждането и оборудването на дома, беше доста ограничен свят и на бърза ръка щяха да ги спипат. Освен ако играят на дребно. Играта на дребно обаче носи дребни печалби, а това бе изключено. Налагаше се да измисли нещо друго, за да разори дядо Гробз. Тя разклати лимоновия сок, свъсила вежди.
	— Имате ли някакво друго предложение? — попита тя все така начумерена, без да вдига очи от чашата си.
	— Не — отвърна Шавал, разтреперан от мисълта да попадне в затвора. — Честно казано, преди да ме потърсите, бях теглил чертата на всякакви планове за забогатяване… С изключение на тотото, разбира се.
	— Пфф! — изпуфка презрително Анриет, свивайки рамене. — Занимание за дребни душици… Впрочем винаги такива печелят, никога хора с дипломи и с положение!
	— Защото има някаква справедливост — промърмори Шавал. — Тотото е измислено за утешение на смачканите от живота.
	— Тото и морал! — тросна се Анриет. — Какво безумие! Говорите пълни глупости! Измисляте извинения за мързела си!
	— Само това ми е останало — отново се извини Шавал, съкрушено.
	— Ама вие наистина нямате нито амбиция, нито живец! Имах ви за по-хитър. Хранех големи надежди за вас. Преди бяхте толкова предприемчив и печен.
	— Нали ви казах, че съм изцеден, пречупен…
	— Престанете да говорите за себе си в минало време! Напротив, гледайте на себе си като на силен, могъщ и богат мъж. Не сте грозен, гледайте по-ведро, хващате око. Не сте изгубили напълно шанса тя да се върне при вас. Ако не по любов, то от интерес, и да ви кажа, разликата е много тънка, а резултатът един и същ!
	Той я изгледа с очи, преливащи от безумна надежда, надежда, отдавна запратена при изгубените вещи.
	— Смятате ли, че ако стана много богат, тя ще се върне при мен?
	Защото предпочиташе да страда от нея, отколкото да линее без капчица надежда за нови страдания.
	— Не знам, но съм сигурна, че би могла да премисли. Богатият мъж по принцип е съблазнителен. Неоспорим факт. Нещо очевидно. Така върви светът от памтивека… Вземете за пример Клеопатра. Обичала е само могъщи мъже, мъже, които са й поднасяли в дар земи и морета, мъже, готови да убиват заради нея, какви ги говоря, да убиват, по-скоро да колят и бесят. Тя не си е губела времето с разни марди! Ортанс напомня повече Клеопатра, отколкото Изолда или Жулиета!
	Той не се осмели да попита кои са тези двете, но запомни сравнението с Клеопатра. Една вечер бе гледал филма заедно с майка си, пийвайки отвара от мащерка, защото и двамата имаха малко температура. Клеопатра имаше виолетовите очи на Елизабет Тейлър и едри гърди, които се вълнуваха. Той не знаеше какво да гледа по-напред — огромните, смущаващи виолетови зеници или млечно-белите полукълба, които се повдигаха и спускаха. Беше отишъл да мастурбира в тоалетната.
	— И какво трябва да направя, за да стана богат? — попита той, изправяйки гръб, повдигнат от големите гърди на Клеопатра.
	— Двамата с вас трябва да изнамерим някаква комбина, сигурна при това… После, с вашите познания за търговията и моята изобретателност ще си напълним джобовете. Аз специално ще бъда безскрупулна! Никакви задръжки.
	— Ако можех отново да я имам… да потъна още веднъж във влажната и топла теснина…
	— Шавал! — ревна Анриет, удряйки по масата. — Не споменавайте никога повече внучката ми! Разбрахте ли! Или ще ви наклепам на нравствената полиция. Вие сам си признахте, че сте имали сексуална връзка с малолетна. Веднага ще ви тикнат в затвора. А знаете ли какво ги очаква насилниците на малолетни момиченца в затвора, а?
	Шавал я изгледа, ужасен, раменете му се разтресоха от тръпки, които не можеше да овладее.
	— О, не, госпожо!… Не това… не това…
	— Тогава ми изнамирате някаква идея, блестяща идея, за да ограбим до шушка дядо Гробз. Давам ви срок една седмица. Нито ден повече! След осем дни среща в църквата „Сент Етиен“, в малкия параклис на Дева Мария, коленичили един до друг на молитвения стол и вие ще ми изложите плана си… в противен случай затворът не ви мърда!
	Сега вече Шавал целият се тресеше. Дъртата беше способна да го направи! На лицето й бе изписано жестокото изражение на хищник, готов да изяде малкото си, за да не умре от глад.
	— Да, госпожо…
	— А сега, свободно! И си размърдайте мозъка! Толкова отдавна не сте го използвали, достатъчно си е почивал. Хайде, тръгвайте!
	Той се надигна от стола. Измърмори, довиждане, госпожо, и се шмугна към изхода, сякаш бе избягал каторжник, който се старае да мине незабелязан.
	— Сметката, моля! — Анриет изкомандва гръмогласно сервитьора и извади портмонето си.
	Бяха й останали дребни пари, след като бе изпразнила кутията за дарения от църквата. Заключалките й се държаха на честна дума. Лесно се отваряха и също толкова лесно се затваряха. Слаба работа, си каза, броейки монетите. Енориашите стават все по-стиснати. А може би свещеникът ме е издебнал и събира парсата по-често. Бедни Исусе, бедна Дево Марийо, бедни свети Етиен! Религиозният плам е западнал и за жалост вие сте сред потърпевшите…
	И тя захвана да порицава времето, което не уважава нито самотните жени, нито свещениците без средства. И после се чудим защо неопетнените души залитат и вършат престъпления, но това е справедливо, напълно справедливо, бе убедена тя…

	* * *

	В първата януарска вечер всички у семейство Кортес се преструваха, че са щастливи. Жестикулираха, възклицаваха, опитваха се да прикрият сърдечните си тревоги с пресилени усмивки, весели изражения, но всички долавяха фалша на афишираната радост.
	Сякаш бяха на бал на оздравяващи.
	Жозефин говореше, без да спира, за да не мисли за часовника на Доти, оставен на нощното шкафче; претопляше задушения заек със сос от горчица и бавно бъркаше с дървена лъжица, разправяйки каквото й хрумне, само да се разсейва… Смееше се фалшиво, говореше фалшиво, разля бутилката с млякото, опита на вкус маслото, сложи парче наденица в тостера.
	Зое вървеше с леко разтворени крака, Гаетан уверено бе сложил собственическа ръка на рамото й. Ортанс и Гари се измерваха с поглед, доближаваха се, отдалечаваха се, сблъскваха се и се разделяха, мърморейки. Шърли наблюдаваше сина си и си казваше, че той полека я тласка към пълна капитулация на сетивата и чувствата. Това ли е да обичаш детето си повече от всичко? А защо ми се струва, че съм се отказала от последната си любов? Все пак животът ми не е свършил…
	Единствен Дю Геклен сновеше край тях оживено, просейки ласка, залък хляб, натопен в соса, бучка захар, случайно останала на масата. Клатушкаше се на дебелите си квадратни лапи в нетърпеливо очакване на награда и от муцуната му се точеха дълги лиги.
	Всеки бе зает със себе си, преструвайки се, че се интересува от останалите.
	Той заминава вдругиден и дълго време няма да го видя, терзаеше се Зое, дали ще ме обича колкото сега? Ами ако съм забременяла?
	Най-после! Направих го, направих го, ликуваше Гаетан, сега вече съм мъж, истински мъж! Обичам я и тя ме обича, обича ме и аз я обичам.
	Тази нощ, ще бъде тази нощ, жужеше Ортанс, милвайки Гари по врата, ще се престоря, че отивам да си легна при Зое и ще отида при него, ще се гушна в него, ще го галя, ще го целувам, ще завъртя три пъти език в устата му и ще бъде толкова хубаво, ще бъде прекрасно…
	Въобразява си, че ще ме подмами по този начин, но не, не, прекалено е лесно, мрънкаше наум Гари, сипвайки си повторно от прясно сварените спагети и от заека със сос от горчица, мога ли да получа и филия хляб, или ще е много нахално?, обърна се той към Ортанс, която му подаде парче франзела с широка самоуверена усмивка.
	Как ли да му съобщя, че повече не бива да се виждаме, се питаше Шърли, че изобщо не бива да се виждаме… не трябва да му разкривам истинската причина, той ще я отвее с едно махване на ръка, ще заяви, че не трябва да драматизираме, че Гари е пораснал достатъчно и трябва да разбере, че майка му има право на личен живот… Не му правиш услуга, карайки го да мисли, че държи нещата в свои ръце, напротив, трябва да се научи да се съобразява с действителността. Наложително е да се разделите, прекалено дълго сте живели, вкопчени един в друг. Тя предварително знаеше какво ще й каже, можеше да го напише и не разполагаше с убедителен довод, който да му противопостави, освен с това, че не желае да нарани малкото си момче. Но той е двайсетгодишен! Вече не е малко момче. За мен винаги ще си остане малко момче… _Bullshit_, щеше да й отвърне нервирано, потънал в карираната си червена канадка, _bullshit!_ Щяха да се скарат и да се разделят сърдити. Аз няма да имам смелостта да се сърдя дълго, отново ще се опитам да му обясня и отново ще се окажа в обятията му… По-добре да изчезна, да не казвам нищо или да измисля, че съм се върнала при един бивш обожател в Париж.
	Ами ако Шърли не е права, разсъждаваше Жозефин, ако Доти наистина живее при Филип? Ако всяка вечер оставя часовника си на нощното шкафче, преди да потъне в обятията му… Той не е преставал да се среща с Доти. Тя е млада, забавна, нежна, с нея се живее леко; той не може повече да понася самотата. Твърдят, че мъжете не обичат самотата, а жените я търпят. Освен това на него му харесва да спи с нея, свикнал е, всеки си е избрал от коя страна на леглото да спи…
	Всеки продължаваше вътрешния се монолог, докато топеше залъци в горчичения сос на задушения заек, режеше си парче бри или козе сирене, сервираше си парче от лимоновата торта, която Зое бе опекла, докато раздигаха масата, зареждаха миялната, протягаха се, заявяваха колко са уморени, изтощени и бързаха да се оттеглят по стаите си.


	Ортанс се разгримира, изчетка сто пъти дългата си кестенява коса с червеникави отблясъци, наелектризираните кичури пращяха, сложи си капка парфюм зад ушите, облече си тениската, с която спеше, и прекрачи дюшека, на който се бе изтегнал Гаетан. Той четеше комикс за „Супер Пиксу“ и се забавляваше, разказваше как Чичо Пиксу измамил Доналд и го накарал да работи, без да му плати пукната пара. Старият Доналд наистина бе голям симпатяга! Оставя се да го използват, без дума да обели… Ами Пиксу сякаш е един от големите индустриалци от борсата… Ненаситен е, все не му стигат парите, постоянно иска още и още.
	Зое, завита до брадичката, се чудеше как да намекне на Ортанс да ги остави сами за последната им нощ заедно. Да я накара да разбере, че ще е по-добре да отиде да спи другаде. В хола например. Или да отиде да поработи върху идеите си за витрините в кухнята. Тя обожава да работи нощем, в кухнята. Дали пък да не я попитам направо. Или пък да спомена за женската солидарност. Не, пред Ортанс приказките за солидарността няма да минат. Зое продължаваше да се чуди какво да измисли, не си намираше място под завивките, въртеше се в леглото, търсейки подходящата дума, способна да размекне сърцето на сестра й, когато Ортанс ненадейно скочи в леглото и й предложи:
	— Загасваме лампата, изчакваме мама и Шърли да заспят и аз отивам при Гари. Нито дума на достолепните госпожи! Страхотно ще се забавляват, а аз никак не държа!
	— Окей — прошепна с облекчение Зое. — Няма да те издам.
	— Благодаря, сестричке! Но ти се дръж прилично! Не желая да се окажа отговорна за някое дребосъче след девет месеца!
	— Няма проблем — отвърна Зое, червена като божур.
	— Мога ли да ти имам доверие, бимбамбум?
	— Бимбамбум… — повтори Зое.
	Изчакаха лампата в стаята на Жозефин и Шърли да загасне. Изчакаха още малко, докато чуят лекото похъркване на Жозефин, после и по-силното на Шърли, хъм, хъм, отбеляза Ортанс, достолепните госпожи добре са си пийнали, хъркат като ковашки мехове! Зое нервно се изсмя. Краката й бяха ледени, ръцете горещи. Ортанс стана от леглото, взе си мобилния и се измъкна на пръсти от стаята.
	— Спи спокойно, Зойченце, спокойно и непорочно!
	— Обещавам! — пошушна Зое, преплела пръсти под завивките, за да й бъде простена лъжата.
	Гаетан скочи от дюшека си и легна до нея.
	— Цяла нощ в истинско, широко легло! — заяви той, притискайки я до себе си. — На това му казвам лукс!
	Той сложи нежно ръка върху гърдите на Зое и тя изстена…
	Тази нощ целият град отново щеше да затаи дъх.


	В леглото, гол до кръста, Гари четеше някакъв стар комикс за Куик и Флюпке от Ерже, авторът на „Тентен“, със слушалките на айпода на ушите. Виждайки я да се промъква в стаята, вдигна учудено вежди.
	— Търсиш ли нещо? — осведоми се той, без да вдига очи от книжката.
	— Да. Теб.
	— Имаш нещо да ме питаш?
	— Не съвсем.
	Тя седна на отсрещната страна на леглото и се покри със завивката.
	— Сега да спим, ако нямаш нищо против.
	— Аз спя сам.
	— Ми тогава… да не спим.
	— Върни се в стаята си, Ортанс.
	— Аз съм в моята стая.
	— Не си играй с думите, много добре разбираш какво искам да кажа.
	— Искам да те целуна.
	— Аз пък не!
	— Лъжец! Искам да продължа сладката целувка от Хайд Парк. Спомняш ли си? Нощта, в която ме изостави на улицата.
	— Ортанс, би трябвало да ти е ясно, че желанието не идва по заповед. Никой не влиза с бойна крачка в стаята на момче, заповядвайки му да го целуне.
	— Трябваше да почукам на вратата ли?
	Той сви рамене и продължи да чете.
	— Зная, че умираш от желание, както и аз… — продължи Ортанс, без да се предава.
	— Аха! Защото ти умираш от желание… я повтори. Няма да ми омръзне да ми го повтаряш. Госпожица Ортанс ви желае, моля, забийте я начаса!
	— Вулгарен си, скъпи мой.
	— А ти си прекалено властна!
	— Умирам от желание да те целуна, да се притисна до теб, да те целувам навсякъде, по цялото тяло… да те вкуся, да те ближа…
	— С мобилния в ръка? Няма да е много удобно! — заяви Гари ухилен подигравателно, опитвайки се да прикрие със саркастичната си усмивка надигащото се желание.
	Ортанс се сети за телефона, който държеше, и го пъхна под възглавницата.
	— Отказвам да спя с мобилен телефон до себе си — повтори Гари, окопитвайки се.
	— Но, Гари… ако мис Фарланд се обади! — запротестира Ортанс, грабвайки го отново.
	— Отказвам да спя с мобилен телефон до главата си. Точка!
	Той отново се зачете в приключенията на Куик и Флюпке, възхищавайки се и обяснявайки, че е суперинтересен комикс, недоумявайки защо са го забравили. Дори е по-интересен от „Тентен“! Двама герои на цената на един! Какво чудесно разбирателство, каква завидна предприемчивост! Може би леко демоде, но по онова време момичетата не са си запретвали полите пред момчетата. Знаели са как да се държат… Други времена, други нрави, въздъхна той натъжен. Не ми харесват войнствените жени. Харесвам женствените, нежните жени, които оставят мъжът да държи поводите на впряга със здрава ръка, а те облягат глава на рамото му и се предават безмълвно.
	— Знаеш ли какво е това нежност, Ортанс?
	Ортанс се размърда в леглото. Думите му не й говореха нищо. Почти беше победила. Лесно, при това! А ето че той я връщаше в начална позиция. Позицията на „добрата стара приятелка“.
	Тя мушна гладкия си дълъг крак между краката на Гари, сякаш молеше да й прости за дързостта й, и промърмори: пука ми, предавам се, прекалено ми се иска да те целуна… умирам от желание, Гари, ако кажеш, ще бъда непорочна, безлична, покорна, нежна като уплашена девица…
	Описанието извика усмивка на устните му и той я помоли да доразвие образа. Искаше да види докъде щеше да стигне в самоунижението.
	Ортанс млъкна, помисли малко, реши, че думите очевидно нямаше да са достатъчни, и пусна в ход старите си любовни познания, които подлудяваха мъжете.
	Скри глава под завивките.


	Малко по-късно тонът му се промени.
	Вече изобщо не ставаше дума да отказва да спи с нея, само постави едно условие.
	Тя се показа отново, готова да го чуе.
	— Ще махнеш мобилния си телефон… — каза Гари.
	— Не можеш да искаш подобно нещо. Това е изнудване. За мен е ужасно важно и ти отлично го знаеш.
	— Аха, искаш да кажеш, че те познавам прекалено добре.
	Темата на спора се измести. От хипотетичната любовна нощ се прехвърли върху това, дали телефонът да остане на леглото, или не.
	— Гари — умоляваше Ортанс, притискайки коляно между бедрата му.
	— Не си падам по тройките! Най-вече с мис Фарланд!
	— Ами… — възпротиви се Ортанс. — Ами ако не я чуя когато се обади…
	— Ще те потърси пак.
	— И дума да не става!
	— Тогава излез от стаята и ме остави в компанията на Куик и Флюпке.
	Изглеждаше напълно сериозен. Ортанс мислеше бързо.
	— Ще го сложа тук, на стола.
	Гари хвърли поглед към стола, на който бе захвърлил джинсите си, тениската и пуловера на топка. Прекалено е близо, ще го виждам да свети в тъмното и в главата ми ще се върти мисълта за мис Фарланд.
	— И ще го изключиш — добави той.
	— Няма.
	— В такъв случай излез от стаята.
	— Ще го оставя малко по-надалеч, на бюрото ми… Така няма да го виждаш.
	Тя издърпа комикса от ръцете на Гари, хвърли го на пода и се долепи плътно до него, докосвайки с кратки целувки раменете, устата, врата му, сложи глава на корема му, попита, винаги ли спиш гол…
	— Мобилният там! — заповяда Гари, сочейки с пръст бюрото.
	Бясна, Ортанс стана и го остави на бюрото. Провери дали има достатъчно заредена батерия, провери силата на звука, увеличи я. Старателно го нагласи съвсем на края, за да е максимално близо до леглото, и се върна да легне.
	Изтегна се до Гари, затвори очи и пошушна, ох, Гари, моля те… Нека се сдобрим. Страхотно те желая.
	Устните й опознаваха тялото му.
	И той престана да се съпротивлява.


	Това не бе любовна нощ, а истинска музикална симфония.
	Те не бяха просто един мъж и една жена, които се любеха, а всички мъже и жени на всички времена, по целия свят, решили да изчерпат до дъно сладострастието. Сякаш двамата бяха чакали прекалено дълго, бяха го правили мислено прекалено често и най-сетне се отдадоха на вихрения танц на сетивата.
	Целувката на единия беше ехо от целувката на другия. Издуваше устните на Гари, за да разтвори устните на Ортанс, тя я всмукваше, вкусваше, сътворяваше нова целувка, и още една, и още една и Гари, изненадан, обезоръжен, въодушевен, отвръщаше, разпалвайки нов огън. Сякаш таласъмчета ги люшкаха насам-натам, въртяха ги във вихрен танц. Омагьосана, Ортанс забрави хитрините, клопките, с които впримчваше мъжете, потъна във взривяващото я удоволствие. Шепнеха, усмихваха се, вкопчени един в друг, слепени един в друг, преплели крайници, дърпаха се за косите, за да отметнат глава назад и да си поемат дъх, отново потъваха, образуваха едно тяло, разделяха се, въздишаха, връщаха се към желаните устни, отново и отново ги вкусваха, замаяни се смееха, забиваха зъби в нежната плът, хапеха, ръмжаха и пак хапеха, отдръпваха се един от друг, измерваха се с предизвикателен поглед и се втурваха в поредната сарабанда. Те не просто се целуваха, те се възпламеняваха, разпалваха се, замеряха се с огнени езици, мятаха искри, редуваха се сякаш пееха на канон, отново сливаха гласове и пак се гонеха, и пак се настигаха. Мълчания и въздишки, лумнали пламъци и жарки целувки, лед и огън. Всяка целувка бе различна, отделна нота, всяка целувка отваряше вратата към нова вълна на страст.
	Ортанс се извиваше като лък, беше между земята и небето, забрави да контролира, да се налага, само повтаряше безспир, това ли било, това ли било, още, още, Гари, ако знаеш само, ако знаеш… той отвръщаше, не бързай, чакай, чакай, толкова е прекрасно да чакаш, да не бързаш, а сам той едва се сдържаше… Тогава леко я щипваше по гърдата, сякаш я обичаше с боязлива, почтителна, едва ли не възвишена любов, след което я стискаше силно, болезнено, сякаш се готвеше да я обладае с един тласък, да я прониже, тя се извиваше назад, изплаквайки, че й причинява болка, а той замръзваше и със сериозен, почти студен тон питаше да престана ли, да престана, това ли искаш, не, провикваше се тя, о, не, не, не знаех, не знаех, и той отново шареше с върха на пръстите си, обхождайки тялото й от глава до пети, долепено до неговото, пръстите му пробягваха по всяка извивка, изпробваха разни акорди, вариации и музиката се надигаше в цялото му същество, бликаше в безброй мелодии, докато той впиваше устни в нейните, опознаваше я с устни, с пръсти, до момента, в който тя не се предаваше и не извикваше, вземи ме, сега, сега, вземи ме веднага…
	Той се отдръпваше, лягаше настрани, без да сваля поглед от нея, клатеше отрицателно глава, не, Ортанс, красавице моя, така е много лесно, твърде лесно… Удоволствието трябва да продължи, да се запази, иначе се стопява във въздуха и ни оставя дълбоко натъжени. Тя се извиваше силно, опитваше се да го впримчи здраво между бедрата си, не, не, противеше се Гари, продължавайки с устни своите до, ре, ми, фа, сол, ла, си по нейните устни, като ги мокреше, разтваряше ги с език, хапеше ги лекичко, шепнеше думички, заповеди и тя направо изпадаше в безтегловност, не знаеше къде се намира…
	Въртеше глава наляво-надясно. Идеше й да вика, но той запушваше устата й с длан, заповядвайки: мълчи, недей. Твърдият му, едва ли не груб глас я караше да се гърчи и извива още по-яростно и да се опитва да прилага изпитаните стари номера, които бе усвоила, които подлудяваха мъжете и им вземаха акъла, убиваха желанието им за съпротива, омотаваха ги в мрежите й, правеха ги подвластни на капризите й.
	После пак се превръщаше в послушница. Чиста и трепетна. Беше заложница. С вързани ръце и крака. Едно тънко гласче й нашепваше, внимание опасност, внимание опасност, ще потънеш и ще се изгубиш в тези обятия, тя го караше да млъкне, забивайки нокти във врата на Гари, предпочиташе по-скоро да издъхне, но да изживее на всяка цена тръпката, която я изстрелваше в небесата или я запращаше в ада, не е важно! Единственото ми желание е да бъда тук в неговите обятия, в прегръдките му…
	Той обаче продължаваше да се съпротивява.
	Превръщаше се в триумфиращ военачалник, завземаше територии, съграждаше империята си, разширяваше границите й, изпращаше гарнизоните да завземат и най-малката педя кожа, упражняваше едноличната си власт, връщаше се на устните й, докосвайки ги едва-едва, преди да ги изпохапе с нови и нови целувки… Това било, значи… това било? Тя не преставаше да се пита, преди да я помете новата вълна на удоволствие.
	Носена на ръце. Сгушена в прегръдките му. Замаяна, изгубила ума и дума.
	Докосват се и се вплитат един в друг. Притварят очи от изгарящото ги желание. Хапят се освирепели, побеснели, фанатизирани и се отпускат на вълните на върховното щастие, сред мъгла от удоволствие, докосвайки се с върха на пръстите, протегнати, устремени, търсещи да достигнат до брега…
	Това било, значи, това било…
	А нощта едва започваше.


	В четири часа сутринта Жозефин стана да пие вода.
	В коридора, откъм стаята на Ортанс дочу шум от скърцащо легло, от нежна борба, стонове, въздишки.
	Застина неподвижно в дългата си бяла памучна нощница. Потрепери.
	Ортанс и Гари…
	Отиде до стаята на Зое и леко, съвсем леко бутна вратата.
	Зое и Гаетан спяха голи и прегърнати.
	Ръката на Гаетан лежеше върху голото рамо на Зое.
	Усмивка на удовлетворение, на щастие плуваше на устните на Зое.
	Усмивка на жена…


	— Този път вече е сигурно, събитията съвсем ме изпревариха — заяви Жозефин на Шърли, лягайки отново.
	Шърли разтърка очи и я изгледа.
	— Какво ти става? Защо си станала посред нощ?
	— Искам да ти кажа, че синът ти и дъщеря ми се любят, та пушек се вдига!
	— Най-после — въздъхна Шърли, разбухвайки възглавницата си. — Беше неизбежно!
	— А и това, че Зое и Гаетан спят със съня на праведниците и че според мен са го направили…
	— Аха! И Зое ли?
	— Само това ли ще ми кажеш?
	— Слушай, Жо, това е животът… Тя го обича, той я обича. Радвай се!
	— Тя е на петнайсет години! Прекалено й е рано!
	— Така е, но отдавна мисли само за Гаетан. Трябваше да се очаква.
	— Можеха да изчакат… Какво ще й кажа сега? Дали трябва да казвам нещо, или да се преструвам, че не знам?
	— Не бързай, изчакай, времето ще покаже. Ако тя иска, сама ще дойде при теб да сподели.
	— Дано да не забременее!
	— Дано да е минало добре! Изглежда ми доста млад и зелен, за да е добър любовник.
	— Вече не си спомням на колко години беше, когато й дойде първият мензис и тя измисли израза за „мишонка мильонка“…
	— Това пък какво е? — попита Шърли, наместила се най-после удобно на възглавницата.
	— Зое го измисли. Вместо да казва „в мензис съм“, тя говори за „мишонка мильонка“, което не звучи толкова грубо, нали?
	— Страхотно… то си е цяло изкуство да съумееш да представиш нещо доста отблъскващо по такъв мил и безобиден начин!
	Жозефин отново потъна в мислите си, скръстила ръце на гърдите си и обяви с погребален глас:
	— Ама и ние двете сме едни скици, странна двойка представляваме в това легло!
	— Две спаружени монахини! Ще ти се наложи да свикваш, драга, дойде моментът, в който трябва да предадем щафетата на желанието в ръцете на децата ни, защото стареем, стареем!
	Жозефин разсъждаваше. Стара, стара, стара. Беше писала по темата за произхода на думата „стар“. В университета „Лион 2 — Люмиер“. Тази дума се среща за пръв път в „Живота на свети Алекси“, впоследствие в „Песента на Ролан“ от 1080 година. Произлиза от латинската дума „vetus“, „vetulus“, „viez“ в старофренски и означава нещо, което се подобрява с възрастта, ветеран, опитен човек, но също така и нещо „износено“. Това значение се наложило в XII век. „Повредено, неизползваемо, за изхвърляне“. От коя ли възраст ние, жените, сме за изхвърляне? Има ли официално упоменат срок, както при киселите млека? Кой решава? Погледът на другите, който ви сбръчква като спаружена ябълка, или отмиращото желание, което тръби сигнал за отбой? „Стар и зелен“, твърдеше влюбеният в живота Рабле. „Старец“, пишеше Корней, споменавайки за Дон Диего, неспособен да защити честта си. В дванайсети век четирийсетгодишните били смятани за старци. „Старея“, странна дума.
	— Мислиш ли, че сега спи с Доти?
	Доти не е стара. Доти не е за изхвърляне. Доти не е с изтекъл срок за годност.
	— Жо, престани! Казвам ти, че тя си спи вкъщи, а той скучае у дома си. Мисли за теб, прокарвайки ръка по празното широко легло.
	Шърли смушка с лакът Жозефин и се разсмя, след което се нервира, беше изгубила удобното си място на възглавницата, изнамерено след толкова опити.
	На Жозефин не й бе до смях.
	— Не ми се вярва да е тъжен. Не ми се вярва, че спи сам в голямото, широко легло. Спи с нея, а мен ме е забравил.


	Филип се събуди и освободи изтръпналата си ръка от тежестта на Доти.
	Първата нощ от новата година.
	През завесите се процеждаше синкава светлина, озарявайки стаята със студено сияние. Снощи Доти бе изсипала съдържанието на чантата си върху скрина. Търсеше си запалката. Пушеше, когато изпитваше душевни терзания. Пушеше все повече. Доти се притисна до него. Той долови мириса на цигари в косата й, студен и горчив мирис, който го накара да извърне глава.
	Тя отвори едно око и попита:
	— Не спиш ли? Не се чувстваш добре ли?
	Той я погали по косата, за да я приспи.
	— Не, не, няма нищо… Просто ожаднях.
	— Искаш ли да ти донеса чаша вода?
	— Не! — отвърна той с раздразнение в гласа. — Достатъчно съм пораснал, за да си налея сам. Заспивай.
	— Казах го просто така…
	— Хайде, спи.
	Той продължи да лежи с широко отворени очи.
	Жозефин. Какво ли правеше сега Жозефин?


	В четири и петдесет сутринта…
	В дванайсет и половина мобилният на Ортанс иззвъня. _Tear Drop_ на „Масив Атак“…
	Тя отметна дългата си разрошена коса, изкриви лице в кисела гримаса, чудейки се кой ли може да звъни толкова рано, с Гари току-що бяха заспали. Лицето й светна, когато хвърли поглед на Гари, на дългата му ръка, отпусната напряко върху корема, мушна глава под възглавницата… не искаше да чува… Да спи, да спи, да се унесе отново… Да си припомня неописуемото удоволствие от изминалата нощ, да плъзга пръсти по кожата на любовника си. Моят любовник, прекрасният ми любовник. Да си припомня как най-сетне, най-сетне… Значи, това е, което движи света… А аз до двайсет години не го бях изпитала, майчице, отсега нататък всичко ще се промени, ще се промени из основи! Мъжът, който я бе потопил в дъното на мрака, бе спящият мъж, когото смяташе, че познава открай време.
	Чувствам се развълнувана като някаква глупава гъска.
	Телефонът упорито продължаваше да звъни, тя погледна будилника си с муцунката на Мики Маус, подарък от баща й за осемгодишния й рожден ден… Дванайсет и половина!
	Внезапно се надигна и седна в леглото. Дванайсет и половина в Париж, единайсет и половина в Лондон! Мис Фарланд!
	Хвърли се към телефона.
	Прошепна тихичко „Ало, ало“, навличайки тениската си, внимавайки да не събуди Гари.
	Излезе от стаята на пръсти.


	— Ортанс Кортес? — излая гласът по телефона.
	— _Yes…_ — зашепна отново Ортанс.
	— _Paula Farland is on the phone. You’re in! You are the one! You won!_
	Ортанс клекна на пода в коридора и се отпусна на пети. Спечелила! Беше спечелила!
	— _Are you sure?_ — попита тя, преглъщайки със свито гърло.
	— _I want to see you at my office today, five o’clock sharp!_*
	[* Пола Фарланд е на телефона. Одобрена сте! Вие сте единствената избрана! Спечелихте! — Сигурна ли сте? — Искам ви в офиса ми днес точно в пет часа! (от англ.). — Б.пр.]
	Пет часът, нула, нула в офиса й в Лондон?
	В Париж беше дванайсет и половина. Точно имаше време да си грабне сака, да скочи във влака „Евростар“, да се изкатери до осмия етаж на сградата на „Бонд Стрийт“, да завърти пръст, ку-ку, на секретарката, да отвори вратата със замах: _Here I am_, ето ме!
	— _Ok, Miss Farland, five о’clock at your office!_
	— _Call me Paula!_
	Тя се втурна в кухнята.
	Шърли и Жозефин белеха моркови, картофи, чистеха праз, целина, ряпа. Щяха да готвят зеленчукова супа. Шърли обясняваше на Жозефин, че едрите и продълговати картофи са чудесни със солено краве масло, а по-дребните и кръгли стават за пюре и за пържене.
	— Добър ден, любима моя — посрещна Жозефин дъщеря си, оглеждайки я от глава до пети. — Наспа ли се?
	— Мамо! Мамо! Получих витрините! Възложиха ги на мен! На мен! Току-що се обади мис Фарланд, тръгвам! В пет следобед имам среща с нея в офиса й в Лондон! Суперяко, гениално, страхотно, мегатренди, край на унинието, ура, ура, аз съм босът!
	— Тръгваш за Лондон? — повториха в един глас като ехо Жозефин и Шърли. — Ами…
	За малко да добавят, ами Гари, но се сепнаха навреме.
	— … не е ли малко внезапно…? — попита Жозефин.
	— Мамо! Възложиха ми аранжирането на витрините! Видя ли, бях права! Права бях! Мога ли да си взема останалото от заека със сос от горчица за довечера? Няма да имам време за пазар, а не знам дали момчетата са оставили нещо в хладилника.
	И тя се върна в стаята си да си приготви сака във възцарилата се тишина.


	— Отваряй си широко ушите! Ще присъстваме на жестока сцена! — предупреди Шърли.
	— Не може ли да се задържи на място поне за секунда! Откъде ли го е наследила? — оплака се Жозефин. — Сега той ще бъде съкрушен.
	— Беше предупреден. Знаеше много добре, че няма да я промени и да направи от нея примерна домакиня.


	— Сънувах ли, или телефонът ти звъня? — попита Гари, облегнат на лакът в леглото.
	Ортанс го погледна и отново се възхити колко е красив, колко е красив само! Прииска й се да преживее отново нощта.
	— А, буден ли си? — попита тя с леко дрезгав глас.
	— Освен ако не спя с отворени очи! — иронизира я той.
	Ортанс бе отворила гардероба и хвърляше дрехи в сака си.
	— Какво правиш? — попита Гари, придърпвайки възглавниците към себе си.
	— Събирам си нещата. Тръгвам за Лондон.
	— Сега, веднага?
	— Мис Фарланд ми определи среща днес следобед точно в пет часа. О, пардон, Пола. Каза ми отсега нататък да я наричам Пола…
	— Спечелила си конкурса?
	— Да.
	— Поздравления! — заяви той, лягайки отново и обръщайки лице към стената.
	Ортанс го изгледа разочаровано. О, не, изстена тя наум, не, не ми се сърди, не ми го причинявай. И без това ми е толкова тъжно, че трябва да тръгвам…
	Тя седна на леглото и заговори на обърнатия към нея гръб.
	— Опитай да ме разбереш. Това е моята мечта, мечтата ми, която се сбъдва.
	— Много се радвам за теб… може би не го показвам, но всъщност съм весел и засмян! — промърмори той, забил нос във възглавницата.
	— Гари… моля те… Искам да направя нещо голямо в живота, искам да вървя напред, да успея, да стигна до върха, за мен това означава всичко.
	— Всичко? — повтори той иронично.
	— Гари… това бе страхотна нощ. Повече от страхотна. Никога не съм вярвала, че… Струваше ми се, че ще се побъркам, ще се побъркам от удоволствие, от щастие…
	— Много благодаря, скъпа — прекъсна я Гари. — Дълбоко съм развълнуван, че съм се оказал на висота.
	— Досега никога не съм изпитвала подобно нещо, Гари, никога…
	— Обаче си се втурнала за Лондон, подреждаш си сака с надеждата, че няма да се събудя.
	Той продължаваше да лежи с гръб към нея. Един ужасно сърдит гръб.
	— Това е невероятна възможност, Гари. И ако не отида…
	— Ако не застанеш мирно пред мис Фарланд?
	— Ако не отида, може някой или някоя друга да заеме моето място!
	— В такъв случай върви, Ортанс, бягай, лети, скачай в Евростара, падни в краката на мис Фарланд… не те задържам. Много добре разбирам. Логично… Или по-скоро трябва да кажа, такава е твоята логика.
	— Но аз не те напускам заради друг!
	— Заради две тъпи витрини на „Хародс“! Най-просташкият магазин в Лондон! Но и аз съм си виновен! Обикновено съм по-прозорлив по отношение на момичетата.
	Ортанс го изгледа, останала без дъх. Не можеше да казва такова нещо! Да я слага на един кантар с другите момичета. С всичките ли момичета прекарваше такива нощи? Невъзможно. Тази нощ беше единствена и неповторима. За него не можеше да е другояче. Невъзможно, абсолютно невъзможно.
	— Но това не означава, че изтривам преживяното тази нощ от двама ни — настояваше тя, натъртвайки на „двама ни“.
	— А кои са тези „двама“? — попита той, обръщайки се към нея.
	— Времето е пред нас, Гари, времето е наше.
	Той я изгледа, широко усмихнат.
	— Но аз не те задържам, Ортанс. Върви. Ще гледам как си нареждаш сака, без да хленча и скърцам със зъби, ако забравиш нещо, ще те подсетя. Както виждаш, готов съм да ти помогна…
	— Гари, престани! — тропна с крак Ортанс. — Става въпрос за живота ми, сега се хвърлям в дълбокото. Тук и сега. Моята страст ще се осъществи. И заради тази цел съм готова да се опълча срещу всички, ако се наложи.
	— Точно това наблюдавам и аз… една страст, която е на път да се осъществи. Досега не бях виждал подобно нещо отблизо. Поздравявам те, аплодисменти!
	Той изръкопляска вяло, сякаш се подиграваше.
	— Не искам да те засегна, нищо лично, Гари… Но се налага да вървя! Ела с мен!
	— Да ти нося саковете и да украсявам витрините? Не, благодаря! Имам по-важни неща за правене.
	Ортанс се замисли за миг. Няма да му пада на колене. Той не може да разбере? Толкова по-зле! Тя ще замине. Сама. Свикнала е да е сама. Не е умряла от самота. На двайсет години е и целият живот е пред нея.
	— Добре тогава! Остани тук. Цупи се, необезпокояван от никого! Аз ще грабна „Хародс“, после Лондон, след това ще дойде ред на Париж, Ню Йорк, Милано, Токио… Ще го сторя и без теб, след като ти се цупиш.
	Той отново изръкопляска, с нарастваща ирония.
	— Ти си страхотна, Ортанс, страхотна! Прекланям се пред великия творец…
	В този момент й се стори, че той я унижава, подиграва й се, слага я в категорията на опортюнистите, парвенютата, малките тъпачки, готови на всичко, _want to be a star, I want to be a star_, които бленуват за моментна слава, присламчвайки се в края на купона до някоя подпийнала известна личност. Принизяваше я до тези дребни риби, които бачкат за жълти стотинки, а себе си издигаше до нивото на истинските творци. Творците, които възпяват Човека, слагат главни букви навсякъде и крачат през живота, високо вдигнали неподкупно чело. Смазваше я с презрението си. Всичко това й идваше повече.
	— О, глезеният господинчо, колко ви е лесно да говорите така. Господин внукът на кралицата! Той, господинът, комуто не се налага да си печели хляба, единственото му занимание е да чука небрежно по клавишите ноти и гами, високи и ниски тонове и да се мисли за Глен Гулд! Наистина е много лесно!
	— Ортанс! Забранявам ти да говориш така, това е подло… ужасно подло — отвърна Гари, пребледнял.
	— Казвам каквото мисля! За теб животът е прекалено лесен, Гари! Протягаш морно ръка и парите падат в нея. Затова си играеш на обиден. Никога не си се борил за нищо! Никога! Аз се справям сама още от времето, когато бях малко момиченце!
	— Бедното малко момиченце!
	— Точно така, бедното малко момиченце. И се гордея с това!
	— Тогава продължавай да хапеш хората! В това си ненадмината!
	— Жалък нещастник!
	— Това го пускам покрай ушите си…
	— Мразя те!
	— А аз дори не те мразя! Пълно е с такива като теб! Търкалят се по улицата. Знаеш ли как им казват?
	— Ненавиждам те!
	— Много бързо преминавате от обожание към омраза, скъпа! — отговори той с леко крива усмивка. — Не позволявате на чувствата да пуснат корени в сърцето ви! Явно чувствата ви са изкуствени цветя и най-лекият полъх ги отвява… Едно обаждане на мис Фарланд и хоп, няма вече цветя, а само асфалт, грозен, черен асфалт.
	Зелените очи на Ортанс притъмняха, замятаха черни искри. Тя метна по него дрехите, които бе натъпкала в сака.
	Той избухна в смях. Тя се хвърли отгоре му, опитвайки се да го ухапе. Той я отблъсна, без да престава да се смее. Тя се изтърси на пода с цялата си тежест. Унижена, че я е видял с вирнати петала, Ортанс се провикна, сочейки го с пръст:
	— Гари Уорд, не се опитвай никога вече да ме видиш, никога!
	— О… няма такава опасност, Ортанс, ти успя да ме отвратиш от себе си за доста дълго време!
	Той си нахлузи джинсите, тениската и излезе от стаята, без да погледне отпусналата се на земята девойка.
	Тя чу как се тресна вратата.
	Хвърли се на леглото, избухвайки в ридания. Така й се пада. Лудост е било да вярва, че може да се свърже с момче, сливане, съчетаване, топка от любов и емоции, и в същото време да стане известна личност. _Bullshit!_ Беше повярвала, че го обича, повярвала бе, че и той я обича, че ще й помогне да направи красиви, големи неща, беше направо гротескно. Тя се изсмя подигравателно. Попаднах в клопката, в която попадат всички момичета. Заслужих си го! Жалка глупачка! В какво щях да се превърна? Във влюбено момиче! Резултата го знаем! Тъпачки, които ридаят в леглото. Аз не съм ридаеща тъпачка. Аз съм Ортанс Кортес и ще му покажа, че ще успея, ще стигна до небето и отвъд, ще разбия всички, и тогава, тогава… няма да го погледна, ще го игнорирам, ще го изоставя край пътя печалното джудже и ще продължа напред. Тя си представи едно печално джудже, застанало на банкета, лепна му физиономията на Гари и го подмина, бавно, много бавно, без дори да го удостои с поглед. _Bye, bye_, печално джудже, остани си тук на жалкия път насред еднообразното поле, следвай жалкия си предначертан път…
	Изчезвам в Лондон и няма да те видя никога вече, никога!


	Ортанс стана, изправи рамене, пое си дълбоко въздух и се зае да си събира нещата.
	Евростар имаше на всеки четирийсет минути.
	Точно в пет щеше да кацне в кабинета на мис Фарланд в Лондон. Да не забрави писалката, която купи от „Питал“, с жената, която се облича и съблича, когато я обърнеш.
	Леко дръзко, може би.
	Но на Пола ще й хареса…


>	Трета част

	Всички поканени се бяха настроили за едно чудесно празненство, а то се оказа пълен провал.
	Всяка година в първата неделя на януари Жак и Беранжер Клавер канеха гости в „най-непринудена обстановка“. Без вратовръзки и сака, без протокол. Приятелско събиране с беснеещи из апартамента деца, мъжете с провиснали панталони, небрежно метнали пуловери на раменете. На поканата пишеше „Заповядайте тази вечер у Жак и Беранжер“. Сбирката бе и повод да поухажват разни важни клечки, да ги покажат на близки приятели, да създадат непринудена атмосфера на добронамереност, но и възможност да разменят визитки и откровения на фона на крясъците на дечурлигата и да споделят как са изкарали коледните празници. Празникът у Жак и Беранжер Клавер беше тест за популярност на семейството, за това, дали все още се ползва с благоразположението на висшите кръгове.
	Качеството и нивото на партито се определяха от оценките, които поставяха на присъстващите. Един голям началник се равняваше на три приятелки на Беранжер, но ако някоя приятелка на Беранжер се появеше в компанията на съпруга си голям началник, нивото се вдигаше с още три точки.
	А освен това…
	Освен това, мислеше Беранжер, няма лошо в това, да заредим с още малко радост прохождащата година. Навсякъде се натъкваш на угрижени физиономии, на песимистични прогнози. Празненството си е едва ли не благотворителен жест, продължи да разсъждава тя, докато се напъхваше в тясната, прилепнала черна рокля, която подчертаваше фигурата й, и се поздравяваше за плоския корем и тесния ханш. Нито грам целулит, нито една стрия след четири раждания! Остават ми още няколко добри години. При положение че попадна на мъжа, който…
	Последната й любовна авантюра се оказа провал. Въпреки че беше красив и загадъчен ерген. Загорелите му китки, осеяни с черни косъмчета, страхотно я привличаха. Кръстосваше пустинята, монтираше петролни сонди за някаква американска компания. Беранжер се виждаше как си играе с кестенявите му кичури, как се отърква в мускулестите му гърди, опиянена от мириса му на силен самец, сразил бродещия край кладенците на сондажа хищник. Мечтите й се изпариха в момента на плащането на сметката. Той извади най-обикновена кредитна карта… от ония сините. Все още ли има такива?, учуди се тя, ококорила очи. Прозя се широко и помоли сондьора да я изпрати до къщи. Внезапен пристъп на мигрена. Силна отпадналост. Бе минала възрастта, в която човек хлътва ей така, без да се замисли. Синя карта… това я върна в младостта, когато все още беше млада и зелена и се втурваше да се целува с първия, който се осмеляваше да се отърка в зъбните й шини и нямаше пари дори да я почерпи една кола. На четирийсет и седем години просто се налага да инвестирам. Да намеря заместник на Жак със златна или платинена карта, а защо не и с нещо по-добро, с някое черно инфинити, в случай че Жак ми даде пътя, заплаха, която виси над главата ми като дамоклев меч. Като гледам как всеки ден се прибира все по-късно… Накрая, някоя вечер изобщо няма да се прибере и тогава ще ми се разкаже играта. Ще се наредя на опашката на разведените жени. Сама жена на моята възраст си е направо застрашен вид.


	Нареждаха масите, тук-там из апартамента поставяха ароматизирани свещи и вази с цветя, постилаха искрящи, белоснежни покривки, върху тях нареждаха кофи за шампанско, възкисели лакомства, разноцветни шербети, но гвоздеят на празненството бяха еклерите, пирамидите от еклери, за които Беранжер претендираше, че са нейно производство, а всъщност, измъквайки се по чорапи, Жак отиваше да ги купи от една сладкарница в Петнайсети район, където ги приготвяха на място. При някаква си фрау Кайтел, жизнерадостна австрийка, с брадичка и врат, потънали в три пласта тлъстини, но пък с вечно залепена на устните й усмивка.
	Жак Клавер се дърпаше, отказваше да се подчини. С годините ставаше все по-трудно да го накараш да участва в маскарада. Размотаваше се, ядосваше се на жените, негодуваше против тяхната двуличност, коварство, мърмореше, ние, мъжете, сме джуджета, жалки джуджета, а те ни водят за носа. Докато маневрираше, за да излезе от гаража, обикновено одраскваше калника на роувъра, прищипваше си пръста на кутиите с еклерите, ругаеше, нахъсан от насъбираната с години ненавист, и излизаше от сладкарницата на фрау Кайтел, кълнейки се, че повече няма да се хваща на хорото, че ще разтръби тайната.
	И ще спаси душата си.
	— Нима ти имаш душа? — тросваше се Беранжер, свивайки рамене.
	— Подигравай се! Някой път ще те издам…
	Беранжер се усмихваше, пръскайки лака за коса по кестенявия си бретон, и потупваше раздразнено с върха на пръстите си новопоявилите се три фини бръчици около кафявите си очи.
	Съпругът й заплашваше, но така и не се реши да приведе заплахата в действие.
	Съпругът й беше страхливец.
	Отдавна го беше прозряла.


	Еклерите на Беранжер бяха гвоздеят на празненството.
	Бяха тема на разговори преди и след купона, представяха си ги, дебнеха появата им, известяваха пристигането им, възхищаваха им се, разграбваха ги и им се наслаждаваха, премрежили едва ли не влюбен поглед, сериозни и развълнувани, и докато се наслаждаваха на ефирния еклер, всяка хитра жена и всеки безмилостен мъж възвръщаха невинността си и на лицата им се изписваше израз на нежност. Непримирими врагове се помиряваха, за да вкусят от еклерите на Беранжер Клавер, „най-добрите“ приятелки се помиряваха, мед капеше от острите езици. Чудеха се как успяваше Беранжер да постигне този пухкав, лек, с дъх на прясно масло, деликатно карамелизиран крем… но не се задълбочаваха дълго в подобни разсъждения, вълната на удоволствието заливаше всичко, помитайки дори най-плахото чувство за критичност, дръзнало да надигне глава.
	Тази вечер, докато наетият за случая персонал усърдно действаше, Беранжер Клавер влезе в семейната спалня и изненадана, се натъкна на следната гледка: мъжът й се бе изтегнал на леглото по слип и черни чорапи и четеше „Монд Магазин“, притурката на вестника, която старателно запазваше всеки петък, за да има с какво да запълни неделния ден. Основната му грижа беше да реши судокуто за „експерти“ или поне „много трудно“-то, което се мъдреше на последните страници. Когато се справеше, надаваше животински рев, боксирайки празното пространство, дерейки се, _I did it! I did it!_, единствените английски думи, които успя да запомни.
	— Няма ли да тръгваш за еклерите? — попита Беранжер, опитвайки се да потисне гнева, който напираше в гърдите й при вида на небрежното облекло на съпруга й.
	— Никога вече няма да ходя за никакви еклери — отвърна Жак, забил нос в судокуто.
	— Но…
	— Никога вече няма да ходя за никакви еклери… — повтори той, нанасяйки седмица и тройка в едно квадратче.
	— Но какво ще кажат приятелите ни? — успя да измънка Беранжер. — Знаеш колко много…
	— Ще бъдат ужасно разочаровани, а на теб ще ти се наложи мълниеносно да изфабрикуваш правдоподобна лъжа!
	Той вдигна глава и добави, широко усмихнат:
	— А аз ще си умра от смях!
	И отново заби нос в судокуто.
	— Престани, Жак! Ти си луд!
	— Съвсем не. Напротив, върнах си здравия разум. Никога повече няма да ходя за еклери, а още утре се махам, изнасям се…
	— И може ли да знам къде ще отидеш? — попита Беранжер с разтуптяно сърце.
	— Наел съм една гарсониера на улица „Де Мартир“; смятам да се оттегля там с любимите ми книги, музика, филми, с делата ми, в компанията на моето куче. Оставям ти децата… Ще ги вземам в неделя сутринта и ще ти ги водя обратно вечерта. Там няма достатъчно място, за да преспиват.
	Беранжер приседна на края на леглото със зяпнала уста и разперени ръце. Усещаше как нещастието изпълва стаята.
	— И кога го реши?
	— Много добре знаеш кога… Не ми казвай, че ти съобщавам нещо ново. Вече не се разбираме, не се понасяме, преструваме се… Лъжем се един друг като дърти цигани. Изтощително и напълно безполезно. Остават ми още няколко години пълноценен живот, както и на теб впрочем, затова нека се възползваме и двамата, вместо да си пречим взаимно.
	Той издекламира тирадата си, без да вдига очи от вестника, умът му все така бе завладян от японските цифрови загадки.
	— Ти си отвратителен! — едва успя да отрони Беранжер.
	— Спести ми нецензурните думи, плачовете и скърцането със зъби. Оставям ти децата, апартамента, ще плащам разните разходи, които всъщност са толкова разни и разнообразни, че не мога да им хвана края! Правя го, защото искам да имам спокойствие с главно С.
	— Скъпо ще си платиш!
	— Ще си платя колкото пожелая, защото разполагам с дебела папка, в която са описани всичките ти кръшкания. Не ми се иска да я пускам в употреба… Заради децата.
	Беранжер не обърна внимание на думите му. Мисълта й бе заета единствено с еклерите. Да си поканен на гости у семейство Клавер и да няма еклери, беше равносилно на пълен провал, истинско фиаско. Нейните еклери бяха прочути в цял свят. Прилагателните не стигаха, за да бъдат описани. Като се започнеше с „вълшебни“ и се стигнеше до „истинско чудо“, минавайки през „неповторими“, „Боже, мой!“, _Oh, my God!, knock out!, maravilloso, deliziös!_, „божествено“, _köstlich, heerlijk, wunderbar_. Една вечер руски бизнесмен бе изрекъл на езика на матрьошките някаква непроизносима дума, която й преведоха като „изключителни“. Нейните еклери бяха медалът й за заслуги, университетската й диплома, стилът й на съблазняване. Бяха й предлагали големи суми, за да разкрие рецептата. Тя отказваше под предлог, че тайната се предавала от майка на дъщеря, забранено й било да я казва на чужди хора.


	— Предлагам ти сделка: разделяме се тихо и мирно, но сега ще отидеш за еклерите.
	— Никога вече няма да ходя за твоите еклери! Освен това е в твой интерес да се разделим кротко, драга моя. Искам само да ти напомня, че моминското ти име бе Беранжер Гупийон*… Държиш ли да се върнеш към жалкото си съществуване?
	[* Четка за чистене на бутилки; китка за ръсене на светена вода (от фр.). — Б.пр.]
	Беранжер Гупийон. Това име съвсем й бе изхвръкнало от ума. Изправи се, кръвно обидена. Гупийон! Способен бе да я принуди да си върне моминското име.
	Сведе глава и прошепна:
	— Не искам отново да се казвам Гупийон.
	— Ето, това вече е разумна приказка… Ще продължиш да носиш името ми, ако си благоразумна, заяви той, разтваряйки широко ръце като Нерон, даряващ живота на окървавения от лъвовете гладиатор. А сега отивай за еклерите, аз ще посрещам гостите, след като реша судокуто.


	Това вече беше направо немислимо, изключено. Тя не можеше да напусне поста си. Лакът й не беше съвсем изсъхнал, не си бе нарисувала очната линия и все още не бе решила какви обеци да сложи. На всяка цена трябваше да намери някой предан човек, на когото да повери задачата.
	Замисли се напрегнато.
	Сервитьорите филипинци, които бе наела да помагат за вечерта?
	Никога! За нищо на света нямаше да им повери ключовете на минито си. Нито тези на роувъра на Жак. Освен това имаше опасност да се разприказват, кой ги знае…
	Най-добрата й приятелка?
	Нямаше такава от много отдавна.
	Грабна мобилния. Имената от списъка запрепускаха пред очите й. Попадна на Ирис Дюпен и отбеляза, че не я е изтрила. Тя най-много се доближаваше до образа на така наречената най-добра приятелка. Малко остра, всъщност можеше дори да се каже, истинска мръсница… но както и да е. Виж, тя никога нямаше да отиде за еклерите. Щеше да стои със скръстени ръце и да я гледа как се дави. Със същата весела усмивка като легналия на леглото по чорапи Жак. Тя нервно се засмя. Сепна се. Ирис не, но сестра й… Добродушната Жозефин… Добрата самарянка, винаги готова да се притече на помощ на бедняците и неудачниците. Винаги готова да услужи. Жозефин ще отиде за еклерите.
	Обади й се. Обясни й случая. Призна си прегрешението. На теб мога да ти го кажа, защото ти си мила, наистина си добра и мила, но на другите… ако разберат… никога няма да ми проговорят… Моля те, Жозефин, би ли взела еклерите, които съм поръчала при фрау Кайтел? Не е много далече от теб. Направи го заради Ирис. Знаеш колко се обичахме с нея… Ще ми спасиш живота, а господ знае в какво ще се превърне животът ми, ако Жак наистина ме напусне… Защото ми съобщи, че ме напуска, преди две минути ми го съобщи.
	— Напуска те? — повтори Жозефин, поглеждайки часовника.
	Осемнайсет и десет. Зое бе отишла у Ема, а тя бе решила да хапне една супа и да си легне с някоя хубава книга.
	— Понятие нямам как ще се справя! Сама с четири деца!
	— Човек винаги се справя. Аз как го преживях…
	— Но ти си силна, Жо!
	— Не повече от всяка друга жена.
	— Напротив, силна си! Ирис винаги повтаряше: „Жо всъщност е борец, скрит под едно малко, меко сърце…“.
	Трябваше да я прилъже, да я приласкае, да я омае с комплименти, за да се втурне, без да се бави, за гадните еклери. Само след час първите гости щяха да оставят палтата си на гардероба.
	— Ще ме спасиш от една ужасно заплетена ситуация.
	Жозефин си припомни Ирис, която произнасяше същите думи…
	Ирис, която я умоляваше да напише книгата вместо нея. Големите сини очи на Ирис, гласа на Ирис, обезоръжаващата усмивка на Ирис, спомни си за Храс и Хрус, които изхрускаха големия Хрис, който си въобразяваше, че ще ги схруска…
	И прие. Добре, Беранжер, след като е толкова важно за теб, ще отида да взема тези еклери, дай ми адреса.
	Записа си адреса на въпросната фрау, отбеляза си, че било платено, трябвало да донесе квитанцията, за да ги приспадне Жак от данъците, много важно, много, много важно, да не забравиш, Жозефин, в противен случай ще получи нервна криза! Трябва да вземеш големи кутии с прегради, да ги наредиш стабилно на задната седалка, да караш бавно, за да не се разместят еклерите, да не се размажат или разсипят.
	— И още нещо, Жо, може ли да минеш през задния вход? Никой не трябва да те види…
	— Няма проблем. Има ли код?
	Тя си записа и кода.
	— След това ще дойдеш на празненството.
	— А не! Ще се прибера вкъщи… Уморена съм.
	— Хайде и ти сега! Ще пийнеш чаша шампанско с нас!
	— Ще видим, ще видим — отвърна Жозефин, готова да бие отбой.


	Първите гости пристигнаха в деветнайсет и десет.
	Подадоха палтата си на дребната филипинка, натоварена да обслужва гардероба.
	Влязоха в първия салон, широко разтворили ръце, прегърнаха Беранжер. Попитаха за Жак. В стаята си е, приготвя се, отвърна Беранжер, умолявайки небето съпругът й да попълни колкото може по-скоро судокуто.


	В деветнайсет и трийсет Жозефин влезе през задния вход, остави тежките кутии с еклерите на кухненската маса и помоли да предадат на Беранжер, че е пристигнала.
	Беранжер нахълта стремително, благодари й, изпращайки й въздушна целувка. Благодаря, благодаря, спаси ми живота! Понятие си нямаш колко е важно за мен! Бях на ръба на отчаянието, готова бях да си направя харакири! Толкова ли са важни еклерите?, учуди се Жозефин, наблюдавайки разтревожената Беранжер, заета с преброяването на еклерите.
	— Отлично! Точно толкова са. Знаех си, че мога да ти се доверя! А квитанцията? Не си забравила да я вземеш, нали?
	Жозефин бръкна в джоба си да я потърси. Без резултат. Беранжер заяви, че в края на краищата не било толкова важно; вече не я интересувало, след като двамата с Жак ще се развеждат. Въпросът вече не я вълнуваше.
	Помоли един от сервитьорите да й помогне да наредят еклерите на подносите и да ги занесат на голямата маса във втория салон.
	— Колко салона имаш? — осведоми се Жозефин, развеселена.
	— Три. Само като си помисля, че ще отиде да се свива в някаква си гарсониера! Направо е превъртял. От доста време се чудех какво става. Отначало си мислех, че си е намерил любовница… Оказва се, че не е това! Просто му било писнало. От какво точно обаче, ето кое не мога да разбера. В края на краищата не ми пука… От доста време му търся заместник.
	Тя погледна Жозефин и се сети за Филип Дюпен. Той би бил идеалната плячка. Богат, съблазнителен, културен. Бяха й казали, че харесвал Жозефин. Дори били…
	— Дълго си мислех за Филип Дюпен, но съвсем скоро научих, че живеел с някаква…
	— А, така ли… — отговори Жозефин, хващайки се за ръба на масата.
	Краката й се подкосиха, не беше много убедена, че има сили да стои права.
	— Имам приятелка в Лондон… Вчера ми се обади. Изглежда, живее с някаква мацка. Чакай да си спомня как се казваше? Деби? Доли… Не, Доти. Пренесла се била при него. Без да го пита дали е съгласен. Жалко! Харесваше ми. Какво има? Да не ти прилоша? Съвсем пребледня.
	— Не, не, добре съм, нищо ми няма — промърмори Жозефин, вкопчила се в масата, за да не падне.
	— Защото ми бяха казали, че известно време сте били много близки…
	— Така ли ти казаха? — отвърна Жозефин с глас, който не можа да познае.
	— Говорят всякакви глупости, нали ги знаеш. Не е много любезно по отношение на теб. Ти не си от тия, които ще отмъкнат съпруга на сестра си.
	Прекъсна ги някаква жена, която влезе в кухнята и съзирайки подносите с еклери, се хвърли към тях, възклицавайки, божествени, божествени… Беранжер я плесна през пръстите. Лакомницата се извини, с вид на дете, хванато да бърка с лъжица в буркана със сладко.
	— Хайде, марш оттук! — извика Беранжер. — Напуснете кухнята и двете. Свършвам с подреждането на еклерите и идвам.


	Жозефин прие чаша шампанско. Чувстваше се уморена. Без сили, напълно изцедена. След това още една и още една. Изпълни я странна нежност. Потръпна от удоволствие. Огледа се и видя заобикалящите я хора.
	Все същите.
	Същите, които Филип и Ирис канеха у тях.
	Хора, които говорят високо. Знаят всичко. Прелистили са някоя книга и обявяват, че са я прочели. Зърнали са отзиви за някакво представление? Значи, са били на него. Дочули са нечие име? Става дума за най-добрия им приятел. Или за най-върлия им враг, вече не знаят кое точно. Колкото повече лъжат, толкова повече си вярват. Един ден обожават, на следващия ненавиждат. Какво ли се е случило, за да си променят мнението? Самите те не знаят. Нямат никакви убеждения. Не се интересуват от задълбочени анализи. Нямат време за подобни неща. Повтарят чутото, понякога дори на човека, от когото са го чули.
	Тя ги познаваше като петте си пръста. Можеше да ги опише със затворени очи.
	Нямат идеи, но се тресат от възмущение. Употребяват високопарни думи, с които парадират, правят кратка пауза, за да видят ефекта от тях, повдигат вежда, за да заковат дръзкия опонент, който би дръзнал да им противоречи, и продължават да дрънкат на шашнатата аудитория.
	И всички пеят една и съща песен. Нужно е само да слушаш… и да се съгласяваш, за да не те вземат за глупак.
	Жозефин се замисли за Ирис. Тя се чувстваше като риба във вода в тази среда. Харесваше зловонния й дъх, сякаш бе кристално чист въздух.
	Апартаментът представляваше анфилада от салони, със застлани с килими подове, картини по стените, дълбоки канапета, камини, тежки завеси. Прислужниците филипинци се движеха напред-назад из стаите, понесли по-големи от тях подноси с еклери. Усмихваха се, сякаш се извиняваха, че са толкова слаби и крехки.
	Разпозна една актриса, която навремето беше на първите страници на списанията. Беше около петдесетте. Облечена като момиченце, пуловерът й откриваше пъпа, тесни джинси, балеринки на краката, смееше се на всяка дума, навивайки около пръстите си кестеняви кичури, пред очите на дванайсеттодишния си син, който я гледаше смутено. Сигурно й бяха казали, че гръмкият смях е признак за младост.
	Малко по-нататък бивша красавица с дълга руса коса със сивкави кичури, прочула се с тримата си съпрузи, един от друг по-богати, обясняваше, че се била отказала от всякакви желания за съблазняване. Вече се грижела единствено за душата си и вървяла по стъпките на Далай Лама. Пиела топла вода с резенче лимон, медитирала и търсела жена да обгрижва съпруга й, за да можела тя да продължи духовните си търсения, да не се чувства подвластна на сексуални задължения и да не се отклонява от духовния си път. Сексът! Като си помисля само колко място заема той в нашето общество!, негодува тя, махайки раздразнено с ръка.
	Друга се бе вкопчила в мъжа си като слепец в повода на кучето водач. Той я потупваше по ръката, говореше й мило и разказваше с безкрайни подробности последното си слизане от някакъв ледник в компанията на Фабрис. Жена му очевидно не си спомняше кой е Фабрис и от устните й се точеха лиги, които той нежно изтриваше.
	Ами този мъж, напомпан с ботокс! Ирис й беше разказвала, че носел обувки 41 номер, но си купувал 46-и, тъпчел ги с навити чорапи, за да покаже колко големи стъпала има и хората да мислят, че има огромен пенис. Когато чертаел — бил архитект дизайнер, — асистентът острел моливите и му ги подавал. Всеки месец от Ню Йорк специално идвал стилист да го подстригва и боядисва. Всеки сеанс му струвал скромната сума от три хиляди евро, в тях влизал и самолетният билет, хвалел се той. Не е толкова скъпо, в края на краищата…
	Жозефин си ги припомняше един по един.
	И отново си пийваше шампанско. Главата й започна да се замайва.
	Какво правя тук? Нямам за какво да си говоря с тези хора.
	Отпусна се на едно канапе, молейки се да остане незабелязана. Лека-полека ще се примъкна към изхода и ще изчезна.
	Точно в този момент…
	Точно в този момент поднесоха еклерите. Появиха се в салона, носени от филипинците върху огромни посребрени подноси. Чуха се викове, гръмнаха аплодисменти и присъстващите се втурнаха към масите.
	Жозефин се възползва от суматохата, стана от канапето, взе си чантата и тъкмо се приготви да изчезне, когато Гастон Серюрие й препречи пътя.
	— Виж ти, виж ти… Идваме да черпим идеи от богатите и безнравствените? — попита саркастично той.
	Жозефин пламна от смущение.
	— Прав съм, значи. Шпионирате. За кого работите? За мен, надявам се… За следващия ви роман.
	Жозефин запелтечи, не, не, не търся никакви идеи.
	— И грешите! Това събиране направо гъмжи от идеи. Тук има материал за „Писма“-та на мадам дьо Севинье, при това по-различен от онзи, който бихте открили в дванайсети век. Да оставим настрана, че и за мен ще бъде добре дошло. Вижте например тази умилителна двойка…
	С брадичка той посочи жената, увиснала на ръката на съпруга си.
	— Според мен тези са единствените, които могат да ме развълнуват — заяви Жозефин.
	— Искате ли да ви разкажа историята им?
	Той я хвана за лакътя и я поведе към едно канапе, където се настаниха един до друг.
	— Мястото е удобно, нали? Като на кино. Вижте ги. Всички са се юрнали към еклерите на Беранжер. Приличат на едри, лакоми мухи, които лесно можеш да измамиш… Защото тези вкусни еклери не са дело на Беранжер, а на фрау Кайтел, сладкарка в Петнайсети район. Знаете ли това?
	Жозефин се престори на обидена от подобно злословие.
	— Цъцъ — цъкна с език Серюрие. — Няма нужда. Не ви бива в лъжите. Видях ви да минавате през задния вход, приведена от тежестта на големите кутии с еклери. Дори изпуснахте касовата бележка. Жак никак няма да е доволен! Няма да може да ги включи в безотчетните…
	Той мушна ръка в джоба, показа й бележката и внимателно я прибра пак там. Жозефин прихна и закри уста с ръка. Настроението й се подобри, избиваше я на смях.
	— Значи, затова ви е поканила… — заключи Гастон Серюрие. — Чудех се какво ли прави тук такава деликатна и прелестна жена като вас. Трябваше да се досетя. Жак се е отметнал, Беранжер ви се е обадила в последния момент и вие, разбира се, сте се съгласили… всеки път когато изникне нещо неприятно, вие сте насреща. Можете да се присъедините към монахините, събиращи волни пожертвования за бедните, или да отворите филиал от онези ресторанти за бездомни…
	— Много често съм мислила по въпроса. Като се сетя само колко храна ще отиде на боклука тази вечер, направо се поболявам. Какво разхищение!
	— Точно както си мислех, прелестна и деликатна…
	— Казано от вас, звучи като глупава и простодушна.
	— Съвсем не! Наясно съм със значението на думите и поддържам мнението, което имам за вас.
	— Човек никога не знае кога говорите сериозно и кога се шегувате.
	— Не смятате ли, че е за предпочитане? Много е скучно да живееш с предвидим човек. Сигурно бързо се отегчаваш. Ако има нещо, което да ненавиждам в живота, това е досадата. Бих могъл да убия от отегчение. Или да хапя. Или да заложа бомба.
	Прокара ръка през косата си и добави с тон на наказано дете:
	— На всичко отгоре не мога да пуша! Трябва да изляза, но предпочитам да остана тук във вашата компания. Досажда ли ви ухажването ми?
	Жозефин не знаеше какво да отговори и се вторачи във върховете на обувките си.
	— Явно ви досаждам.
	— Не, не! — запротестира тя, уплашена, че го е засегнала. — Само че се отклонявате, нали се готвехте да ми разкажете историята на умилителната двойка.
	На устните на Гастон Серюрие заигра жестока и тънка усмивка, която се задържа доста дълго.
	— Изчакайте малко, преди да се отдадете напълно на емоциите си. Не се хвърляйте слепешката, това е странна история, понамирисва на сяра и светена вода.
	— Ако е така, добре го прикриват.
	— Може и така да се каже.
	— Като в някой от разказите в „Дяволски души“.
	— Абсолютно. Би трябвало да го предложим на Барбе д’Орвили и той да го включи в сборника си! Ето историята в резюме. Тя произхожда от богато семейство на провинциални католици. Той е беден парижанин. Умен, хитър, повратлив, обаятелен, блестящ студент. Тя е свенлива, лесно се изчервява, наивна, взела си е матурата с голям зор. Това е без значение — богатството й служи за диплома. Запознали се на шофьорски курсове, той я очаровал и се оженил за нея, а тя била много млада и девствена. И ужасно влюбена…
	— Истинска приказка! — изкикоти се Жозефин, която все повече харесваше компанията на този мъж.
	Всичко, което той казваше, я разсмиваше. Вече не се чувстваше толкова не на мястото си.
	— И това не е всичко! — продължи той след кратка пауза, за да създаде известно напрежение. — Впрочем питам се дали си заслужава да ви разказвам цялата история. Заслужавате ли да ви се доверя?
	— Заклевам се да запазя тайната, ако ли не, да горя в ада… Впрочем не виждам нищо, което да представлява някакъв интерес за някои от моите познати.
	— Така си е… Вие не се срещате с никого, не излизате никъде, освен да отидете на църква. С дълъг шарф на главата и увита около китката броеница.
	— Почти познахте — отвърна Жозефин, разсмивайки се.
	Засмя се съвсем по детски. И изведнъж засия. Сякаш бе попаднала в светлините на прожектор. Смехът отприщи някаква скрита енергия, очите й заблестяха, тя цялата разцъфна.
	— Би трябвало да се смеете по-често — заяви Гастон Серюрие със сериозен вид.
	В този миг Жозефин долови връзката, която се създаваше помежду им. Нежно разбирателство. Все едно че той целомъдрено е докоснал с устни клепачите й, а тя безмълвно е приела целувката. Бяха се договорили. Тя приемаше недодяланата му щедрост, той бе трогнат от безхитростната й невинност. Той я объркваше, разсмиваше я, тя го учудваше, разнежваше го. Ще станем добри приятели, реши тя, отбелязвайки дългия му правилен нос, загорелия тен, черната като на испанец коса, прошарена с бели нишки… За пръв път се вглеждаше в лицето му.
	— И така, да продължа. Прекрасна сватба… Чудесен апартамент, подарък от нейните родители, очарователен малък замък в Бретан, и той собственост на нейното семейство. С две думи, чудесен старт в живота. Много скоро той се постарал да й направи деца, две красиви деца и… повече не се докоснал до нея. Тя не се изненадала особено, решила, че това е общоприето за семейните двойки. След години, един ден, били на ски, тя забравила плетената си шапка в хотелската стая — в тяхната стая — и връщайки се, попаднала на съпруга си… в леглото с… един приятел. Най-добрият му приятел. Във вихъра на удоволствието. Изпаднала в шок. Оттогава е на успокоителни и не пуска ръката на мъжа, който я предал. И точно тук историята става интересна… той се превърнал в най-добрия съпруг на света. Внимателен, грижовен, нежен, търпелив. Може дори да се каже, че след този миг, в който илюзията била разбита на пух и прах, те създали най-сетне истинска семейна двойка… Учудващо, а?
	— Наистина…
	Любовта е пълна с изненади. Филип твърди, че ме обича, а спи с друга, която вечер оставя часовника си на нощното шкафче, влиза в банята да си вземе душ и се гушва в него, за да се приспи…
	— Тази история е една от многото. Нито един от присъстващите, повтарям, нито един не живее така, както твърди и го афишира, всички мамят и лъжат. Някои са по-дръзки и я карат направо през просото, други са по леките забежки. Обаче всички без изключение излизат от правия път, който твърдят, че следват. Но вие, Жозефин, вие сте различна… Вие сте странна жена.
	Той постави ръка на коляното на Жозефин и тя пламна от смущение. Той го забеляза и я прегърна през раменете, за да я обърка окончателно.


	Жестът привлече погледа на стоящата наблизо Беранжер Клавер. Хлапетата бяха пуснали еклери да плуват в кана с портокалов сок — недопустимо прегрешение в разрез с установения регламент.
	Тя тъкмо се готвеше да отнесе каната в кухнята, когато улови с поглед прегръдката на Серюрие.
	Какво толкова изключително има в тази Жозефин? Филип Дюпен, италианецът медиевист, сега и Серюрие? Всичките ли ще ги отмъкне, какво си въобразява тая — раздразнено се питаше тя, блъскайки кухненската врата.
	Налетя на един от филипинците, който едва не падна, за малко да изпусне подноса, който крепеше, сложи ръка на един от котлоните на печката, извика, успя да запази равновесие и инцидентът приключи без строшена посуда. Беранжер сви презрително рамене, как е възможно човек да е толкова дребен, изобщо не се забелязва под таблата, възмути се тя и отново се върна на темата, която не й даваше мира: Жозефин Кортес. Явно ги лови с вида си на плаха девица. Накъде е тръгнал светът, ако вече се изисква да полагаш обет за целомъдрие!
	Нахока една от наетите за вечерта сервитьорки, която подреждаше едно по едно малки портокалчета в една чиния.
	— Изсипете ги направо, защото в противен случай гостите ще са си тръгнали, а вие все още няма да сте приключили!
	Младата жена я изгледа, объркана.
	— Аха, забравих, че не разбира френски! _You are too slow! Hurry up! And put them directly on the plate!_
	— Окей, госпожо — отвърна момичето, глупаво усмихнато.
	Какъв е смисълът да наемаш допълнителен персонал, след като се налага всичко да вършиш вместо тях, изруга Беранжер на излизане от кухнята и сложи на масата в салона нова кана с портокалов сок без плуващи еклери.


	Точно в този момент се появи Жак Клавер, за да поздрави гостите.
	Той слезе по стълбите бавно и тържествено, пристъпвайки плавно и уверено като опитен танцьор на танго, носен от стъпало на стъпало от всеобщото възхищение на присъстващите. Спря на последното стъпало, повика с жест Беранжер. Изчака я. Прегърна я и я ощипа, за да я накара да се усмихне. Изненадана, тя се засмя и се облегна на него. Той се прокашля и заговори:
	— Скъпи приятели, добре дошли! Искам да ви благодаря, че сте тук тази вечер… Да ви благодаря също за верността, която ни засвидетелствате всяка година. Да ви кажа колко се вълнувам винаги когато се събираме, за да се насладим на еклерите на нашата скъпа Беранжер…
	Той изръкопляска, обръщайки се към жена си. Тя се поклони, чудейки се какво ще последва.
	— … тези забележителни еклери, които похапваме с върховна наслада, с въздишка на удоволствие, пожелавайки си взаимно всичко най-най, прикрепяйки с ръце чинийките с превъзходни еклери…
	Тук-там бликнаха спонтанни смехове, които Жак Клавер оцени по достойнство.
	— Искам да благодаря на жена ми за тази ежегодно поднасяна вкусотия… за този кулинарен подвиг на готвачка вълшебница… Искам също да ви съобщя една тъжна новина… За огромно съжаление вълшебният крем на еклерите не успя да скрепи здраво като с цимент нашата двойка. Де факто провалът е пълен… И двамата издъхваме, джапайки из гъстия крем на прекрасните еклери. Затова, за да си спестим взаимните страдания, за да не слиза усмивката от лицата ни, решихме всеки да поеме по своя път. Така че искам да ви съобщя — отсега нататък и по взаимно съгласие двамата с Беранжер ще заживеем разделени, всеки тихо и кротко в своето ъгълче… Искам да ви уверя, че от съвместния ни живот ще запазим само най-добри спомени.
	Струпалата се в подножието на стълбите тълпа се разкудкудяка. Долавяха се развълнувани коментари от сорта: той е луд, превъртял е, да не е пиян…?
	Жак Клавер изчака да стихне врявата и продължи:
	— Няма място за притеснение. Беранжер запазва апартамента и остава да живее тук с децата. Аз се пренасям на улица „Де Мартир“, квартала на моето детство, към който напоследък често се връщам в мислите си… Държах да направя съобщението в присъствието на Беранжер, за да задуша в зародиш всякакви клюки и злословия, неизменни спътници на светския ни живот. През всичките тези години Беранжер се прояви като отлична съпруга, майка за пример, идеална домакиня.
	Той отново я ощипа, притегляйки я към себе си, за да не слезе от устните й кривата усмивка, появила се при първия окуражителен жест, и продължи тирадата:
	— Но всяко нещо си има край, за съжаление! Аз останах без ръце, тя остана без ръце, и двамата останахме без ръце от толкова прегръдки и ласки… Затова не е ли по-добре да разкъсаме ласото, преди то да е стегнало вратовете ни и да ни е удушило! Разделяме се елегантно, с чувство на взаимно уважение и ненакърнено достойнство. Е, скъпи приятели, това е всичко или почти всичко… Останалото е въпрос на пари. Както при всяка раздяла. Благодаря, че ме изслушахте, а сега да пием за здравето на новата година.
	След врявата се възцари ледено мълчание. Гостите се споглеждаха, смутени, някои леко се прокашляха. Хвърляха поглед на часовниците си, с въздишка заявяваха, че е дошло време да тръгват. И най-хубавите неща имат край, пък и децата от утре са на училище…
	Масово се изтегляха към гардероба да си вземат палтата. Сбогуваха се един по един, покланяйки се на домакините. Беранжер кимаше, осъзнала сякаш единодушното желание на гостите да се ометат възможно най-скоростно. Жак Клавер бе удовлетворен — беше си разчистил сметките и с еклерите, и с жена си.
	Последен си тръгна Гастон Серюрие заедно с Жозефин Кортес.
	Той се наведе към Беранжер, мушна в ръката й някаква хартийка, сгъната на четири, и прошепна: „Внимавай, да не я изгубиш, защото има опасност да попадне в ръцете на някой зложелател…“
	Касовата бележка.


	Вече долу на улицата, той се обърна към Жозефин:
	— С кола сте, предполагам…
	Тя кимна утвърдително, поглаждайки чело с опакото на ръката си, в опит да смекчи упоритото главоболие.
	— Ще я оставя и ще дойда да си я взема утре. Мисля, че прекалих с шампанското.
	— Странно, не се връзва с представите ми за вас, доколкото ви познавам…
	Тя потвърди със сериозна усмивка:
	— Тази вечер съм леко пияна. Пих много, защото съм много тъжна. Просто не можете да си представите колко съм тъжна.
	— Тъжна и пийнала. Хайде, усмихнете се! Това е първата неделя на новата година.
	Тя се опита да върви по права линия по бордюра на тротоара. Разтвори ръце, за да запази равновесие. Залитна. Той я прихвана и я заведе до колата си.
	— Ще ви изпратя.
	— Много сте любезен — благодари Жозефин. — Да ви призная, много ми харесвате. Точно така, да, да… Вдъхвате ми смелост, всеки път когато ви видя. Започвам да се чувствам красива, силна, особена. За мен това е нещо… изключително. Дори когато ми духате дима от пурата право в лицето, както онзи ден в ресторанта… Имам идея за книга. Не знам дали трябва да говоря за това, понеже всичко непрекъснато се мени. Имам идеи, обаче те се изпаряват. Ще ви ги разкрия, когато се почувствам по-уверена.
	Тя се стовари на предната седалка на колата на Гастон Серюрие.
	Искаше й се той да шофира из нощния Париж без цел и посока. Да следва брега на Сена. Искаше й се да зърне черните отражения на реката, блещукащите светлинки на Айфеловата кула, трепкащите бели отблясъци на автомобилните фарове. Да пусне радиото и тя да се наслади на някоя прекрасна италианска сюита на Бах. Искаше да повтори жеста на Катрин Деньов от филма „Ударите на сърцето“ — да свали прозореца, да подаде глава навън и със затворени очи да остави вятърът да си играе с косата й…


	Когато отвори очи на другия ден, главата й сякаш бе стегната в менгеме, а вътре чукаше ковашки чук. Почувства нечие присъствие. Беше Зое.
	Погледна часовника. Шест часът.
	— Болна ли си? — попита дъщеря й с тънък, разтревожен гласец.
	— Не — измънка Жозефин, надигайки се с голямо усилие.
	— Мога ли да ти кажа нещо?
	— Нали щеше да спиш у Ема?
	— Скарахме се… О, мамо! Непременно трябва да говоря с теб. Направих нещо ужасно, ужасно…
	Жозефин се разсъни мигновено. Издърпа две възглавници и се подпря, премига, за да свикнат очите й със светлината на нощната лампа, изохка под тежестта на Дю Геклен, който връхлетя отгоре й, погали го, помачка го, увери го, че е най-прекрасното куче на света, сетне го отпрати в долния край на леглото и каза:
	— Слушам те, миличка. Но за начало ми донеси един аспирин… или по-добре два… Главата ми се пръска.
	Докато Зое се отправяше на бегом към кухнята, тя се насили да си припомни снощните събития… пламна, разтърка си ушите, смътно си спомни как Серюрие я докара до входа и изчака, докато влезе вътре, за да потегли. Боже мой! Много пих. Нямам навика. Изобщо не пия. Но работата е в това, че… Филип и Доти, Доти и Филип, нощното шкафче, стаята им, значи, е вярно, спят заедно, тя наистина се е нанесла у него с багажа си. Лицето й се изкриви в гримаса, сълзите напираха в очите й.
	— Ето, мамо!
	Зое й подаде чаша вода и два аспирина.
	Жозефин ги глътна и отново направи гримаса. Скръсти ръце. Заяви, че е готова да слуша, опитвайки се да си придаде възможно най-тържествено изражение. Зое я гледаше, гризеше си пръстите, напълно лишена от дар слово.
	— Предпочитам да ми задаваш въпроси… Ще бъде по-лесно. Не зная откъде да започна.
	Жозефин се замисли.
	— Сериозно ли е?
	Зое кимна.
	— Сериозно, завинаги?
	Зое направи знак, че не може да отговори, въпросът не е правилно формулиран.
	— Става въпрос за нещо, което ти си направила?
	— Да…
	— Нещо, което няма да одобря?
	Зое кимна, навела глава.
	— Нещо ужасно?
	Зое й хвърли объркан поглед.
	— Ужасно е или може да стане ужасно? Зое, ти също трябва да ми помогнеш.
	— О, мамо! Ужасно е.
	Тя закри лице с длани.
	— Нещо между Ема и теб ли? — попита Жозефин, протягайки ръка да я погали по крака.
	Вероятно двете приятелки се бяха сдърпали и ставаше дума за момичешка кавга без последствия. По принцип Зое никога не се караше с когото и да било. Тъкмо обратното, винаги се стараеше да потушава напрежението.
	— Не е възможно да си направила нещо кой знае колко ужасно, миличка. Не е възможно…
	— О, напротив, мамо…
	Жозефин протегна ръце и прегърна дъщеря си. Зарови лице в косата й, вдъхна мириса на шампоана зелена ябълка, припомни си колко лесно беше, когато беше бебе. Люлеех я, целувах я, пеех й песничка и тъгата изчезваше.
	Тя тихо подхвана песничката за лодката в реката… лодката в реката се носи по водата…
	Зое се дръпна троснато:
	— О, мамо… вече не съм малко момиченце!
	И направо изтърси:
	— Преспах с Гаетан.
	Жозефин се стресна. Значи, се оказа вярно…
	— Но нали ми обеща, че…
	— Преспах с Гаетан и оттогава той се промени, мамо… стана странен.
	Жозефин си пое дълбоко дъх и се замисли.
	— Чакай, мила моя. Защо си тъжна? Защото си преспала с него или защото оттогава е станал, както казваш, „странен“?
	— Заради двете, мамо! А на всичко отгоре Ема каза, че повече не иска да ми е приятелка.
	— Защо?
	— Защото не съм го обсъдила с нея, преди… преди да го направя. Заяви, че съм я пренебрегнала, не съм я предупредила за намерението си. Аз пък твърдях, че съм нямала избор, защото изобщо не го бях обмисляла, не знаех, че ще се случи.
	Чукът и наковалнята отново заблъскаха в главата на Жозефин и тя направи огромно усилие да се съсредоточи и да обмисли въпросите един по един.
	— Защо го направи, миличка? Спомняш ли си какво си говорихме?
	— Стана съвсем ненадейно, мамо. Бяхме в мазето и…
	Тя разказа за бялата свещ, за шампанското, тъмнината, стъпките в коридора, страха и после желанието…
	— Стана съвсем спонтанно. Не мислех, че върша нещо лошо.
	— Вярвам ти, миличка.
	Успокоена, Зое се гушна в майка си. Потърка нос в гърдите й, въздъхна дълбоко. Подсмъркна. Вдигна глава.
	— Не ми се сърдиш, нали?
	— Не, не ти се сърдя. Съжалявам само, че толкова избърза.
	— А той защо се промени толкова? Вече не ми се обажда, винаги аз му звъня, станал е един такъв завеян. Отговаря ми по задължение, но не ми казва нито една мила дума, не проявява никаква нежност… Съвсем се обърках.
	Ако можех да й помогна, терзаеше се Жозефин, гледайки как Зоя хапе устни, бърчи вежди и едва се сдържа да не заплаче.
	— Може би не съм създадена за любов…
	— Защо смяташ така?
	— Страх ме е, мамо. Иска ми се времето неусетно да премине през мен. Да остана завинаги на петнайсет. Разковничето е непрекъснато да си повтарям, няма да порасна, няма да порасна, няма да порасна…
	— Не казвай това, Зое. Тъкмо обратното, трябва да си казваш, че животът ще ти донесе много нови и най-различни неща, че се страхуваш от тях, защото са ти непознати. Човек винаги изпитва страх от непознатото…
	— Мислиш ли, че след като са те имали веднъж, мъжете не те желаят повече?
	— Съвсем не! И после, Гаетан не те е „имал“… Гаетан е влюбен в теб.
	— Наистина ли го мислиш?
	— Разбира се!
	— Обичам Гаетан и не искам да се окаже някакъв тъп гадняр.
	— Но той не е тъп гадняр, миличка… Убедена съм, че има някакви неприятности. Дори е твърде възможно да му се е случило нещо ужасно, за което не смее да отвори уста, за да го сподели с теб. Срамува се, страх го е, че ще го напуснеш, когато разбереш. Попитай го. Кажи му, че ти се е случило нещо сериозно, за което не искаш да говориш с мен… и ще видиш как той ще се отпусне и ще ти разкаже. Тогава ще се успокоиш.
	— Защото, да ти кажа… преди да се скараме с Ема, отидохме в някакво кафе с едни приятели и… какво ли не чух да говорят момчетата за момичетата, направо УЖАСИИ! При това обсъждаха наши приятелки. Казваха, тая е мръсница, всеки може да я забие. Онази е истинско плашило, ама е адски добра. Ние седяхме до тях, а те дрънкаха такива гадости! Най-лошото е, че не посмях да си отворя устата. Тръгнахме си с Ема, отидохме у тях. И тогава се замислих за Гаетан и си казах, че в този момент и той може би говори такива работи за мен, може дори да е разтръбил за нашата нощ на всичките си приятели. Това е гадно.
	— Не го е направил! Как изобщо можа да си го помислиш!
	— Ние никога не говорим по този начин за момчетата! Ужасно беше, кълна ти се! И най-важното, мръсниците не бяха те, а момичетата. Всички до едно без изключение бяха мръсници, секс играчки! Какво безсрамие, мамо, без капчица срам, ти казвам! Бях отвратена. Затова реших да кажа на Ема за Гаетан и тя ме насмете, заявявайки, че е жестоко обидена, защото не съм я предупредила… значи, не съм я смятала за приятелка, истинска приятелка, и се скарахме… Мамо, не я разбирам любовта, ама никак.
	Ами аз какво да кажа тогава, отвърна наум Жозефин. Аз съм невежа, упорита и задръстена. Би трябвало да съществуват кодифицирани правила за добро поведение и за Зое, и за мен, би било идеално. И двете сме с вързани ръце, вие ни се свят от лъкатушенето в лабиринта на любовта, на любовните стратегии. Иска ни се нещата да вървят право напред, всичко да е красиво, винаги и неизменно чисто и неопетнено. Искаме да дадем всичко докрай и другият да го приеме. Без сметки и задни мисли.
	— Мамо, какво искат мъжете?
	Жозефин нямаше думи, за да изрази безсилието си. Мъжете не ви обичат заради добродетелите ви, не ви обичат, защото сте винаги до тях, мъжете не ви обичат всеотдайно. Мъжете ви обичат заради срещата, на която не сте отишли, заради целувката, която им отказвате, заради една-единствена дума, която не желаете да произнесете. Ето и Серюрие, и той го каза снощи, най-важното е да бъдете непредвидима.
	— Не знам, Зое… Тук няма правила.
	— Но ти би трябвало да знаеш, мамо! Ти си стара…
	— Благодаря ти, миличка! — отвърна Жозефин през смях. — Повдигаш ми духа!
	— Да не би да искаш да ми кажеш, че човек никога не научава… Никога ли?
	Жозефин поклати тъжно глава.
	— Но това е отвратително! Ортанс изобщо не си задава такива въпроси.
	— Престани да се сравняваш с Ортанс!
	— Ама тя не страда! Не се поколеба за миг между Гари и работата си. Стегна си куфара и замина. Тя е силна, мамо, наистина е много силна.
	— Такава си е Ортанс.
	— А ние не сме като нея.
	— Изобщо не сме! — усмихна се Жозефин, която започваше да се забавлява със създалото се положение.
	— Може ли да поспя при теб, докато будилникът звънне за училище?
	Жозефин й направи място и Зое се сгуши до нея. Нави кичур коса на палеца си, пъхна го в устата си и заяви:
	— Писна ми момчетата да не уважават момичетата. Най-гадното беше, че си затраях като някаква жалка тъпачка. Това няма да се повтори, никога! Момчетата не са с нищо по-добри от нас. Имат си нещо си между краката, ама и ние си имаме!

	* * *

	Докато в Париж Жозефин и Зое си доспиваха, едната забила нос във врата на другата, в Лондон Ортанс вече бе будна. Черно кафе с три бучки захар, пълнозърнест хляб, масло, лимонов сок и протягане на подозрителна котка. Имаше месец и половина, за да представи двете витрини. Един месец и бюджет на изгладняла камила, която броди из пустинята, търсейки някой хилав храст да утоли глада си. Мис Фарланд одобри идеята й, прибра писалката със стриптийзьорката от Пигал, потропа по масата с дългите си пръсти с кървавочервен маникюр и обяви мизата: три хиляди лири, давам ви три хиляди лири за аранжиране на витрините…
	— Три хиляди лири! — извика Ортанс, побесняла от възмущение, но това е направо мизерия! Ще трябва да наема асистент, да построя декор, да взема под наем камионетка за превоза, да намеря манекени, дрехи, фотограф, имам толкова идеи, три хиляди лири! За какво по-напред?
	— Ако не ви харесва, отстъпете мястото на друг. Кандидати не липсват!
	И Ортанс преглътна възмущението си. Грациозно се надигна от стола, широко се усмихна и си тръгна, както си мислеше, със спокойна походка. На излизане се озова очи в очи със секретарката, която я изгледа подигравателно. Игнорира я, тихо затвори вратата, пое дълбоко въздух и шутира с всичка сила вратата на асансьора.


	— Три хиляди лири — повтаряше всяка сутрин, въздишайки покъртително, докато вписваше нов разход в списъка, който непрекъснато се удължаваше.
	Все още се тресеше от гняв. Мърмореше, три хиляди лири, под душа, три хиляди лири, докато си миеше зъбите, нахлузваше си джинсите на дупки и леко пудреше носа си. Три хиляди лири, какво унижение. Бакшишите на лелката от тоалетната. Още от дете знаеше, че ако нямаш пари, си никой, че парите правят всичко. Колкото майка й да й повтаряше обратното, колкото да й говореше за сърце и душа, за състрадание и солидарност, за щедрост и всякакви други захаросани измишльотини, тя не хващаше вяра.
	Когато нямаш пари, сядаш и плачеш. Не можеш да кажеш: не, аз избирам, аз искам. Без пари няма свобода. С пари можеш да си напазаруваш свобода на метраж. Всеки метър свобода си има цена. Като нямаш свобода, превиваш гръб, оставяш живота да мине отгоре ти и казваш „благодаря!“. Как ли щеше да постъпи Шанел на нейното място? Щеше да си намери мъж, който да я финансира. Не от любов към парите, а от любов към работата си. Като мен. Дайте ми пари и ще ви шашна, ще натворя чудеса. На кого ли можеше да го каже? Нямам си богат любовник. Бой Капел е имал коне за поло, притежавал е банки, акции, огромни къщи, пълни с цветя, прислуга и меки кашмирени пуловери. Моят любовник е внук на кралицата, но има една тениска, която не сваля от гърба си, едно износено сако и имитира катеричките в парка.
	И освен това сме скарани.


	Така че сега подреждаше разходите в спретнати колонки и пресмяташе. Манекените, наемът на студиото, хонорарът на фотографа, фотосите с размери на огромни плакати, дрехите и аксесоарите, декорът, правата за видеото на Ейми Уайнхаус и т.н. Напразно търсеше цифра, която да задраска. Не намираше. Всичко струваше пари. А искат от мен да не им обръщам внимание? Отново се връщаше на хипотезата за богатия любовник. Никълъс? Той имаше идеи, връзки, но нямаше пукната пара, а с хилавата си физика на гражданче дори не би могъл да изпълнява ролята на хамалин. А другите, бившите? Прекалено зле се беше отнасяла с тях, за да ги моли за услуга. Дори не беше сигурна, че съквартирантите й ще й се притекат на помощ. След реакцията й на самоубийството на сестрата на Том атмосферата бе охладняла. Би трябвало да се науча да бъда по-мила, си каза тя.
	И за малко да се задави.
	Кой? При кого да отиде и да заяви: повярвайте ми, дайте ми пари, ще успея. Заложете на мен и няма да съжалявате.
	Кой би могъл да чуе тези думи, без да я сметне за надута нахалница, с безмерни претенции? Аз съвсем не съм такава, аз съм Габриел, преди да стана Коко Шанел, и скоро ще създам моя собствена модна линия, ще правя модни дефилета, ще имам привърженици, ще бъда на първа страница на списанията и ще ме цитират. Всичко е готово, тук, в главата ми. „Модата не е фобия, лудост, суетно разточителство, а израз на откровеност, на истинско чувство, на морално изискване, което придава самочувствие и изящество на жените. Модата не е нещо повърхностно, тя се корени дълбоко в живота и в душите. Модата има смисъл…“ Журналистите ще се удивяват. Ще ме цитират. Ще повтарят изказванията ми във вестниците. Ето тази морална възвишеност, този оригинален коментар би трябвало да съумее да продаде на някой наивник. Наивник интелигентен, изискан, фин, с многоцифрена банкова сметка.
	А такива не се търкаляха по улиците.
	Идеята ми за значимостта на детайла би трябвало да накара изискания наивник да налапа въдицата. Да му обясня, че жените откриват красотата, като се сливат с цялото и като се отличават от него чрез някой дребен детайл, който прави стила им неповторим и разпознаваем. Трябва да продам на наивника някоя красива приказка, убедителен аргумент, който обединява снобизма на културата и идеята за красота. Той ще се захласне и ще отвори широко портфейла си.


	Когато си разиграваше този сценарий, Ортанс се изпълваше с увереност. Изправяше рамене, вирваше брадичка, присвиваше очи и се виждаше как изнемогва от договори и предложения за работа. Потърсеше ли обаче име на изискан наивник с многоцифрена банкова сметка, изпадаше в паника. Къде да го открие? По кой ли лондонски тротоар се клатушка? Дали изобщо фигурира в телефонния указател?
	Ортанс нямаше приятели. Никога не бе вярвала в приятелството. Не бе залагала на това чувство. Съществуваше ли сайт, на който можеш да наемеш приятели за месец, докато се справиш успешно с две витрини? Да ги изстискаш от бачкане, сякаш са ти роби, след което да ги отпратиш с усмивка. Благодаря, момчета, вече можете да си вървите у вас… Приятелите правят услуги безплатно. Тя изпитваше крещяща нужда от приятели.
	Отново се замисли за съквартирантите си. Сам напусна, но Том, Питър, Рупърт останаха… Реши, че не е много добра идея. Никога нямаше да позволят да се отнасят с тях като с роби. А новодошлият? Жан Пъпчивия? Сигурно ще се почувства поласкан, че го моли за услуга. Беше толкова грозен. Почти недъгав, отблъскващ. Би могъл с лекота да паркира на място за инвалиди.
	Откакто се нанесе, си пусна тънки руси мустачки под носа, който напомняше муцунка на гризач. Това момче имаше нещо в себе си, което я караше да се чувства неловко. Струваше й се, че го е виждала вече някъде. Някакъв смътен спомен, който не предвещаваше нищо добро. Изглеждаше й познат… Не го познавам, сигурна съм. Отказваше да говори френски с нея, под претекст че иска да упражнява английския си. Акцентът му напомняше рибния пазар на старото пристанище на Марсилия.
	— Откъде си?
	— От Авиньон.
	— Интересно, аз пък си мислех, че си от марсилския квартал Канбиер.
	— Ядец!
	Той се изпусна и произнесе думата на френски. Тя гръмна шумно и весело като балон и апартаментът се изпълни с неповторимото ухание на рибена чорба и на мастика. Челото му лъсна и пъпките, осеяли лицето му, запламтяха като премигващите лампички на игрален автомат. Тя се чудеше кое от двете, пъпките или акцентът й бяха познати. Вероятно и двете…
	Във всеки случай той не беше нейният човек. Работеше, за да си плаща образованието: сервираше на частни партита, чистеше в „Старбъкс“, миеше чинии в „Макдоналдс“, разхождаше кучетата на богаташите. Търчеше подир всяка работа, без значение каква, важното бе да изкара нещо; прибираше се зачервен, потен и още по-пъпчив.
	Понякога, застанала с гръб към него, й се струваше, че я наблюдава. Ако се обърнеше внезапно, се оказваше, че гледа в друга посока. Може би аз съм тази, която изпитва неудобство от него… Животът е несправедлив. Защо някои се раждат красиви, очарователни, безгрижни, а други — грозни, та грозни? Аз съм спечелила на лотарията по рождение. Раз, два, три, ще бъдеш красива ти, кръшна, дългокрака, с тен седефен и с гъста коса със златни отблясъци, със зъби белоснежни, от които момчетата ще падат покосени… Абракадабра, на вас отреждам кичури мазни, лик, изпъстрен с дупки от шрапнели, нос на гризач и зъби като азбуката мандаринска! Благодареше на Съдбата, а когато се разчувстваше — на родителите си. Особено на баща си. Когато беше малка, се затваряше в гардеробите сред неговите дрехи, вдишваше мириса на костюмите му, разглеждаше дължината на ръкавите, реверите на саката, изпипаното джобче за кърпичката. Чудеше се как е могъл да се влюби в такава незначителна жена като майка й. Този отново и отново възникващ въпрос я потапяше в бездънни разсъждения, от които скоро се отърсваше. Нямаше време за губене.
	Тогава се връщаше към Гари, оценяваше неговата елегантност и замислено прокарваше длан по свития си от притеснение слънчев възел. Гари, Гари… Какво ли прави? Къде ли е сега? Той я мразеше. Не искаше повече да я вижда. Или вече я бе забравил? Дремеше й дали я мрази, или не, но не искаше да я забравя. После се стягаше. Нямаше да позволи на някакво си момче да й развали настроението и да убие енергията й. Не, благодаря! Щеше да мисли за Гари по-късно, след като уреди проблема с богатия наивник.
	Връщаше се на бюджета и озадачено се почесваше по главата.
	Никълъс. Ще започне от него. Нуждаеше се от помощта и от съветите му. В края на краищата не беше стигнал току-така до поста художествен директор на престижния магазин „Либърти“ с прекрасната фасада в стил „Тюдор“ на „Оксфорд Стрийт“.


	Позвъни му и се уговориха да се срещнат в бара на хотел „Кларидж“. Поръча две чаши шампанско, розе. Той учудено я изгледа. Каза му, аз черпя, имам една молба, и му изложи проблема си. Спомена мимоходом за евентуален заем. Той веднага я прекъсна.
	— Нямам нито едно излишно пени, което да инвестирам в твоето начинание.
	Брутално, но кристално ясно.
	Ортанс се замисли за кратко и отново нападна:
	— Длъжен си да ми помогнеш, ти си най-добрият ми приятел.
	— Само когато те устройва. През останалото време съм нещо като рогозка, в която си изтриваш обувките.
	— Лъжа.
	— Истина. Нека да поговорим за това, ако искаш… Да поговорим за всички онези пъти, когато си се отнасяла към мен като към…
	— Престани, веднага! Имам прекалено много проблеми, за да разчиствам стари сметки, за които пет пари не давам. Имам нужда от теб, Никълъс, трябва да ми помогнеш.
	— В замяна на какво? — осведоми се той, поднасяйки чашата с шампанско до устните си.
	Ортанс го гледаше, зяпнала от изумление.
	— На нищо. Нямам пари, едва успявам да държа главата си над водата с месечната издръжка, отпусната от майка ми, и…
	— Помисли малко.
	— О, не! — проплака тя. — Сега ще ми предложиш да спя с теб!
	— Абсолютно. С педагогическа цел.
	— Така ли го наричаш?
	— Последния път, когато обядвахме заедно, ти ми намекна, че съм гола вода. Искам да разбера защо и искам да ми покажеш как да стана по-добър. Ти ме обиди, Ортанс.
	— Не съм си го и помисляла дори.
	— Наистина ли смяташ, че не ме бива в леглото?
	— Ми да…
	— Благодаря. Много благодаря. В такъв случай аз ще сключа сделка с теб: прекарваш няколко нощи с мен, посвещаваш ме в изкуството да ощастливявам девойките, а аз в замяна отварям пред теб вратите на всичките ателиета, заемам ти рокли и палта, шалове и боти, подсказвам ти идеи и ти давам рамо. С две думи, събираме се отново и ако се науча, оставаме заедно.
	— Но тези неща не се учат! — отвърна с отчаяна въздишка Ортанс. — Човек се ражда с това умение, с това желание да опознае тялото на другия, с този апетит…
	— И ти твърдиш, че аз не го притежавам.
	— Искаш ли да разбереш какво мисля наистина? Предупреждавам те, ще ме намразиш.
	— Не, предпочитам да не зная. Запази си мнението за себе си.
	— Мисля, че е за предпочитане.
	— Ще ми го разкриеш ли някой ден?
	— Обещавам. В най-далечната възможна перспектива.
	Той се стегна, изправи рамене, опита се да си даде вид, че изобщо не му пука, но се отказа и заяви:
	— Окей, ще ти помогна, ще отворя заради теб резервите си, но нито дума никому… На ония от „Либърти“ не бива и през ум да им минава, че съм ти помогнал и че половината от дрехите им са изтипосани на снимки в „Хародс“.
	Ортанс му се хвърли на врата, разцелува го сърдечно, погъделичка ухото му с едно „обичам те по моя си начин и понеже, така или иначе, не обичам никого, смятай се за щастливец“. Той се опита да я отблъсне, тя го прегърна, сложи глава на рамото му, накрая той се отпусна и я обви с ръка.
	— Толкова ли съм кофти? — попита отново.
	— Малко непохватен. Леко отегчителен… Сякаш се любиш с учебник по любовна техника в ръка, едно, докосвам дясната гърда, две, лявата, три, пощипвам лекичко, милвам и галя и след това…
	— Мисля, че схванах. Но би ли могла да ми кажеш какво трябва да правя?
	— Само теория, без практика?
	Той кимна.
	— Добре. Урок номер 1, изключително важен: клиторът.
	Той силно се изчерви.
	— Не. Не веднага. Не тук. Ще ми предадеш урока някоя вечер, след като добре си пийнем и двамата или след като сме се уморили от много работа. Ще бъде като междучасие, кратка почивка!
	— Да знаеш, Ник, обожавам те!
	Тя повтори поръчката за две чаши „Рюинар“ розе и въздъхна, боже мой! Ще се разоря! Карай! Една седмица няма да ям. Или ще ходя в „Теско“, на автоматите, там няма касиерки да ви дебнат. Ще си купя риба и ще маркирам картофи. Същото ще направя и за зеленчуците и плодовете, зърнените храни и яйцата, ще маркирам само картофи! Бим-бам-бум, ще променям цените!
	Двамата съставиха план. Истински боен план, за да успеят да се впишат в срока и всичко да е готово навреме. Да намерят фотограф и манекени, които да приемат да работят безплатно. Да пренесат декори, дрехи, фотоси и кетъринг… Трябва да ги храниш всички тези хора, които ще работят за теб без пари, отбеляза Никълъс. Свиха още малко от второстепенните разходи, които можеха да избегнат, и Никълъс стигна до същата цифра, до която бе стигнала и Ортанс: шест хиляди лири. Значи бяха нужни още три хиляди.
	— Както виждаш — прошепна отчаяно Ортанс, — имала съм право…
	— И аз не мога да ти помогна, нямам богати родители, нито чичо милионер.
	— Да поръчаме ли още по едно? И без това така съм се насадила, че…
	Поръчаха за трети път по чаша „Рюинар“ розе.
	— Ама и името на това шампанско много му подхожда* — възмути се Ортанс.
	[* Рюин — разорявам; ар — изкуство (от фр.). — Б.пр.]
	— Абе ти нямаше ли някакъв богат чичо, който живее в Лондон? — попита Никълъс, преглеждайки за кой ли път разходите, които не подлежаха на никакво свиване. — Съпругът на леля ти, която хм… в гората…
	Ортанс удари с две ръце по масата.
	— Филип? Ама, разбира се! Колко съм тъпа! Съвсем го бях забравила!
	— Какво чакаш, че още не си му се обадила?


	Тя побърза да го стори още на следващия ден. Уговориха се да обядват в кафе-ресторант „Улзли“, на „Пикадили“ № 160.
	Филип вече се бе настанил, когато тя бутна вратата на култовия ресторант, място, което не можеш да си позволиш да пропуснеш, ако си в Лондон. Той я чакаше и четеше вестник. Тя го огледа отдалече — красив мъж, наистина. Облечен с вкус. Тъмнозелено сако от туид на фини сини райенца, класическа риза „Лакост“ в бутилково зелено с дълъг ръкав и вдигната яка, кадифен панталон едър рипс в убито кафяво, красив часовник с класическа форма… Гордееше се, че му е племенница.
	Не подхвана веднага темата. Попита как е Александър, как върви училището, има ли приятели, с какво се занимава през свободното си време. Как се чувства братовчедът й? Как намира френското училище? Харесва ли преподавателите? Говори ли за майка си? Тъгува ли? Съдбата на Александър никак не я вълнуваше, но мислеше, че по този начин ще разчувства свако си и ще подготви почвата за молбата си. Родителите обожават да им говорят за децата им. Накокошинват се, сякаш са снесли най-прекрасното яйце на света. Ортанс добави угоднически колко много обичала братовчед си, въпреки че рядко го виждала, колко бил красив, интелигентен, различавал се от другите деца, бил по-зрял. Филип я слушаше мълчаливо. Тя се запита дали това е добър знак. Прегледаха менюто, поръчаха си специалитета на деня, печено пиле от Ландите с картофи, задушени с лук в масло по лионски. Филип попита дали иска чаша вино и какво може да направи за нея, защото му беше ясно, че не му се бе обадила, за да си говорят за Александър, знаеше, че тя изобщо не се интересува от братовчед си.
	Ортанс реши да подмине намека за безразличието си, защото щеше да се отклони от целта. Обясни как бе избрана измежду хиляди кандидати, за да аранжира две витрини на „Хародс“, как й била дошла идеята и…
	— … имам чувството, че няма да се справя. Всичко е толкова сложно и скъпо! Имам куп идеи, но постоянно съм притисната от липсата на финанси. Ужасното е, че парите усложняват всичко и нещата стават непоносимо тежки. Хрумва ти прекрасна идея, но като се направи бюджетът, ефирната идея започва да тежи един тон. Например, за да пренасям материалите, ми е нужна кола. Каква ти кола! По-правилно е да кажа камионетка… Трябва също да осигурявам прехраната на екипа. Ще помоля собственика на жилището ми, който притежава индийски ресторант, да ми приготви една бака пиле с къри на приемлива цена и в замяна ще го включа в присъщите разходи… но всичко изисква ужасно много работа, сложна организация.
	— Колко не ти достигат? — попита Филип.
	— Три хиляди лири — заяви, без да го увърта Ортанс. — Но четири ще ме оправят царски.
	Той я изгледа усмихнато. Странна е, каза си, смела, дръзка, красива… Знае, че е красива, но това не й стига. За нея красотата е инструмент. Булдозер, който премахва житейските трудности. Фактът, че са красиви и че го знаят, погубва красивите жени, обезличава ги, прави ги безинтересни, дори глупави. Красотата им ги кара да се отпускат като в удобен шезлонг и да мързелуват. Ирис прекара по този начин целия си живот. Затова се погуби. Ортанс не се отпуска, не мързелува. Решителна, самоуверена. На лицето й може да се прочете тотална липса на съмнение. Същото онова безценно леко съмнение, което придава на красотата една едва доловима плаха нотка…


	Ортанс чакаше. Чувстваше се неловко. Мразеше да моли за каквото и да е. Толкова е унизително да изпаднеш в подобно положение. Да зависиш от нечие благоволение. Гледа ме, сякаш ме е сложил на кантара! Ще ми чете конско като майка ми. Усилието, заслугата, издръжливостта, прекрасните душевни добродетели. Зная ги наизуст омайващите му тиради. Нищо чудно, че двамата толкова си пасват с майка ми. Докъде ли са стигнали? Дали продължават да се срещат, или се бичуват в памет на Ирис и проповядват въздържание? Подобен тъп сценарий им подхожда отлично. Играят в цветна широкоекранна версия на „Сид“*. Чест, съвест, дълг. Любовта на дъртите вони. Размазват чувства където им падне, лепкаво е, гадно е. Иде ми да взема да го оставя тук с пръст в уста и да се омета… Какво ме прихваща! Как го бе казал Салвадор Дали за елегантността? „Елегантната жена е тази, която ви презира и няма косми под мишниците.“ А аз съм застанала на колене и изпод мишниците ми висят цели две връзки праз. Ако не отвори уста след две секунди и половина, ставам и му заявявам, че е станала грешка, ужасна грешка, че съжалявам и никога повече, никога повече…
	[* „Сид“ — произведение на френския драматург Пиер Корней (1606–1684). Сюжетът е трудният избор между това, да запазиш своята и семейната чест или да изгубиш истинската си любов. — Б.пр.]


	— Няма да ти дам тези пари, Ортанс.
	— Аха…
	— Няма да ти направя тази услуга. Ако кажа „да“, ще бъде прекалено лесно за теб. Човек трябва да е много принципен, за да устои на леснината.
	Уморена, смазана, Ортанс слушаше и нямаше желание да му отговаря. Дрън-дрън, сега е негов ред да ми дрънка врели-некипели, да ме поучава. Така ми се пада! Знаех си, че идеята не е добра, защото друг я бе предложил. Винаги трябва да си вярваме, да не слушаме другите. Не само ми отказва, ами и ми чете морал.
	— Спести ми баламосванията! — измърмори тя, без да го погледне.
	— Освен това — продължи Филип, игнорирайки ядосаната си племенница — откровено мисля, че дребните подаръци под държат приятелството, а едрите го развалят… Ако ти дам парите, ще се чувстваш задължена да се отнасяш любезно с мен, да ми говориш за Александър, за когото изобщо не ти пука, дори ще искаш да го виждаш и всичко това ще е едно голямо недоразумение… А ако нищо не ми дължиш, няма да се чувстваш длъжна да се преструваш и ще си останеш страхотната малка чума, която толкова харесвам!
	Ортанс седеше, изправила рамене, опитвайки се да събере останките от гордостта си и достойно да се измъкне от конфузното положение.
	— Разбирам, много добре дори… Сигурно си прав. Но тези пари ужасно ми трябват. А и понятие нямам към кого да се обърна. Не познавам нито един милиардер! Докато ти… ти си тъпкан с мангизи. Защо нещата са толкова лесни, когато си дърт, а толкова трудни, когато си млад! Би трябвало да е обратното! Би трябвало да правите всичко, за да насърчавате младите…
	— Не можеш ли да поискаш заем от училището? Или от банка? Досието ти е впечатляващо…
	— Притисната съм от времето. Всичко съм премислила, но така и не намерих решение.
	— Не съществува проблем, който да не може да се реши. Няма такова нещо.
	— Лесно ти е да го кажеш! — измърмори Ортанс, на която започна да й писва от житейски мъдрости.
	Сигурна съм, че мисли за Ирис. Тя го обичаше, както се обича подписан чек без указана сума. А това не е особено похвално за никой мъж.
	— За Ирис ли мислиш, докато ме баламосваш?
	— Не те баламосвам.
	— Но аз не съм като нея! Претрепвам се от работа! И не искам нищо от никого. Освен от мама, но то е минималното…
	— И Ирис в началото се претрепваше от работа. Беше една от блестящите студентки от групата си в Колумбийския университет и после… всичко стана прекалено лесно. Реши, че е достатъчно да се усмихва и да пърха с мигли. Захвърли работата, престана да търси идеи. Започна да манипулира, да хитрува и мами… Накрая мамеше всички, дори себе си! На двайсет години беше като теб, а после…
	Колко бързо се променят нещата!, помисли Ортанс. Когато дойдох, той беше един наперен мъж, а сега внезапно се натъжи. Достатъчно бе да споменем Ирис, за да изгуби цялата си самоувереност и да се върне в миналото.
	— И аз бях виновен. Аз й помогнах да сключи сделка с живота, аз бях този, който подхранваше илюзиите й. Поставях я толкова високо! Преглъщах всичките й лъжи. Въобразявах си, че я обичам… А в действителност я унищожих. От нея можеше да излезе прекрасен човек.
	Той повтори шепнешком, сякаш говореше на себе си, суетна, толкова суетна, повърхностна…
	Ортанс се възпротиви:
	— Но това е минало. Не ме интересува. Интересуват ме настоящето и бъдещето. И какво ще правя след час. Към кого да се обърна, как да се справя с положението… За нищо друго не ми дреме. Всеки отговаря за своя живот, Ирис е преминала покрай своя, жалко за нея, но аз, аз трябва да изнамеря отнякъде тези три хиляди лири или ще си прережа вените!
	Филип я слушаше и си казваше, права е, тя не може да плаща заради вятърничавата си леля. Тя е различна, но не желая да се окажа косвеният виновник за нещастието й.
	Сервитьорът ги попита дали ще поръчат някакъв десерт. Ортанс не го чу. Не беше се докоснала до печеното пиле. Имаше толкова отчаян вид, че Филип престана да мисли за Ирис и се върна в настоящето.
	— Знаеш ли какво ще направиш…
	Ортанс се втренчи намръщено в него.
	— Ще седнеш и ще ми напишеш кратък проект с намеренията си. Прегледно съставен: точки, подточки, както си му е редът… Напиши и за „Сейнт Мартинс“, представи творческата си биография, подчертай, че си избрана измежду стотици кандидати, развий идеята си, как си смятала да я осъществиш, бюджета, който са ти отпуснали, и аз ще те представя на един финансист, който евентуално ще ти даде заем или ще направи дарение, ще зависи от това, дали ще съумееш да се продадеш… Съдбата ти е в твоите ръце, а не в моите, възбуждащо е, нали?
	Ортанс кимна. На устните й заигра бледа усмивка, изместена скоро от истинска широка усмивка, накрая се захили като тиква на Хелоуин. Отпусна се, протегна се. Предизвикателството, което й предлагаше Филип, я изпълни с живот. Тя затърси приборите си, готова да нападне печеното пиле, но видя, че сервитьорът ги е отнесъл заедно с чинията. Огледа се изненадано, после сви рамене, грабна една гризина и настървено отхапа парченце. Беше гладна и сега вече напълно убедена, че ще получи трите хиляди лири, които не й достигаха.
	— Съжалявам за това, което казах за Ирис, май бях доста невъздържана.
	— Край на умилкванията, нали се разбрахме?
	— Окей, край!
	— Ще се наложи да изнамериш някой аргумент, който да поласкае мецената, да го накараш да повярва, че като ти помага, светът на изкуството ще отвори врати за него. Хората с много пари смятат, че притежават отличен вкус и усет за художественото. Представи аранжирането на витрините по-скоро като изложба, а не само като мода.
	— Ясно ми е — кимна Ортанс. — Бях развила цяла концепция, с която да уловя в мрежите си Превзетия Баламурник, и щях да ти я сервирам. Сега ще я пробутам на него…
	Той се засмя, развеселен.
	— Защото искам да ми повярваш, Филип, аз не съм повърхностна… Само така изглеждам. Всъщност съм толкова нахъсана, че нищо не е в състояние да ме спре.
	— Приятно ми е да го чуя.


	След като се сбогува с Филип, Ортанс отиде при Никълъс в „Либърти“. В трескавата работна обстановка той й се стори по-хубав, по-значим, по-привлекателен. Почти загадъчен. Изненадана, тя го погледна нежно, но той не забеляза, погълнат от обзелата го възбуда — бе намерил фотограф, който се съгласил да работи без заплащане.
	— Толкова ли е некадърен? — осведоми се Ортанс.
	— Не, просто търси ангажименти, за да си изработи фотобук… Китаец е и му е страхотно трудно да си издейства визи, затова не може да се добере до Милано или Париж… Мисълта, че името му ще се появи в „Хародс“, че ще работи за французойка, която при това учи в „Сейнт Мартинс“, допълнително го мотивира, затова бъди любезна с него.
	— Няма да го ухапя! Говориш ми така, сякаш съм чудовище!
	— Той чака навън, в коридора.
	Ортанс се стресна.
	— Да не е косматото джудже, високо метър и десет, като се покачи на стълба?
	— Точно това исках да те предупредя да не споменаваш! Той е много добър, ще ни направи страхотни снимки безплатно… Затова бъди учтива.
	Ортанс го изгледа подозрително.
	— Сигурен ли си, че е добър?
	Никълъс въздъхна.
	— Ортанс, мислиш ли, че разполагаш с достатъчно време, за да обсъждаш всяко мое решение? Не, не разполагаш. Затова ми се довери.
	И той покани Дзяо Лю, който ентусиазирано им раздруса ръцете, очарован се ококори при вида на Ортанс, изпивайки с очи прекрасната госпожица, която го гледаше отвисоко, и заповтаря _it’s wonderful, it’s wonderful_ след всяка нейна дума.
	Вечерта, прибирайки се вкъщи, Ортанс бе капнала от умора, но щастлива. Денят се бе оказал плодотворен — Филип щеше да й осигури баламата, когото да оскубе, имаше си фотограф, с Никълъс избраха две дълги и елегантни манекенки, които приеха да работят само за славата. Бим-бам-бум, проектът лека-полека придобиваше форма.
	В хола завари Жан Пъпчивия, който се бе разположил сам, на тъмно, и гледаше телевизия, протегнал крака на ниската масичка. Или казано по-точно, установи Ортанс, който дремеше пред включения телевизор. Това момче непрекъснато дремеше. Ама че марда, помисли тя.
	След като разбраха, че Сам се готви да напусне, момчетата публикуваха обява в интернет. И посещенията не закъсняха. Появи се двойка лесбийки, здравейте, ние сме две готини лесбийки, търсим симпатичен апартамент със съквартиранти, неприятно ли ви е, че сме лесбийки? Не? Отлично. Ние си падаме и малко нудистки. Харесва ни да се размотаваме дибидюс голи, както и това, да ни гледа някой мъж, докато… ами… това не ви ли шокира? Особено ако е индиец. Случайно да има индиец сред вас?
	Дойде и някаква студентка по право, обута със сандали и навлякла дълга плисирана пола, която обиколи навсякъде, не спирайки да повтаря, колко е мръсно! Всеки път, когато отваряше врата, тя вадеше носна кърпичка от джоба си и хващаше бравата с нея.
	Един пък дори не си даде труда да се появи и отговори на обявата по интернет.
	„Очарован съм от големия шкаф в стаята, но не виждам за какво може да ми послужи. Стопроцентов гей съм. Луд съм по модата и хвърлям дрехите си, след като съм ги носил. Не споменавате в обявата дали някой от вас е гей, или не, защото ако има такъв, за мен ще бъде особено примамливо. Аз съм на двайсет и пет, от Мали съм и живея в Лондон от четири години. Наскоро скъсах с приятеля си. Ще мога ли да си водя момчета вкъщи? Така по-лесно ще преболедувам раздялата. Имам много красиви розови тапети от родината ми, бихме могли да ги сложим в хола. Притежавам също и колекция порносписания, които с удоволствие ще ви давам да разглеждате. Отговорете ми, ако проявявате интерес, момчета!“
	Питър изглеждаше силно впечатлен. Триеше с кърпичка обрамчените си с телени рамки очила и заявяваше, че цялата тази работа никак не му се нравела. Отказаха на кандидатите, които предлагаха да се нанесат заедно с любимите си мишки, белки, питони или папагали, както и на вегетарианците, на едно момиче с бурка и на друго, което ядяло само къри и не се миело.
	Приеха Жан Пъпчивия в момента, в който се представи. Той ги спаси от лунатиците, мадамите ексхибиционистки и жаркия малиец.
	Ортанс реши, че не й се иска нито да го събужда, нито да говори с него. Продължи направо към стаята си, за да обмисли всичко, което оставаше да се върши.
	Трябваше също да съчини едно добре аргументирано експозе за Филип.

	* * *

	Жан Пъпчивия по документи се казваше Жан Мартен.
	Жан Мартен не спеше. Жан Мартен гледаше телевизия. Когато Ортанс влезе, той затвори очи и ги отвори веднага след като тя му обърна гръб.
	Чумата.
	Щеше да я смаже. Все още не знаеше по какъв начин, но това момиче щеше да си плати.
	Първо, заради проклетията си и заради всички останали, които го наричаха ходеща гнойна пъпка и пълнена зелка. Мъките му започнаха с появата на първата гнойна пъпка, когато стана на четиринайсет. Отначало бе просто някаква лека подутина, която го сърбеше, после се превърна в разрастващо се червено петно, което се подува, подува и завършва с бяло връхче на върха, пълно с гной, след това гнойта потича, като заразява други части на лицето и го превръща във верига от гноясали кратери. Допреди това си беше едно напълно нормално хубаво момче, което жените от семейството целуваха, галеха, глезеха, пред което се разнежваха. Братовчедка му, съседското момиче и съученичките му се заглеждаха подире му. Не че беше някакъв красавец, съвсем не, дори беше леко недодялан, но бе единственият син и наследник на г-н и г-жа Мартен, производители на нуга от Монтелимар, семейно предприятие, което се предаваше от баща на син от 1773 г., когато нугата се превърна в емблема на града и в световноизвестно и високоценено лакомство. Монтелимар, градът на халвата нуга с три хиляди тона годишно производство. Жан Мартен щеше да продължи семейния бизнес така, както го бяха продължили баща му, преди него дядо му, прадядо му, прапрадядо му. Щеше да кара мерцедес, да живее в „красивата къща“ и да се ожени за дъщерята на някой виден съгражданин. Можеше дори да се сроди с някоя друга прочута династия на нугата. Жан Мартен беше прекрасна партия за женитба.
	Но ето че се пукна първата гнойна пъпка…
	Никога повече не го погледнаха право в очите и той също се научи да отклонява поглед. Майка му го гледаше, изпълнена със състрадание, мърмореше, горкото ми момче, горкото ми момче, когато си мислеше, че няма да я чуе. В нейното семейство не си и помисляха да се допитат до дерматолог. Вярваха, че ще мине, че е от възрастта, че след първото момиче… — баща му и приятелите му се шегуваха, ръчкайки се с лакът — ще му мине, пъпките ще изчезнат по чудо. Само дето нито едно момиче няма да позволи да го целуне такъв като мен, протестираше вътрешно Жан Мартен. Заключваше се в банята, заставаше пред огледалото, проследяваше меандрите на жълтата лава, зигзазите на огнените пъпки и се оплакваше. Когато го засърбеше непоносимо, се разчесваше до кръв и си отдъхваше… но кожата му се нашарваше с неизличими белези.
	Тогава се отдаде на яка мастурбация. Напразно.
	Изпопрочете де каквото намери за младежките пъпки. Лепеше си по лицето кожа от свинска зурла, приготвяше си маски от зелена глина, пръскаше се с вода от Мъртво море, употребяваше лосион от бензоил пероксид, клепаше се с оловни и медни помади, с йодиран спирт, с 90% спирт, гълташе всевъзможни хапчета, от които му се гадеше…
	Отново се върна към мастурбацията.
	Всички момчета си имаха приятелки, с изключение на него.
	Всички момчета ходеха по купони, с изключение на него.
	Всички момчета се показваха по перки, с изключение на него.
	Всички момчета се бръснеха и се поливаха с лосиони, с изключение на него. Лосионите за след бръснене му изгаряха кожата.
	Той се подуваше, зачервяваше се, пъпките прегаряха, образуваха корички, кожата му се белеше и отново всичко започваше отначало. Лицето, гърдите, гърбът му бяха покрити с гнойни рани. Престана да излиза от къщи.
	Съсредоточи се върху ученето. Взе си матурата с много добър. Изкара една година подготвителен клас, за да кандидатства за Висшето търговско училище. Радостни от отличните учебни резултати на сина си, техните му подариха мотор и той започна да кара като луд по пътищата, с лице, брулено от вятъра, за да завехнат пъпките.
	Вечер гледаше телевизия с баба си, гореща привърженичка на филмовата рубрика на трети канал. Когато пуснаха цикъла „Съвременно английско кино“, направи откритие, което го омая. Най-сетне показваха на екрана момчета като него — грозни, със зачервени физиономии, безобразно пъпчиви. Английските актьори бяха коренно различни от американските с тяхната розова кожа, английските актьори приличаха по-скоро на него, Жан Мартен. Реши да продължи обучението си в Англия. Идеята шокира родителите му — негов дълг бе да остане в Монтелимар и да поеме семейната фабрика за нуга. На всяко хранене му припомняха, че е единствен син и трябва да овладее занаята.
	Приеха го в престижното Висше училище по икономика и той напусна родния дом с шум и трясък. Без стотинка в джоба. Животът му щеше да се промени.
	И той действително се промени. Или поне той си мислеше така. Животът му стана по-добър. Вече никой не отвръщаше поглед от лицето му, говореха му нормално, тупаха го приятелски по гърба. Той свикна да се смее открито, оголил кривите си зъби. Канеха го дори на кръчма. Заемаше им записки от лекции, по малко пари, картата си за метрото. Свиваха му по някоя опаковка нуга, която баба му тайно му изпращаше. Не протестираше, беше щастлив, имаше приятели. Но все още нямаше приятелки. Когато доближаваше лице да целуне някое момиче, то се дърпаше, изплъзваше се, клатеше отрицателно глава, няма начин, имам приятел, ужасно е ревнив…
	Отново задълба в учението. Нагъваше нуга и мечтаеше за Скарлет Йохансон. Беше пристрастен към нея, тя бе руса, красива, с нежнорозова кожа, с ослепителна усмивка и той си мислеше, един ден ще стана богат, някой прочут дерматолог ще ме излекува и тя ще се омъжи за мен. Приспиваше се, смучейки парче нуга. Учеше като луд в университета и приемаше всякаква работа, за да си плаща образованието, храната, телефона, газта и електричеството. Така не му оставаше време да мисли за проблема.
	Докато една вечер не видя Ортанс. На прием, който даваха мисис и мистър Гарсън в чест на дъщеря им Сибил. Той беше на бара, Ортанс се приближи и изля всичкото шампанско в кофичката за лед. Той се възмути, тя го размаза с гримаса на отвращение. Отнесе се към него сякаш беше куче. От всяка изплюта дума му излизаха свитки от очите.
	В Монтелимар се беше бил с момчета, беше отнасял удари, понасял бе подли номера, но до този момент никой не го бе наранявал така жестоко, както го нарани Ортанс. Обидни думи, придружени от убийствено презрителен поглед, който се плъзгаше по него, сякаш беше някакъв боклук, а не човешко същество. Той я фотографира мислено и си даде дума да я запомни завинаги. Щеше да си отмъсти, ако някой ден попаднеше на тази чума. В сравнение с него граф Монте Кристо щеше да се окаже невинно детенце. Нямаше да я напада физически, о, не, не желаеше да гние в затвора заради нея. Щеше да я разори, да я унищожи, щеше да я смаже и срине психически.
	Въпреки че… Когато я зърна на онова събиране, след като тя обърна първата бутилка шампанско в кофичката за лед, направо се вцепени: тази мадама беше двойничка на Скарлет Йохансон. Неговата Скарлет. Изгледа я, стъписан. Готов да си затрае, да я остави да изпразни всичките бутилки. Скарлет от плът и кръв, с медноруса коса, зелени бадемовидни очи и убийствена котешка усмивка. Същото леко вирнато носле, същите леко подути устни, готови за целувка, същият лъчезарен тен, същата царствена походка. Скарлет…
	Тя го обиди. Неговият блян му нанесе жестока рана.


	Първия път, когато отиде да види жилището, тя беше в Париж. Накрая от всички кандидати момчетата се спряха на него. Удариха длани и сключиха сделката: седемстотин и петдесет лири наем за стаята, без режийните.
	Една вечер, прибирайки се от работа — всеки ден разхождаше два очарователни териера, които го ближеха по лицето винаги когато идваше да ги изведе в парка, — се озова лице в лице с Ортанс. За малко да припадне.
	Чумата!
	Съдбата му определяше среща. Също като на Монте Кристо. И също като него, без да бърза, щеше да изпипа отмъщението си до най-дребната подробност. Това момиче сигурно имаше слабо място. Тайно местенце, в което да забие камата и да я унищожи. Щеше да я остави обезкръвена, обезобразена от мъка и едва тогава щеше да свали маската и да я заплюе в лицето.
	Но дотогава, до идването на заветния ден, който щеше да му възвърне желанието за живот и да го изтръгне от сивото ежедневие, трябваше да запази анонимността си.
	За начало си пусна мустаци. Обяви, че е от Авиньон, за да не го издаде монтелимарската нуга, твърдо решен от устата му да не излиза думичка на френски, за да прикрие акцента си. Готов бе да чака колкото е нужно. Казват, че отмъщението е ядене, което се яде студено; той щеше да го замрази дълбоко и да се наслади на леденото удоволствие.

	* * *

	Гари не можеше да се познае. Животът му бе заприличал на хвърчило с шарена опашка, което се издига във висините, докато той тича долу на земята. Сякаш всичко важно за него беше изгубило значение. Или се бе изтрило. Той стоеше край пътя с празни ръце, със свито сърце и за пръв път от много време насам страхът го връхлиташе на пристъпи, един непоносим страх, от който дъхът му секваше, който го караше да залита и едва да се сдържа да не избухне в ридания.
	Страхът не бе нещо ново, той го познаваше отдавна. Когато двамата с майка му се притискаха един до друг и тя му повтаряше шепнешком, че го обича, че го обича повече от всичко на света, но с тона на човек в опасност, който говори тихо, за да не го чуят. И добавяше: знаела, че той е разкрил тайната на дамата с кралската корона, изобразена на банкнотите и на монетите, но това не биваше да го споменават никога, никога, тайната не бива да се споделя с никого. Дори думите бяха опасни и тя поставяше пръст на устните си, повтаряйки: „опасни“. И двамата бяха пленници на тайната, и двамата бяха изложени на една и съща опасност. Най-важното беше той да знае, че тя винаги ще го обича, ще го защитава с всичките си сили, това никога не биваше да забравя, никога, и тя го притискаше още по-силно до гърдите си, и той се страхуваше още повече. Разтреперваше се от глава до пети, а тя го прегръщаше, за да отдалечи опасността, и двамата се сливаха в едно цяло пред страха. Гари не разбираше от какво се страхува, но чувстваше как опасността го обвива до задушаване в някакво бяло покривало. В такива моменти сълзите напираха в очите му. Емоцията беше изключително силна и той не можеше да я овладее, понеже не знаеше с какви думи да я назове… Огромното бяло покривало покриваше всичко и ги завързваше и двамата, майка и син, заложници на мълчанието.
	Познаваше страха и от времето, когато тя отиваше при мъжа в черно, където и когато я повикаше, по средата на някое изречение, докато се къпеше в банята, докато му даваше подсладено кисело мляко. Достатъчно бе телефонът да звънне, тя да вдигне и тонът й неочаквано се променяше — звучеше засрамено, гласът й трепереше, казваше: да, да, обличаше го на бърза ръка, увиваше го в едно огромно палто и двамата излизаха, тряскайки вратата, дори се случваше да си забрави ключовете отвътре. Отиваха в някой хотел, обикновено луксозен, хотел с портиер в ливрея на входа, с прислужник, който се навърта наоколо, с момче, обслужващо асансьора, с прислужник на всеки ъгъл, тя го настаняваше на рецепцията, без да поглежда господина с униформа, който й хвърляше недоволен поглед, подаваше му рекламна брошурка, която грабваше от някоя масичка, за да се занимава, и му казваше, ето, гледай картинките, така ще се научиш да четеш, веднага се връщам, не мърдай оттук, разбра ли? Няма да мърдаш оттук под никакъв предлог, разбрахме се, нали? Изнизваше се като крадла, връщаше се разплакана и го уверяваше, сякаш говореше на себе си, сякаш спореше със съвестта си, уверяваше го, обичам те, бъди сигурен, обичам те до лудост, просто… и отново изчезваше. Униформеният господин я гледаше как се отдалечава, клатейки глава, обръщаше се към него със съчувствие, а той продължаваше да стои и да я чака. Без да помръдва. Вцепенен от страх, да не би случайно тя да не се върне.
	Тя се връщаше. Зачервена, уморена, засрамена. Обсипваше го с целувки, гушкаше го и двамата се прибираха вкъщи. Понякога вземаше отново лъжичката и му даваше подсладеното кисело мляко, друг път пълнеше ваната с гореща вода и пускаше тъжна музика или го слагаше да спи, сядаше до него и заспиваше облечена.
	Той порасна, но нещата не се промениха. Седяха си пред телевизора, загледани в някакво предаване с поднос на коленете, смееха се, надпреварваха се да отговарят на въпросите, пееха песни, телефонът иззвъняваше, тя му хвърляше палтото, пресичаха Лондон от единия до другия край и хлътваха в някой хотел. Тя го настаняваше на някое голямо канапе, даваше му напътствия, той кимаше и чакаше да й види гърба. Не искаше да кисне на едно място да разглежда тъпи диплянки, които рекламираха облени от слънце приказни острови. Излизаше и тръгваше към близкия до хотела парк да наблюдава катеричките. Сядаше на тревата. Оставяше ги да дойдат близо до него, даваше им дребни сладки, които носеше в джобовете на палтото си. Те не се страхуваха, ядяха от протегнатата му ръка. Или отнасяха парченцето лакомство и се отдалечаваха, подскачайки. Подскачаха високо, отривисто, решително, оглеждайки се наляво и надясно, за да се убедят, че наоколо не се мярка съперник, готов да им отнеме плячката. Той се смееше весело, проследявайки ги с очи как се отдалечават, катерят се пъргаво като индианци по сивите дънери и изчезват сред клоните на дърветата. Много скоро ги губеше от поглед, те се сливаха с кората на дърветата. Тогава започваше да ги имитира, подскачаше, развял голямото си палто, разтворил ръце и свил пръсти като куки, въртейки очи във всички посоки, сякаш се опасяваше да не го нападне някой. За да забрави страха, загнездил се в стомаха му. За да забрави въпроса, който се въртеше безспир в ума му, ами ако тя го остави и никога вече не се върне? В такива моменти се затичваше обратно към хотела и грабваше някоя тъпа рекламна брошурка.
	Тя винаги се връщаше. Но той така и не се освободи от лапите на страха.
	Един ден мъжът в черно престана да звъни по телефона. Или двамата заминаха за Франция. Губеше му се редът, в който нещата се бяха случили. Но телефонът престана да звъни. Нямаше вече хвърлено набързо палто, излизане на пожар, недовършена кофичка подсладено кисело мляко, оставена на масата. Тя стоеше вкъщи и денем, и нощем. Печеше сладкиши, готвеше варено, майстореше чудни воловани с всякакви пълнежи, пастети, мъфини, сладкиши с плодове. Най-разнообразни ястия и лакомства, които продаваше на фирми за кетъринг. Обясняваше, че така си печелела хляба. Той много добре знаеше, че тя лъже.
	Във Франция ходеше на училище. Говореше френски. Забрави внезапните телефонни позвънявания, намусените портиери, тъпите рекламни брошури, подсладеното кисело мляко. Харесваше му да живее във Франция. И на майка му като че ли й харесваше. Тя ухаеше на хубаво, беше цялата розова, върна се към пианото в музикалната школа в Пюто. Престана да вика насън. Заживяха спокойно, като всички хора.
	Липсваха му единствено катеричките…
	А сега страхът се беше върнал.
	Откакто Ортанс си грабна куфара и палтото и замина, без да му поръчва каквото и да било. Без да го инструктира, няма да мърдаш оттук, ще ме чакаш, чети рекламните брошури или разглеждай картинките. Вярно, прекарахме страхотна нощ, но ме чака куп друга работа. Чакай ме тук, не мърдай. Беше като парализиран. Не можеше да помръдне. В душата му зейна огромна празнина, която заплашваше да го погълне.
	И нищо не идваше да я запълни.
	Откакто Ортанс си тръгна…
	Слагайки изведнъж точка на нощта, която едва-що започваха. Тяхната дълга нощ, лудата нощ само на двама им… Тя очакваше той послушно да я чака, дрънкайки гамите на бялото пиано. Обичам те, обичам те, но имам други по-важни неща за вършене.
	Той виждаше как се издига високо в небето дългата шарена опашка на хвърчилото. Бе изгубил ръчката, с която да завърти червеното и синьото, жълтото и зеленото, и виолетовото, и всички цветове и да ги върне обратно в живота си.
	Животът му изгуби цвят, побеля. Вече нищо не разбираше. Не бе сигурен в нищо. Не знаеше дали все още иска да свири. Питаше се дали не бе сънувал. Дали не бе сънувал, че иска да става пианист. Питаше се дали не бе пожелал да стане пианист, за да се хареса на Оливър. Да си изфабрикува баща, какъвто, с ръка на сърцето, жестоко му липсваше. Никога не му бе хрумвало, че би могъл да има нужда от баща. Просветлението му дойде внезапно един ден, докато си вземаше душ, след като Симон го бе попитал дали не се взема за Исус. И ти имаш баща като всички останали.


	Звънна на Оливър.
	Той беше включил телефонния секретар: „Това е телефонът на Оливър Бун, не съм у дома. Оставете ми съобщение. Ако ме търсите по работа, обадете се на агента ми на…“.
	Той затвори.
	Смесваше всичко. Всичкото бяло в главата си. Всичко, за което никога не бе искал дори да помисля. Какво означаваше да си възрастен? Да излезеш от детството, от юношеството? Да не знаеш нищо за себе си?
	В главата ти да е само бяло и празно?
	Тогава си каза, че изпитва страх, очевидно, но няма да постъпи подло. Преди беше постъпвал подло. Подло, безотговорно или безгрижно, не можеше точно да определи. Спомни си името на г-жа Хауъл, хазайката на майка си от студентските й години, когато бе срещнала баща му. Спомни си, че живее в старата част на Единбург.
	Повече нямаше да бъде безотговорен и лекомислен.
	Прегледа разписанията на влаковете за Единбург, купи си еднопосочен билет, нямаше представа дали ще се върне от това пътуване, и един ранен следобед потегли от гара Кингс Крос. Предстояха му четири и половина часа път.


	Във влака си припомни какво му бе разказвала майка му за г-жа Хауъл. Твърде малко. Била е на четирийсет, когато той се родил, пийвала по малко, нямала нито съпруг, нито деца, давала му биберона, пеела му песнички, баба й и майка й били прислужници в замъка на баща му. Провери в интернет. Откри името, адреса и телефона на г-жа Хауъл: „Джонстън Теръс“ № 17. Обади се и попита дали имат свободна стая. Изчака, останал без дъх, с разтуптяно сърце, ушите му бръмчаха от пулсиращата кръв в слепоочията. Не, отговори треперлив женски глас, всичко е запълнено. А, така ли, отвърна той разочаровано. След което на един дъх, от страх да не се откаже да стигне до края, попита:
	— С мисис Хауъл ли говоря?
	— Да, момчето ми. Познавам ли те?
	— Казвам се Гари Уорд, син съм на Шърли Уорд и Дънкан Маккалъм…
	За пръв път произнасяше името на баща си. За пръв път слагаше едно до друго имената на майка си и на баща си със свито гърло.
	— Мисис Хауъл? Чувате ли ме? — попита той с дрезгав глас.
	— Да. Ти… ти наистина ли си Гари?
	— Да, мисис Хауъл, и вече съм на двайсет години. Бих искал да видя моя…
	— Тръгвай незабавно, побързай.
	И тя затвори телефона.
	Влакът пресичаше поля, ширнали се чак до хоризонта, и овцете се белееха по зелените пасища. Неподвижни бели точици. Струваше му се, че безбрежните зелени поля, осеяни с бели точици, нямаха край. После влакът продължи да се движи успоредно на морето. Под металните конструкции на красива бяла гара прочете името на града, Дърам, и след като напусна гарата, пред очите му се ширна морето, видя и брега, очертан от високи бели скали, прорязани от тесни, лъкатушни пътчета. Тухлени замъци с тесни бойници, назъбили високите укрепени стени, и замъци от сиви камъни с фасади, прорязани от огромни прозорци. Как ли изглеждаше замъкът на баща му?
	Защото той имаше баща…
	Като всички момчета. Имаше баща. Не е ли прекрасно?
	Как щеше да се обърне към него? Татко, баща ми, Дънкан, господине? Или никак…
	Защо г-жа Хауъл бе казала, че трябва да побърза, да пристигне незабавно?
	Какво ли бе помислила майка му, прослушвайки съобщението, което остави на гласовата й поща? „Тръгвам за Шотландия, за Единбург, да се видя с г-жа Хауъл, искам да се срещна с баща ми…“ Нарочно й се обади точно когато знаеше, че не може да му отговори, защото беше отишла в едно от онези училища, в които учеше децата да се хранят „правилно“. Беше подло от негова страна, признаваше, но нямаше желание да обяснява защо иска да се запознае с баща си. Тя щеше да започне да задава прекалено много въпроси. Беше от жените, които подлагат всичко на анализ, искат да разберат, не от нездраво любопитство, а от любов към човешката душа. Възхищаваше се от механизмите, които движеха човешката душа. На него това понякога му идваше повече. Понякога предпочиташе майка му да е някак по-лека, по-повърхностна. Освен това, казваше си той, опитвайки се да брои белите овчици, за да не се разсейва, никога нямаше да дръзне да й разкрие истинските си мисли, имам нужда от баща, от мъж с ташаци и пишка, мъж, който пие бира, ругае, оригва се, гледа мачове по ръгби по телевизията, който се почесва по косматите гърди и се смее гръмогласно на разни тъпотии. Писна ми да живея обграден от жени, край мен има само жени. Писна ми и от теб, през цялото време, писна ми да бъда двойка с майка ми, писна ми… Искам косми и пишка. И огромна халба бира.
	Не е лесно да се каже…
	Бе наблъскал в пътната си чанта пуловери, слипове, тениски, топли чорапи и една бяла риза. Шампоан, четка за зъби, айпода и… една вратовръзка… ако случайно ме покани в някой изискан ресторант. Я чакай да видим, имам ли вратовръзка? Ами да, онази, която слагам, когато ходя при стара майка.


	Дали „баща ми“ подозира, че съм внук на кралицата?
	Бе влязъл в сайта genealogy/scotland.com и прочел историята на семейство Маккалъм. Мрачна история. Много мрачна дори. Замъкът бил построен в Крайтън, недалече от Единбург, през XVI век. Твърди се, че бил прокълнат. Зловеща история за монах, който потърсил убежище в замъка през една бурна нощ и в замяна предложил да се моли за вечен покой на благородния му стопанин. Ангъс Маккалъм прерязал гърлото му с един удар на кинжала си — монахът му развалил пиянската гощавка след изнурителния лов през деня.
	Преди да умре, монахът проклел замъка и обитателите му за пет столетия напред: „От Маккалъм ще останат само купчини камъни и пепелища, трупове и обесени, полюшващи се по дърветата, развратни синове и копелета“. Легендата не казваше кога проклятието ще изгуби силата си. Твърдяло се, че след фаталната нощ призрачен монах с черна качулка бродел из сводестите ходници, присядал на трапезата, размествал прибори и посуда, гасял свещите и злокобно се кикотел…
	Девизът на рода Маккалъм бил: „Единствено смъртта ще ме промени“.
	Описваха членовете му като хора склонни към насилие, гневливи, избухливи, кавгаджии, лениви и високомерни. Красноречив пример за това е разказът за убийството на един техен братовчед, Камерън Фрейзър, който живеел в съседния замък. Благородните мъже на графството имали навик да се събират един път месечно, за да обсъждат състоянието на делата, свързани със земите, горите и арендаторите. На събиранията яко се пиело и момичетата от съседната кръчма се присъединявали към пируващите. Една януарска нощ на 1675 година традиционният гуляй преминавал под знака на веселието, алкохола и щедро разгърдените корсажи на момите, когато Камерън Фрейзър повдигнал въпроса за безчинствата на бракониерите. Той призовавал за строго наказание, а Мъри Маккалъм заявил, че най-добре би било да не им обръщат внимание. Заслужава ли си да мислим за няколко животни, отмъкнати от бедняците, след като ние се чудим в какво месо да забием зъби! И за да онагледи думите си, той захапал гърдата на едно момиче и й откъснал зърното! Без да се смути, Камерън Фрейзър добавил, че ако братовчедът Маккалъм можел да си позволи да пренебрегва въпроса, той и съседите му щели да накажат бракониерите и че ако по земите им подскачал по някой и друг заек, то било благодарение на тях. Иначе щял да се окаже принуден да се храни с корените на дъбовете! Присъстващите избухнали в гръмък смях и дълбоко засегнатият Маккалъм поканил братовчед си да отидат в оръжейната, където след яростен тупаник го удушил. „Отмъщение за поругана чест, ваша светлост! — оправдал се той пред съдията. — Той оскърби името Маккалъм.“ Обвиняемият бил обявен за невинен…
	Въпросният Мъри Маккалъм бил същество зловредно. Нощем ходел да отваря шлюзовете на реките, за да наводнява посевите на съседите си, насилвал селските девици. Под сурдинка се говорело, че в замъка имало само повехнали, стари и беззъби прислужнички или пък развратници. Нищо не искал да остави на наследниците си и заповядал да отсекат всички дъбове в парка, за да ги продаде и да си погаси дълговете от комар, а след като обезлесил парка, побързал да посегне и на гората… С много зор успял да изтреби до крак двете хиляди и седемстотин сръндака в имението. Опечени на шиш, те подсладили паметните оргии, които устройвал и от които тръгнали много легенди, в това число и тази за човекоядеца от Крайтън. Оженил се за една нежна девойка, която стояла затворена по цял ден в стаята си и на която един прислужник от съжаление носел остатъците от гощавките, които давал нейният съпруг след ловните си подвизи. Той научил за това и решил, че прислужникът е любовник на жена му. Застрелял го и поставил трупа в леглото й. Принудил я да прекара трийсет дни и нощи до убития, за да се покае.
	Имал син Аласдер, по природа боязлив и стеснителен, който избягал от семейното имение и станал капитан на фрегата. Бил толкова непохватен, че му прикачили прякор Аласдер Бурята; корабите, на които се качвал, или потъвали, отнесени от вълните, или ставали жертва на пиратско нападение. Синът му Фрейзър останал да живее в потомствения замък и станал главатар на банда, която нападала пътуващите по друмищата. Изтребвал всички безпощадно, за да не го издадат. Когато властите поискали от населението да посочи главатаря на разбойниците, никой не дръзнал да произнесе името на Маккалъм от страх от отмъщение. Фрейзър Маккалъм свършил житейския си път, обесен на едно дърво…
	Нито един от рода не се бе проявил като благородник и доблестен мъж. Излизаше, че всички без изключение са били богати негодници и безделници, облагодетелствани да живеят във време, в което благородническото потекло давало всички права. Един от последните Маккалъм дори си признавал, че не може да се въздържи да не злосторничи.
	Векове наред господарите на Крайтън държали в ужас околността и близките до замъка села. Шотландските балади възпявали подвизите на тези жестоки, обаятелни и цинични мъже. Една от тях разказва историята на един Маккалъм, обожаван от съпругата си, който бил запленен от чара на друга. Бил осъден за смъртта на пет сирачета, защото се домогвал до наследството им. В деня на изпълнението на присъдата жена му отишла да измоли милост от краля и за да го разчувства, изпяла нежна балада, прославяща качествата на съпруга й и любовта й към него. Трогнат, кралят го помилвал. След като му върнали свободата, съпругът неблагодарник се метнал на коня и избягал, провиквайки се към нещастната си жена: „Един пръст от ръката на дамата, която обичам, струва повече от цялото ви прекрасно, влюбено тяло…“. И докато тя ридаела, че е разбил сърцето й, той отвърнал, че разбитото сърце е признак на лошо храносмилане.


	Такива са били предците му и макар след осемнайсети век Короната да ги принудила да се подчиняват на законите, списъкът на случаите на насилствена смърт не се изчерпал. Ако не се биели, не крадели и не изнасилвали, те се давели. Неволно или не…
	Единствената подробност в ужасяващата семейна сага, която разчувства Гари, бе историята на катеричките на Крайтън. В земите на замъка живеели катерички, които си правели гнезда по дърветата, близо до езерото. Прекрасни рижави катерички с огненочервени опашки, които били гордостта на имението Маккалъм. В никое друго владение нямало такива красиви катерички с рижави кожухчета. Съществувало дори старо пророчество:
P>
	Когато катеричката рижа от Крайтън си отиде,
	сияйното небе на графството ще притъмнее,
	а имението плъхове ще завладеят.
P$
	Значи, любовта му към катеричките не е случайна. Кръвта на Маккалъм течеше във вените му…
	Гари се зачуди дали катеричките вече са си отишли, или са на път да го сторят, и дали защото, предчувствайки трагичния им край, г-жа Хауъл го бе посъветвала да потегли незабавно.
	„Тръгвай незабавно, побързай…“
	Зае се да прехвърля в ума си всевъзможни причини, за да открие коя от всичките изисква наложителното му присъствие.


	Продължаваше да рови из чекмеджетата на ума си, докато влакът навлизаше в гарата на Единбург, наречена „Уейвърли“ по заглавието на първия роман на Уолтър Скот, който бе родом от Единбург и чиято памет бе увековечена от огромния, наподобяващ мавзолей, позлатен паметник, издигнат на „Принсес Стрийт“. Столицата на Шотландия бе родно място на много писатели, романисти, философи: Дейвид Хюм, Адам Смит, Робърт Луис Стивънсън, Конан Дойл… Както и на изобретателя на телефона Греъм Бел. Гари си взе сака и слезе на перона. Гарата бе построена дълбоко в земните недра и за да влезе в града, човек трябваше да се изкатери по безброй каменни стъпала.
	Когато излезе на „Принсес Стрийт“, в подножието на крепостната стена, изпита чувството, че внезапно се е озовал в друг век. Смаян, потърка очи — над него се извисяваше крепостна стена от плътно долепени един до друг сиви, червеникави, жълтеникави замъци…
	Истинско непревзимаемо укрепление. Замъците разказваха историята на Шотландия, на нейните крале и кралици, на заговори и убийства, на сватби и кръщенета. Приличаха на филмов декор. Ако духнеше с всичка сила, щяха да се срутят и зад тях да се появи стар призрачен град…
	Влезе в първия хотел на „Принсес Стрийт“ и попита за стая.
	— Да гледа ли към крепостната стена? — попита девойката от рецепцията.
	— Да — отвърна Гари.
	Искаше да заспива, съзерцавайки величествената красота на старите камъни, които му нашепваха, че е дете, завърнало се в родния си дом.
	Искаше да заспива, мечтаейки за Крайтън и за баща си, който го очакваше.
	Сънува странен сън. Призракът на монаха от замъка седна на масата в трапезарията, свали качулката си, прекръсти се, долепи длани и обяви края на прокобата. В този момент влезе Дънкан Маккалъм, поочукан от живота мъж с великански ръст, с кръвясали очи, грабна го в прегръдките си, закачливо ръгайки го в ребрата, наричайки го „сине мой“.

	* * *

	На излизане от училището, където се опитваше да обясни на децата, тъпкани с мазни и сладки неща, как да се „хранят правилно“, Шърли чу съобщението, което й бе оставил Гари. С голямо усилие успя да запази равновесие с папките под едната мишница, с телефона в другата ръка и за миг реши, че съобщението не е за нея. Грешка, сигурно е грешка. Прослуша го няколко пъти, позна гласа на сина си и застина на ръба на тротоара. Вцепени се. Нямаше сили да помръдне. Гледаше преминаващите покрай нея коли и се питаше дали шумът от движението не е разместил думите така, че да й поднесат невероятната новина — синът й тръгваше да търси баща си.
	Но защо? Защо му бе нужно да тръгне да търси някакъв индивид, който не си бе мръднал пръста за него, докато аз, майка му, стоя на ръба на тротоара, готова да се хвърля под колите само като си го помисля? Аз, майка му, която го отгледа, възпита, изучи, която трепери над него, аз, която направих всичко за него, жерт…
	Спря изведнъж.
	Не и тази дума! Забранявам ти да произнасяш точно тази дума! Думата, която повтарят всички ревниви и обсебващи майки.
	Сепна се и се поправи, бълнувам, говоря глупости, неща, които не мисля… Никога не съм се жертвала заради Гари, обичала съм го до лудост, и сега го обичам до лудост, трябва да се взема в ръце…
	— Госпожо, моля…
	Едно момче от класа, пред който току-що бе говорила, стоеше редом с нея и я питаше: „Как сте, добре ли сте, пребледнели сте…“. Тя му се усмихна, изтощена.
	— Да, добре съм, имам нужда да подишам чист въздух.
	— Защо не пресичате?
	— Мислех си за нещо.
	— За беседите ли?
	— Ами… да. Питах се дали съм достатъчно убедителна.
	— Това, дето го казахте за панираните хапки, беше страхотно! Аз поне никога повече няма да вкуся от тях…
	— Ами другите, мислиш ли, че успях да ги убедя?
	Той й се усмихна едва ли не снизходително и не отговори.
	— Апелът ми не беше лош — защити се Шърли. — „Дръжте се като овце и ще свършите като котлети!“
	— Не искам да ви обезсърчавам, но на ваше място бих подсилил краските. Защото те обожават хапките и една беседа няма да ги откаже!
	— Така ли…
	— Вкъщи мама е тази, която следи какво се слага на масата. За другите това май не се отнася… Най-вече защото да се храниш здравословно, струва пари!
	— Знам, знам — промърмори Шърли. — Мен ако ме питаш, е направо скандално да си плащаш, за да не те тровят.
	— Не бива да се обезсърчавате… — заяви хлапакът притеснено.
	— Не се вълнувай, ще измисля нещо.
	— Тогава трябва да е нещо наистина кърваво… Нещо от рода на хорърите.
	Шърли изкриви устни, изразявайки съмнение.
	— Да ти кажа, не си падам много по тези филми.
	— Ще се наложи да направите усилие!
	Той попита отново сигурна ли сте, че сте добре, не искате ли да пресечем заедно? Сякаш говореше на бабичка, шашната от движението.
	И понеже настояваше, тя го последва и се озова на отсрещния тротоар, в някакво кафене, в което продаваха цветя, лакомства, печени пилета, крушки и какво ли не още. Усмихвайки се, потърси с очи шиш за разбиване на лед или трион за рязане на метал, за да онагледи беседите си. Нещо кърваво. Така де, оказва се, че трябва да се преориентира и да им представи нещо от сорта на „Тексаско клане“! Ще се посъветва с Гари, той може да има някаква идея…
	Шърли се закова на място. Няма да попита Гари. Ще се научи да живее, без да пита Гари за каквото и да било.
	Ще го пусне да търси баща си, без да му досажда. Ще продължи живота си самичка. На куц крак.
	Внезапно осъзна, че цялото й същество се сковава от вледеняващо чувство на безпощадна самота. Потрепери, поръча на застаналия зад касата пакистанец едно кафе кон лате и пакет цигари. Пушенето убива. Щеше да се самоубие. Бавно, но сигурно. Самотата също убива. Това също би трябвало да изпишат на цигарите, шампоаните и бутилките вино. Сама, отсега нататък щеше да бъде сама. Никога досега не е била сама. Малко й дремеше, че няма мъж в живота си. Имаше сина си.
	Поръча второ кафе лате и жадно погледна към цигарите.
	Как ли изглежда сега Дънкан Маккалъм? Все така привлекателен? Все така войнствено настроен? Продължава да разказва как се опълчил на пияния руснак в Москва и как го сразил с един удар на сабята си? И показва като доказателство белязаната си буза… На Гари ще му стане приятно да има за баща такъв красавец, такъв смелчага, такъв дързък мъжкар. Ще го обвие в бляскав ореол. Дънкан Маккалъм ще се превърне в герой. Пфф, презрително изпуфка Шърли, кръгла нула. Да, нула. Гласът на разума се надигна, престани, драга, престани да фантазираш. Остави го да си изживее живота. Оттегли се, по-добре се погрижи за собствения си живот…
	Ама и това ако е живот, отговори си разгневена Шърли. Съвършено празен. Празна кутия с един жалък, куц бръмбар, който се щура насам-натам. Дори нямам клечка кибрит да си запаля тъпата цигара. И кой е виновен, питаше тънкият гласец на разума. Кой отблъсна красивия любовник, готов да сложи сърцето си в краката ти, кой? Нещо изведнъж млъкна.
	Оливър ли, пошушна Шърли. Оливър, ами… той изчезна.
	Как така изчезна? Може би по чудо някакво, а?
	Ми не…


	От Оливър нямаше ни вест, ни кост.
	И скоро нямаше и да има.
	След като се върна от Париж, той й се обади, радостен и напорист.
	— Кога ще се видим? Имам някоя и друга идея…
	— Няма да се видим никога вече.
	След като си пое дълбоко дъх, добави:
	— Влюбих се, докато бях в Париж… Получи се неочаквано.
	Той се опита да се пошегува:
	— Влюбена за една нощ или е по-сериозно?
	— По-сериозно… — отговори тя, хапейки устни, за да престане с лъжите.
	— Аха… Ясно. Изобщо не трябваше да те пускам да ходиш. Аз съм виновен… Има такива градове, толкова са романтични, че всеки път когато стъпим там, се Поддаваме на изкушението. Рим, Париж, не бива да пускаме момичетата там… или може, но с придружителка, някоя стара англичанка с брада.
	Даваше си вид, че приема с лекота прекратяването на връзката им. Тя се засегна.
	Оттогава той не й излизаше от главата.
	Оттогава престана да ходи да плува в ледените води на езерата на Хампстед.
	Оттогава минаха три седмици. Тя броеше дните. Броеше нощите. Сърцето й се свиваше, идваше й да вие от болка.


	Защо ли не пообиколиш край ледените езера?, престраши се да предложи тънкото гласче. Има ли смисъл — промърмори Шърли. — Хайде, стегни се, яхвай колелото и поемай… Траеш си? Шубе ли те е? Мен да ме е шубе?, тросна се Шърли. Знаеш ли с кого говориш? С един бивш агент от MI5, тайните служби на Нейно величество. Знам какво означава опасност и знам как да се справя с нея. Владея всички начини по залавянето на двойните агенти и терористите, шляещи се из лондонските улици. Затова не ми говори, че ме е шубе от някакъв мъж с торбести кадифени гащи, износени на коленете. Не ми се надувай и не се прави на много отракана… Не отракана, а реалистка! Само един пример: аз, Шърли Уорд, мога да обезвредя бомба за двайсет секунди в микровълнова печка… Знам и номера с ръкуването, при което дланта на заподозрения се просмуква със специално намагнетизирано вещество, което позволява да бъде проследен безпрепятствено! Аха! Нещо замлъкна, не се чуваш вече, гласче на разума! Може и така да е, но не става дума за такъв страх! Говоря ти за един друг страх, по-смътен и неясен, по-потаен, за страха от интимните отношения между двама души. Дрън-дрън… От нищо не ме е страх! Приковавам всеки мъж с един юмручен удар между лопатките, нападам го откъм гърба… Бягай да се гмурнеш в ледените води на Хампстед. Това е по-смело, отколкото да нападаш мъжете откъм гърба!
	Шърли се нацупи. Замисли се над предложението. Не бе много сигурна, че е добро. Плати двете си кафета с мляко, претегли с поглед пакета цигари и в крайна сметка реши да го остави.
	Нямаше да се самоубива веднага.
	Тънкият гласец на разума я бе ядосал яко и ефектът бе повече от добър. Реши да се прибере вкъщи и да премери сили с „Тексаско клане“.

	* * *

	Кога ли човек разбира, че е открил мястото си в живота, питаше се Филип, докато пиеше сутрешното си кафе, загледан в отсрещния парк.
	Не знаеше.
	Но знаеше, че е щастлив.
	Дълги години беше един „преуспял“ мъж. Притежаваше всички външни белези на щастието, но когато останеше насаме със себе си, чувстваше, че нещо му липсва. Не се замисляше дълго, но сърцето му леко се свиваше и това бе достатъчно да помрачи мига.
	Нямаше никакви вести от Жозефин. Беше се оставил във властта на времето. Очакването, което допреди седмици го нараняваше, сега го приемаше, без да му се противи. Не страдаше от нейното отсъствие. Разбираше я, понякога му се искаше да може да й каже, че щастието може да е просто, много просто…
	Знаеше го, след като се чувстваше щастлив, просто ей така, без особена причина.
	Сутрин се събуждаше в добро настроение, закусваше, чуваше веселия глас на Александър, който му казваше: довиждане и доскоро, в банята приглушено бръмчеше сешоарът на Доти, Бека си тананикаше оперни арии, от кухнята Ани задаваше обичайния си ежедневен въпрос, какво ще ядем днес… Доскоро тиха и безлюдна, къщата се огласяше от шумове от стъпки, песни, смях, весели възклицания. Той си похапваше бекон, четеше си вестника, ходеше на работа или оставаше у дома, усмихнат, говореше по телефона с Краставата жаба, когато му звънеше и се вайкаше, че нищо не печелели. Не му дремеше. Не очакваше нищо.
	Нямаше какво повече да очаква.
	Възползваше се от всичко, опитваше всичко, наслаждаваше се на всичко.
	Пиеше чай в пет следобед в компанията на Бека. Китайски чай със сандвичи с кресон, в сервиз от фин устърски порцелан в искрящи цветове. Обсъждаха новините от деня, планираха как да прекарат вечерта, коментираха последните разсъждения на Александър, прекрасното изпълнение на един тенор на някакъв стар запис, сравняваха го с други, Бека тананикаше, той слушаше, притворил очи.
	Беше приключил с миналото. След като видя, че не може да го промени, прецени, че може да промени гледната си точка така, че то да престане да му пречи, да го наранява, да запълва цялото място и да го задушава. Вече не изпълняваше каквато и да е роля. Досега винаги бе играл някаква роля. Ролята на добрия син, на добрия ученик, на добрия съпруг, на добрия професионалист… но в нито една от тях не бе истинският Филип. Колко странно нещо е животът! Нужни ми бяха повече от петдесет години, за да открия мястото си, да престана да бъда този, който другите очакваха. За това се оказа достатъчно на сцената да се появят две жени, Бека и Доти. Две жени, които не играят роли, не се преструват, не се правят на някой друг. И животът става лесен, и щастието полека-лека се настанява в него.


	Сутрин пие кафето си, наслаждавайки се на парка отсреща. На масата до прозореца искри букет розови ружи, на балкона две топки чимшир се кипрят в големи каменни саксии. В един от ъглите стои металната лейка с дългия чучур, с която Ани полива растенията. Две каменни колони красят фасадата на сградата в неокласически стил, творба на Робърт Адам, големият английски архитект от осемнайсети век. По покривите на къщите са накацали червени тухлени комини, почернели от пушеците, и телевизионни антени. Прозорци на малки квадрати, които се вдигат с едно натискане на китката. Покриви, покрити с черни плочи. Улуците се спускат по фасадите…
	Щастието или теорията за гвоздеите на именития проповедник и философ Босюе. Филип много харесваше един пасаж от неговото „Разсъждение за краткостта на живота“: „Кариерата ми е от приблизително осемдесет години… Какво да откроя в тях? Времето, в което съм изпитал някакво удовлетворение, в което са ме удостоили с някаква почест? Но колко редки и малобройни са тези мигове от живота! Те са като гвоздеи, забити в дълга стена; ако ги гледате от разстояние, ще ви се стори, че заемат немалко място; съберете ли ги, ще видите, че няма да запълнят шепата ви“.
	Колко ли гвоздеи бе събрал в шепата си?
	Открехна прозореца и в стаята бавно нахлу влажен въздух. Филип обича това студено синьо небе, което постепенно се затопля, докато слънцето пробива облаците, влагата трепти във въздуха и отстъпва бавно пред настъпващия ден… Обича Лондон. Лондон — огромно село, кипящо от живот, от идеи, от търговско оживление, с шумни улици, тихи алеи и паркове.
	Съзерцава дърветата по улицата, паркиращите автомобилисти, които плащат с есемеси или по интернет. Червеният камион на пощите разнася писмата и пратките. Съседката заминава извън града и товари колата си. Облякла е розова блуза и в момента слага червеното си колело в багажника. На стълбовете на уличното осветление с дебели вериги са привързани велосипеди със свалено предно колело. Предпазна мярка против крадците. Птиците пеят. Един мъж в сив костюм се вмъква на освободеното от съседката място и внимателно чете указанията за паркиране и таксуване. Вероятно е чужденец и не познава добре правилата на градското паркиране. Вади телефона си и се готви да плати. Вдига очи към небето и прави гримаса. Сигурно е някакъв тик. Изкривява устни. Сяда пак в колата. Патиците крякат. Поклащат се на полянката на кварталната градинка и отново цопват във водата. Мъжът седи на волана с ръце на коленете. Вглъбен.


	— Излизам на пазар, имате ли нужда от нещо? — пита го Ани.
	— Не, благодаря. Няма да обядвам вкъщи.
	Ще обядва с Ортанс и един финансист. Тя му бе изпратила проекта си. Забележително представен. Ясно, стегнато и толкова нахално, че на човек му идваше да се включи в осъществяването му.
	— Като се прибера, ще почистя.
	— Не се притеснявайте, Ани. И без това къщата свети от чистота!
	Поласкана от похвалата, тя се завърта на пети, развявайки дългата си сива пола на пансионерка в манастир.
	Предната вечер се изненада, като я чу да се смее с глас. Сълзи течеха от очите й и тя хълцаше от смях, застанала пред Доти и Бека, умолявайки ги: стига, стига, не мога повече, ще се напишкам! Той тихо бе притворил вратата на кухнята, за да не притесни Ани.


	Доти се е плъзнала безшумно в хола.
	Филип чувства присъствието й, но не се обръща.
	Откакто дойде да живее при него, тя свикна да се движи на пръсти, сякаш от нея се изискваше да остане незабелязана. Това го дразни, но и го умилява. Все едно му прави признание, колко съм щастлива да съм тук, Филип, не ме отпращай, и неволно подчертава, че присъствието, което би трябвало да е временно, се удължава. Иска му се да й припомни, че чувствата му към нея не са се променили, че я харесва много, но не става дума за любов, нещо, което би сторил предишният Филип. В предишния му живот цареше ред.
	Вечер, когато останат двамата в спалнята, когато настъпва единственият миг, в който би могъл да поговори с нея, тя се гушка в него толкова всеотдайно, толкова доверчиво, че сърце не му дава откровено да й разясни положението. Тя спи като дете и в леглото почти не заема място. След като дойде в красивия му апартамент, от напереното й подигравателно поведение не остана и следа. Красивите мебели, изисканата храна, сребърните прибори, свещниците, цветята, лекият дъх на паркетин отвяха като по чудо самоувереността й на лондонско гаменче; постепенно се промени, изпълни се с нежност, с чувство за мярка и придоби упоритото изражение на жена, намерила мястото си и твърдо решена да го отстоява.
	Когато се случи Филип да я покани да го придружи на опера или на кино, тя проявява внезапни изблици на радост, подскача, спуска се на бегом да си вземе палтото и чантата и го чака, чинно изправена в антрето, сякаш казва, ето, готова съм, от страх той да не се откаже и да не я вземе със себе си. Когато телефонът звънне, тя крадешком го следи с поглед, стараейки се да разбере с кого говори, и наострила слух, се опитва да долови думи като „Париж“, „Франция“, „Евростар“, той чете в очите й страха да не би да се готви да заминава и след като се завърне, тя да трябва да отстъпи извоюваната територия.
	Неприятно му е да вижда обърканото й изражение, пита я: искаш ли да ти помогна да си намериш работа? Тя тръска глава, не, не, имала си нейни лични връзки. Казва го на един дъх, мънка си под носа, той отговаря, няма закъде да бързаш, Доти, не се хвърляй на първото предложение, което ти попадне, и тя се усмихва нерадостно, все едно случайно се е отървала от страшна катастрофа.
	Не съм достатъчно красива за него, не съм достатъчно умна, нито достатъчно културна, това е ясно, разсъждаваше Доти, откакто заживя при Филип. Смирението, плахостта, тревогата са чести спътници на любовта и Доти не прави изключение от това несправедливо правило. Страда мълчаливо, не дава външен израз на обзелия я смут. Насилва се да се показва весела, безгрижна, но това са състояния, които не могат да бъдат имитирани, затова така си личи, когато човек се преструва.
	Когато говори с Бека и Ани за рецепти за приготвяне на патица или за някой бод на дантела, тя се смее заедно с тях, чувства се защитена от нежната им обич, но остане ли насаме с Филип, отново изпитва неудобство и се затваря в мълчание.
	И се движи на пръсти, без да вдига шум…
	Когато Филип я погледне разсеяно, сякаш е прозрачна, тя се свива, избива я на плач. Но така и не намира достатъчно сили в себе си да си тръгне, да си върне свободата и дързостта. Продължава да се надява… Нима не са щастливи в прекрасния апартамент на „Монтегю Скуеър“? В края на краищата той ще попадне в мрежата на щастието, която търпеливо плетат с Бека и Ани.
	В края на краищата ще забрави другата…
	Тя живее в Париж и преподава в университета. Жозефин. Знае името й, разпита Александър. И презимето й. Звънко като бойна тръба. Кортес. Жозефин Кортес. Представя си я красива, образована, силна. За нея тя символизира вечния парижки чар и елегантност, независимата и самоуверена французойка, която умее да завладява мъжките сърца. Жозефин Кортес е автор на дисертации, на всякакви учени писания, на бестселър, преведен и на английски. Не се осмелява да прочете романа. Жозефин Кортес се грижи сама за двете си дъщери, откакто съпругът й е починал, жертва на крокодил. Всичко изглежда впечатляващо и невероятно в тази жена. Сравнявайки се с нея, Доти се чувства невежа и истинско недоносче. Гледа се в огледалото и се намира прекалено руса, прекалено бледа, прекалено слаба, прекалено глупава. Иска й се да има косата на „другата“, самоувереността на „другата“, нейните маниери, нейната непринуденост. Разтреперана, приписва на Жозефин всички възможни качества.
	От време на време й се струва, че зърва за миг в очите на Филип отражението на „другата“.
	Ако случайно погледите им се срещнат, за секунда в неговия припламва раздразнение. Той бързо се поправя и пита как си, но тя знае, че в ума му отново е била Жозефин Кортес.
	Петимата представляват странно семейство, но все пак семейство.
	Доти обича да си фантазира, че играе определена роля в тази история. Много малка роля, направо нищо и никаква, но все пак роля. И затова не напира особено да си търси работа.
	Явява се на срещи за работа, счетоводителите много се търсят. Но изчаква, казва си, може би, може би той ще я помоли да остане завинаги…
	Да остане у дома.
	Ако си намери работа, ще трябва да се върне в своето жилище, нали така?
	За нея всеки ден, изживян в този красив апартамент, е равносилен едва ли не на предложение за женитба. Един ден, си казва тя, един ден той ще се обърне към мен, ще разтвори обятия и ако ме няма, ще ме потърси. В този дълго мечтан ден ще се окаже, че му липсвам… И тя очаква този ден, както влюбената девойка очаква първата си любовна среща.
	Застава зад гърба му, леко го прегръща през раменете. Казва, че излиза, отива на интервю за работа в „Бърнис“.


	Филип чува как вратата на апартамента тропва. Остава сам. Тази година няма да отиде на биеналето във Венеция, нито в Базел, нито на изложението „Документа“ в Касел… За какво му е да трупа произведения на изкуството? Не е съвсем сигурен дали все още има желание за това.
	Оня ден Александър показа на Бека снимка в интернет на _My lonesome cowboy_ от съвременния японски художник и скулптор Такаши Мураками; показа й и цената на творбата — петнайсет милиона долара. Бека разля чая си, мърморейки, боже мой, боже мой, вперила блеснали от гняв очи в празното пространство.
	Филип искаше да разясни значението на тази скулптура в човешки ръст на герой от японските комикси манга, който изстрелва във въздуха струя сперма, оформяйки ласо, като подчертае, че тя срива границите между музейното и масовото изкуство, че е безпрецедентно дръзка реплика на съвременното западно изкуство, но предпочете да замълчи. Александър като че ли се смути, Бека се затвори в себе си и никой не обели дума повече.
	Бека се промени, откакто заживя с тях.
	Той все така не знае нищо за нея. Не знае дори името й. Тя е просто Бека. Не може да каже точно на колко години е. Когато се засмее, когато се заслуша внимателно, когато задава въпроси, очите й са учудващо млади.
	Бека притежава дарбата да е щастлива. Когато се обръща към някого, тя го потапя в искрящия си лъчезарен поглед, запомня името му и старателно го произнася. Седи изправена, взема си хляб, подава солницата или намества кичур коса с красиви движения. Закръглени, бавни и завършени движения, които изразяват същността й, отреждат й място в живота. Тя пее, готви, разказва истории за френските и английските крале, за царете и великите турски султани. Обиколила е целия свят и е прочела толкова много книги, че може да покрие с тях всички стени на апартамента.
	Престана да защипва косата си с розови и сини шноли.
	Наложи се да я облекат от глава до пети. Дрехите на Ирис й станаха. Странно е да ги гледа, носени от друга жена. Понякога се чува да шепне името на жена си, като я вижда как се скрива зад ъгъла на някой коридор. Бека притежава същата грация. Онази, вродената, която не се учи. Знае как да закопчае пуловера, как да завърже шалчето на врата си, коя огърлица да сложи… Онази вечер в ресторанта я видя да откопчава дамската чанта на „Ермес“ така, сякаш винаги й бе принадлежала.
	От парцаливите дрехи, в които се губеше, изплува едно крехко тяло, с тънки кости, но с добре развита мускулатура. Доти възхитено възкликна, ама ти си като младо момиче! Имаш тънка талия като на балерина, суха си като пръчка.
	Погледът на Бека се зарея в пространството.
	Откъде ли е? Какво ли се бе случило с живота й, за да стигне до улицата? От живота си там бе попила разни изрази, които скоро изчезнаха от речника й… престана да казва _luv_ на Александър, наричаше го с името му. Пиеше чая си изискано и на масата се държеше безупречно. Изразяваше се свободно, с лекота и финес. Пееше оперни арии.
	В предишния си живот той щеше да поиска да узнае.
	В предишния си живот нямаше да я приюти.
	В предишния му живот в шепата му имаше съвсем малко гвоздеи…

	* * *

	Подлог, сказуемо, пряко допълнение.
	Подлог, сказуемо, пряко допълнение.
	Подлогът извършва действието, сказуемото го изразява, прякото допълнение е обектът на действието.


	Така се подготвяше да започне да преподава на пихтиестия Кевин. Този ясен начин да представи граматиката щеше да сложи малко ред в обърканата глава на хлапака. По-сложните неща щеше да остави за по-нататък.
	Анриет дава уроци.
	Кевин има компютър.
	С времето щеше да усложни материала и да въведе непрякото допълнение, обстоятелственото пояснение за начин, време и място. Щеше да ги обясни по същия лесен и достъпен начин. Непрякото допълнение отговаря на въпроса: на кого, на какво, от кого, от какво, зададен след сказуемото. Обстоятелственото пояснение за място отговаря на въпроса къде, за време се пита кога, за начин — как.
	Човек изгражда ума си, когато си задава тези въпроси и когато им отговаря. Същото важи и в живота. Напълнете с каша главата на детето и то ще я изплюе във физиономията ви.
	Просто като бистрата вода в бутилка от минералния извор в Евиан.
	Ровейки из мазето за стари дрехи, се натъкна на един учебник по граматика от ученическите й години. Прелисти го и о, чудо на чудесата, граматиката отново се превърна в кристално ясна, едва ли не привлекателна наука. „Този, който ясно мисли, ясно се изразява и думите идват сами, без да се бавят.“ Ах, този стар Боало, колко е бил прав само!
	Подлог, сказуемо, допълнение.
	Подлог, сказуемо, допълнение.
	Нямаше да употребява мъглявите названия „номинална група“, „вербална група“, „функция“, „първо пряко допълнение“, „второ непряко допълнение“ и т.н. и щеше да се потопи в доброто старо време, когато нещата се наричаха с истинските им имена, без никакви превземки. Във времето на нейните граматически правила, когато учителката почукваше с дългата дървена показалка по черната дъска. И по пръстите на учениците, когато не си учеха уроците. В блажените години, когато в училището цареше дисциплина. Едно и едно правеха две, думата се наричаше дума, а не някаква си фонема. В училище се учеха главните градове и окръзите. Облечени в сивите си престилки, всички ставаха, когато госпожица Колие влезеше в класната стая.
	Подлог, сказуемо, допълнение. Редът и дисциплината се завръщаха в училището. Франция се възправя. Децата развяват родния трибагреник и се гордеят със страната си. Както по времето на генерал Дьо Гол. Мъж, който се изразяваше на правилен и ясен френски. Когато езикът, праволинейният характер и физическата сила се сливат в едно неразривно цяло! За съжаление, не можеше да твърди същото по отношение на мудния ум на отпуснатия й вял ученик…
	Анриет Гробз се отнасяше сериозно към напредъка в училище на Кевин Морейра душ Сантуш. Беше доловила, че това дете притежава една прекрасна черта. Проклетия, която тя щеше да обърне в своя полза. Хлапакът си беше роден престъпник. На този етап му липсваше по някой и друг похват, но тя щеше бързо да го открехне. Душевните терзания му бяха съвършено чужди, нямаше капка съвест, идеята да извърши злодеяние не го смущаваше ни най-малко. Впрочем той не правеше разлика между Добро и Зло. За него бе важно единствено личното му добруване. Това, което му изнасяше, беше Добро, това, което го дразнеше — Зло. Когато ставаше въпрос как да избегне трудностите, да отдалечи усилията, да се възползва от ближния си, да се докопа до това, което желае в момента, в главата му се раждаха хиляди идеи; не се палеше много по учението, но ставаше невероятно изобретателен и хвърляше невероятна енергия, когато ставаше-дума за личния му интерес.
	И този ден Анриет не остана разочарована.
	Докато тя се подготвяше за началото на седмичния урок, Кевин измърмори нещо неразбираемо. Той никога не поздравяваше, не ставаше, когато тя влизаше в стаята му. Не преставаше да жвака дъвка, докато траеше урокът, и да разтяга със зъби един ластик, който протяжно и монотонно жужеше.
	Тя се насочи към обичайното си място, между стената и лакътя на Кевин. Той очевидно се подразни и се опита да прикрие какво вървеше на екрана на компютъра му.
	— Подранила си, дърта коза такава… Ела след малко, сега съм зает.
	— Вече съм тук и нямам намерение да мръдна от мястото ми. Ще си извадя нещата и ще изчакам, докато приключиш.
	Тя извади от чантата си граматика, учебник по география и тетрадките на Кевин, както и домашните, които бе направила на чернова. На него му оставаше само да ги препише.
	— Изчезвай, ти казвам.
	— Какво има, ангел мой? Преча ли ти?
	— Права си, дърта свиня… омитай се!
	Свикнала с грубостите на момчето, Анриет седна и обърна глава.
	— Искам да ти видя гърба!
	Чуваше как пръстите на хлапето препускат по клавиатурата. Наведе се, ужким да извади книга от чантата на Кевин, и стана пряк свидетел на обир. Кевин, който тъкмо бе влязъл в сайта на банката, в която майка му имаше сметка, натрака поредица от цифри и код за достъп до сметката на госпожа Морейра душ Сантуш.
	— И сега какво смяташ да направиш? — попита Анриет, изправяйки се изненадващо.
	— Не те засяга…
	— Мене не, но засяга майка ти.
	Хлапето прехапа език. Гепиха го, гепиха го на местопрестъплението.
	— Няма да й стане приятно, ако й разкажа какво видях току-що — мазно предположи Анриет, притискайки го в ъгъла.
	Той започна да се върти и столът проскърца под дебелия му задник.
	— Какво по-точно разбра?
	— Разбрах какво правиш… Бива си те, признавам. Смятай ме за твой съюзник, не за доносница.
	Той я зяпна, изпълнен с подозрение.
	— Слушай сега… Нищо няма да изгубиш, само ще спечелиш. Можем да въртим сделки заедно.
	— Нямам нужда от теб, за да печеля мангизи.
	— Да, но ти се налага да заплатиш за мълчанието ми. Затова ти на мен, аз на теб, ти ми обясняваш, а аз си трая. Или…
	Той въртеше ластика между пръстите си и не знаеше какво да отговори.
	— Ще си затваряш ли устата, ако ти обясня, дъртачко? Ще си я затваряш, или ще те бутна по стълбите, та да си счупиш крака, като слизаш пеш, за да си спестиш асансьора… Или ще те издам, че включваш прахосмукачката си в контакта на площадката на етажа.
	— Нищо няма да кажа. Ама нищичко.
	— Нали знаеш, че съм способен да го направя?
	— Знам.
	— Още повече че ще ми достави удоволствие.
	— Убедена съм… — усмихна се Анриет, сигурна не само в победата си, но и в това, че заканите, които момчето сипеше, целяха да смекчи неизбежното му признание.
	Пипнах те, малкия, си каза наум, отсега нататък си ми в ръчичките и ще те изнудвам, без да се церемоня.


	Кевин се впусна в обяснения.
	Редовно влизал в сметката на майка си. Когато в нея се натрупали достатъчно мангизи, отмъквал кредитната карта на родителката и я доял с по десет, двайсет, трийсет евро, според нуждите си в момента. Когато сметката изтънеела, не я пипал. Тази игричка продължавала от доста време, но майка му изобщо не подозирала.
	— Фасулско, нали? — обърна се той към нея наперено. — Проверявам сметката тайно, свивам дребни сумички.
	Подлог, сказуемо, пряко допълнение, пак си повтори наум Анриет, най-простите комбинации винаги са били печеливши.
	— Но как успя да се добереш до кодовете й за достъп? За интернет сметката и за кредитната й карта? Тя сигурно си има едно наум с хлапе като теб.
	— Има си и още как! Спи с портмонето под възглавницата!
	— Съгласна съм, но това не може да те спре, какъвто си хитрец…
	— Престани да ме четкаш, дърта мръснице! Такива работи не ми минават на мен.
	— Добре — въздъхна Анриет, — след като си решил да се държиш грубо… Разказвам й всичко от игла до конец и догодина ще те тикнат в пансион. Поне няма да имаш удоволствието да ме бутнеш по стълбите, та да си счупя крак…
	Кевин Морейра душ Сантуш потъна в размисъл. Зажвака дъвката си още по-енергично.
	— Няма да те издам — повтори Анриет кротко. — Ще ти призная нещо: страхотно си падам по всякакви кражби и по крадците, според мен те са най-изобретателните хора на света.
	Кевин премига при думата „изобретателни“ и я изгледа подозрително. Какво ли ще е това „изобретателни“, да не е нещо като ония лузъри, дето се сдухват от учене само и само да изобретят нещо?
	— Нищо подобно! „Изобретателни“ означава „хитри, интелигентни, с въображение“… Значи, как го правиш, я кажи. Няма измъкване, набутан си в ъгъла. Стиснала съм те за гушата.
	— Добре де — тросна се той, свивайки перки.
	За пръв път клякаше пред нея и Анриет се поздрави, че бе подранила с четвърт час. Отношенията им щяха да се променят, край на експлоатацията, тя щеше да се издигне до статута на съдружник и въпреки че изобщо не можеше да става дума за истинско помирение, не се отчайваше и се надяваше един ден да получи уважение и признание.
	— Държи важните си документи в заключена касетка и не се разделя с ключето. Носи го в сутиена си. Един ден се заумилквах покрай нея и тъй като не е свикнала с подобно поведение, направо се разтопи. Така свих ключето. Цунках я, правех й гъди-гъди, галех я по гушката, тя се разциври от радост и се размекна, мушнах пръсти първо в дясната чашка, после в лявата и… Тя изобщо не загря! Точно в този момент цъфна една съседка и каза, че в мазето избила тръба, и мамчето се юрна подире й, а аз отключих касетката и се сдобих с кодовете. Тя никога не ги сменя, страхува се, че ще се обърка. Адски е глупава. А да й свия картата, си е направо детска игра. Обикновено го правя, когато разнася пощата сутрин в дните, когато не съм на училище. За късмет точно вляво от входа на кооперацията има банкомат. Отнема ми не повече от две минути, стига да няма опашка!
	Той очевидно се гордее със себе си и му е кеф да разказва за подвизите си. Какъв подвиг ще е, ако не пораздуеш? Половината от удоволствието се състои в това, да покажеш силата и ума си.
	Анриет попиваше думите. Подлог, сказуемо, допълнение. Кевин се умилква на майка си. Кевин измъква ключето, вижда кода, свива картата. Кевин краде майка си. Детска игра. Защо ненужно да усложняваме простите неща?
	Кевин ще й даде идея как да обере Марсел. Шавал имаше право — кражба в големи размери се разкрива по-лесно. За предпочитане е някоя стара, изпитана измама, която ще свърши много по-добра работа и е далече по-сигурна.
	Да се умилква, да се добере до кодовете и да краде парички. Да ги прехвърля от сметката на Марсел в нейната. И двамата ползваха услугите на една и съща банка. След като се ожениха, той откри сметка на нейно име, в случай че… В случай че умре внезапно и блокират наследството. Всяко тримесечие внасяше при изгодни условия една апетитна сумичка, която носеше добра печалба. При развода не закри въпросната сметка. Остави й я, за да бъде спокойна и да не изпадне в нужда. Какъв глупак! Не й трябваше неговата милост. Какво си въобразяваше? Че е слаба жена? Стара жена, която си е изпяла песента, готова за боклука? Не знаеше с кого си има работа… Ще й бъде за пенсия, обясни той на съдията, не е работила и няма право на обезщетение. Съдията прие и Анриет запази също и апартамента. Марсел й отпусна солидна месечна сума и дори пое ангажимента да захранва сметката, ако се наложи. Именно тя фигурираше в дългия поменик от сметки, с които Марсел Гробз разполагаше в банката. Мъдреше се най-отдолу на списъка с личните и служебните сметки. На името на Анриет Гробз.
	Щеше да е детска игра да прехвърля суми от личната сметка на Марсел в тази на Анриет.
	Персоналът на банката бе добре запознат с щедростта на Марсел Гробз. Често се случваше да напише чек за сватбата на някоя служителка, за раждането на дете, за уреждането на погребението на родител. Усмихнат, казваше: не ми благодарете, няма защо, животът толкова ми е дал, че на свой ред искам да дам… Никой нямаше да се изненада от тези трансфери. А пък и Марсел си имаше други грижи в момента, нямаше да тръгне да проверява личните си сметки. Това бе задължението на счетоводителката му, вярната Дениз Тромпет с двайсетгодишен стаж във фирмата, на която Анриет любезно окачи прякора Тромпетистката, в опит да разнообрази неодухотворената и плоска физиономия на дамата, по ирония на съдбата надарена с вирнат нос. Тромпетистката беше омекнала като разопакована от целофана бисквита, бе безцветна и повехнала и познаваше любовта единствено от романите на издателство „Арлекин“, които пъхаше в чантата си, за да има четиво, докато пътува в метрото. Мечтаеше за принца от приказките, който щеше да я отведе и да й се обясни в любов, подвил коляно, с изгарящ поглед и усмивка на пламенен идалго. Пожълтели зъби, мрежа от бръчки край устата, рядка коса, над която издевателстваше, тупирайки я безжалостно, и която се разлиташе във всички посоки при всяко отваряне на вратата на кабинета й. На петдесет и две години не й бе останало нищичко, с което да събуди и най-незначителния интерес, и отпуснатата й физиономия сякаш се бе примирила.
	Да се умилква. Това щеше да възложи на Шавал. Той щеше да се умилква на Тромпетистката, да й нашепва на ушенце комплименти, да я разхожда из Монмартър на лунна светлина, да я черпи с лимонада, да притиска плътните си устни до нейните спаружени и безцветни устни. Налагаше се да плати със собствената си персона. Той щеше да се съпротивява, със сигурност, но тя щеше да го убеди, пришпорвайки безмилостно мечтата му да си върне Ортанс. Пари, пари, пари, ще припява тя в ухото на Шавал. Пари, името на всемогъщия бог, пред когото девойките полягат… и той ще съблазни Тромпетистката. Ще се докопа до кодовете, а тя, Анриет, ще краде от Марсел. Ловко и хитро. Ще стане богата, много богата. Само по този начин ще прогони веднъж завинаги кошмара, който я преследва от детските години — бедността.
	Ще прогони кошмара.
	Подлог, сказуемо, допълнение.
	Кевин Морейра душ Сантуш неволно бе попаднал в целта. Оставаше й само да изпрати Шавал със задачата да превземе Тромпетистката.
	— Ей, дъртата, нещо май се размечта, а? Не само това ми е до главата… Хайде, давай домашните!
	Анриет се стресна и подаде тетрадката на Кевин, за да се заеме за работа.

	* * *

	— Марсел… Май съм станала неврастеничка — въздъхна Жозиан, обръщайки се към него, докато той отваряше входната врата след дългия си работен ден.
	Марсел изпръхтя, наведе се, за да остави износената си чанта, натъпкана с преписки, изправи рамене, пое си въздух. Господи, колко ниско е земята! Вече виждаше меките и топли домашни пантофи, които щеше да обуе, и уискито с вкус на торф, което щеше да си налее.
	— Не е моментът, Душко, сега не му е моментът…
	Беше имал много натоварен ден. На бюрото му се трупаха преписки с гриф в червено „Спешно“. Накъдето и да обърнеше поглед, пред очите му потрепваха червените букви и новата му секретарка Сесил Грифар, без да спира, му носеше бележки и кореспонденция с уточнението, че трябва да им отговори след няколко минути. Изтощен, се запита за пръв път в живота си дали не бе достигнал предела на възможностите си. Чувстваше, че вече не смогва — от едната страна, търговията и сделките, от другата, Младши, който изискваше да му се отдели необходимото време и пред когото трябваше да демонстрира все повече знания. Ето например днес, преди да си тръгне, Марсел се хвана за главата с две ръце и дълго стоя така, без да мръдне. Сърцето му лудо блъскаше в гърдите и той объркано местеше поглед от една на друга папка, без да знае с коя от спешните преписки да се заеме по-напред. Изправи се със залепено парче тиксо на бузата, което отлепи и продължително оглежда.
	— За неврастенията няма подходящ момент… — продължи да настоява Жозиан.
	— Само не ми казвай, че пак се почва, Душко? Че онази пак те е оплела?*
	[* Виж „Бавният валс на костенурките“, цит.изд. — Б.пр.]
	— За Клечката за зъби ли говориш? Не, не е това… Не чувствам предишната отпадналост, не изпадам в униние без причина. Сега вече знам защо при мен нещата не вървят… Мислих по това, да знаеш, не са приказки на вятъра.
	— Кажи ми, красавице, дундичке любима моя… кажи какво не върви. Нали съм Тарзан с яките, космати мишци, никога не го забравяй! Скачам от клон на клон, за да те държа за поличката.
	Той си съблече палтото и разтвори ръце да я прегърне.
	Жозиан остана сериозна. Седеше отпусната на стола, далече от него.
	— Нямам сили, вълчо, любими мой дебеланко… Чувствам се ненужна, празна. Ти си имаш своя живот, ходиш на работа, в командировки, въртиш бизнеса, Младши е потънал в книгите си. И да ти кажа, непременно трябва да му вземем частен учител. С мен му е скучно. В парка му е скучно, скучно му е с връстниците му… Опитва се да го крие, защото е добър и чувствителен. Полага усилия, но аз усещам скуката му, така както бих доловила мириса на амоняка, тя се носи във въздуха и струи от зениците му. Той се старае да ми прави компания, говори ми за това, което го вълнува, поднася го максимално достъпно, но вече не съм в състояние да му следя мисълта. Нужни са сериозни усилия, а аз нямам достатъчно акъл. Не съм достатъчно интелигентна…
	— Говориш глупости! Той лети като вихър, а ние с теб сме зяпнали с уста и не знаем къде се намираме. Виж ме мен, върнах се към книгите, ровя, чета, за да разбирам какво ми говори. Полагам усилия, уча, непрекъснато уча. Освен това си казвам, той е великодушен и ни обича такива каквито сме, глупавички…
	— Знам, че ни обича, ама вече не му е достатъчно. Той се отегчава, Марсел, скучно му е и не след дълго и той ще стане неврастеник…
	— Душко, знаеш, че бих сторил всичко за вас двамата… бих свалил луната от небето, ама не съм достатъчно висок!
	— Знам, добродушко мой дундест. Ти не си виновен. Аз не съм на себе си, съвсем съм объркана. Не мога да се справя с положението. Толкова дълго го чаках това дете, толкова силно го желаех, толкова се молих, толкова свещи палих и си горих пръстите… Исках да му дам всичкото щастие на света, но сега си мисля, че щастието не му е достатъчно. Знаеш каква е последната му прищявка — да спийкира инглиш. Получил е писъмце от Ортанс, в което се казва: „Здравей, Трошичке, работата с витрините напредва и искам да те поканя, теб и родителите ти да дойдете да ги видите, защото ти страхотно ми помогна. Грабвай се и идвай. Чакам те, ще те посрещна с полагаемите на ранга ти почести“. Решил е да отиде и иска да говори свободно английски, за да разбира всичко! Затънал е в подготовка за пътуването. Заорал е в историята на паметниците, на кралските династии, линиите на метрото и на автобусите, иска да смае Ортанс! Мисля, че е влюбен…
	Марсел се усмихна, просълзен. Създал съм великан, но съм пропуснал да скоча в ботушите му, за да го следвам и да правя крачки по седем левги.
	— Толкова ви обичам и двамата — заяви той, отпускайки обезкуражено рамене. — Ако ви се случи нещо, ще свърша със себе си.
	— Не искам да чувам такива приказки, добричкият ми… Искам да ме слушаш…
	— Слушам те, Душко.
	— Първо, трябва да се погрижим за Младши. Да му вземем учител, който да се занимава с него целодневно. Евентуално двама, трима, тъй като той проявява всестранни интереси. Както и да е! Ще се примиря с факта, че не е като другите деца, след като разбрах, че такива като него има и в Сингапур, и из Щатите. Приемам го. На Господ, който ми даде това дете, казвам…
	— Всичко все на Господа му приписваме — промърмори Марсел. — И аз имам някакво участие в тази работа все пак…
	— Не бъди глупав, миличък. Искам да кажа, че съм го приела и съм готова да му помагам по трудния му път. Да му предоставя възможност да учи неща, за които дори не съм чувала през живота си. Ясно ми е, че не съм измислила топлата вода, затова давам на заден. Обичам го като живота си, приемам го, давам му пълна свобода на действие. Но и аз, Марсел, аз… Искам да се върна на работа.
	Марсел възкликна изненадано и обяви, че работата ставала дебела, нуждаел се незабавно от едно уиски. Разхлаби вратовръзката си, съблече си сакото, потърси с поглед пантофите си и се запъти да си налива уиски. Нуждаеше се от изработените си навици, за да изслуша жена си.
	— Давай, Душко, млъквам, целият съм в слух.
	— Искам да се върна на работа. При теб или другаде. За предпочитане при теб. Можем да се договорим например да започна на половин ден. Когато Младши има занимания с предавателя…
	— Преподавателя, прекрасна топчице.
	— Все тая! Например, когато учи следобед, аз ще ходя на работа. Мога да поема куп задачи, не съм толкова умна като сина ни, но се справях с работата, когато ти бях секретарка, нали така?
	— Нямаше грешка, но това си е бачкане на пълен работен ден, любима.
	— Или в склада, заедно с Рьоне и Жинет. Работата не ме плаши. Още повече че и двамата ми липсват, бяха ми като семейство. Почти не се виждаме с тях, а когато се видим, нямаме какво да си кажем. Аз стоя тук и си въртя палците, правя се на буржоазка, а те се бъхтят в склада. Изучих добрите вина, духовитите забележки, изисканите маниери и те започнаха да се притесняват от мен. Не си ли забелязал неловките паузи, когато се съберем четиримата? Муха да прехвръкне, ще се чуе! Преди не спирахме да се смеем, държахме се за коремите от смях, пеехме стари шлагери, имитирахме Патрисия Карли и всякакви групи и певци, правехме си прически с огромни букли на челото, пристягахме се в роклички на розови и бели квадратчета и райета, ръчкахме се в ребрата… Сега ядем, прибрали плътно лакти, пием скъпото вино, избрано от теб, но настроението го няма.
	— Остаряваме, Душко, просто остаряваме. Пък и бизнесът се разрасна, безгрижието вече отлетя, няма го. Станахме световноизвестни! Контейнерите пристигат от всички краища на света. Вече не си лафя с Рьоне както преди, не пием бяло вино под глицинията, нямаме време за такива работи… И Жинет се оплаква, че не виждала очите на мъжа си!
	— И аз вече съм аут от приключението. Не участвам в никакво приключение. Нито в твоето, нито в това на Младши, кисна с погребална физиономия в красивата ни къща. Така де! Толкова се отегчавам, че уволних домашната помощница и сега чистя и търкам вместо нея. Така се успокоявам. Прекарвам времето си да лъскам до блясък всичко, да подреждам. Поливам с белина навред… Предупреждавам те, Марсел, ако продължава така, ще ми се отще да сложа залък в уста.
	— Недей, не говори такива страшни работи! — извика Марсел. — Ще намерим някакво решение, обещавам. Ще помисля.
	— Наистина ли обещаваш?
	— Обещавам, само ми остави малко време да се обърна, да се организирам. Не ме пришпорвай, че ми е пламнала главата. Представа си нямаш какви грижи са ме налегнали в момента! Нападат ме отвсякъде и няма кой да ми помогне.
	— Ето, виждаш ли? Мога да ти бъда полезна.
	— Не съм много сигурен, Душко. Това са по-особени грижи.
	— Искаш да ми кажеш, че не съм достатъчно схватлива, за да ги разбера?
	— Съвсем не, не се навивай!
	— Не се навивам, просто заключавам, че не съм достатъчно хитра. Значи, се оказва, че съм била права. Ще се побъркам от скука и ще свърша в някоя лудница като неизлечима неврастеничка!
	— О, не! Жозиан, моля те…
	Жозиан се стресна. Марсел, нейният дебеланко и добродушко Марсел сигурно не беше на себе си, за да я нарича така, затова смекчи тона:
	— Добре де, връщам си думите назад и повече няма да ме чуеш да мрънкам — със съжаление заяви тя, — ама няма да забравиш да помислиш по въпроса, нали? Обещаваш ми?
	— Обещавам, заклевам се… Вече мисля.
	— Ами твоите грижи, кажи ми за твоите грижи?
	Той прокара длан по плешивата си глава, набръчка кожата, осеяна с петна, измърмори: трябва ли да отварям дума за тях точно сега, веднага? Имам нужда от малка почивка. Точно сега животът е труден и ако имам възможност малко да си поема дъх, ще ми се отрази добре, да ти кажа. Тя кимна и мислено си отбеляза отново да му припомни по-късно. Седна на коленете му и с две ръце го прегърна през врата. Духна в дясното му ухо, сякаш надуваше свирка. Той дълбоко въздъхна и я смаза с прегръдката си, оставяйки я без дъх, започна да разказва някаква случка от работата, за да й покаже, че си е научил урока, и…
	— Никога няма да познаеш кой дойде днес при мен.
	— След като няма да позная, по-добре веднага ми кажи, дебеланко, сладуранко, косматко — прошепна тя, гризвайки края на ухото му.
	— Няма да е забавно, ако не те накарам да се поизпотиш малко. Ей ти, май нещо ми се виждаш отслабнала — пощипва я той по талията. — Няма ги любовните дръжки… Да не пазиш някаква диета, та да заприличаш на скакалец?
	— Ми не.
	— Не искам да ставаш бодлива, гълъбице моя! Харесвам те закръглена. Чуваш ли! Искам да продължавам да те гризкам, подмамен от съблазнителното лакомство.
	— Мислех, че ако не ми намериш нещо да работя, ще стана топ-модел!
	— При условие че ще съм единственият фотограф! И ще мога да надничам под полата ти.
	И без да се бави, чевръсто пъхна ръка под полата й.
	— Ти си моят крал, моят дързък хищник… само ти единствен имаш право да ме любиш! — изкикоти се Жозиан, размекната.
	Марсел се разшава от удоволствие и заби нос в пазвата на възлюбената си Душка.
	— Младши в стаята си ли е?
	— Да не го закачаме, учи английски по някакъв нов учебник, който му донесох… Съвсем се е чалдисал. Ще зубри поне до осем часа.
	— В такъв случай, давай да се втурваме в леглото да си шепнем любовни думи, а?
	— Ми давай…
	Поеха на пръсти към спалнята, с един замах запретнаха виолетовата покривка на леглото, разсъблякоха се, разхвърляйки по пода поли, панталони, бельо, и бясно се впуснаха да упражняват голямата осмица, самотната палка в гащите, морския паяк, пингвинчето под леда, смахнатия жираф акордеонист. Най-накрая, заситени-преситени, здраво се прегърнаха, поздравиха се взаимно за невероятната си сексуална бодрост и пъргавина, близаха се, масажираха се, разплуха се от щастие и в един миг се спихнаха като пукнати балони.
	Марсел мъркаше и декламираше стихове, датиращи от три хиляди и седемстотин години, изсечени по стените на гробницата на вавилонската богиня Ищар в Месопотамия: „Нека вятър вее, нека клонака люлее! Нека силата ми се лее като водата в реката и пенисът ми да трепти като струна на арфа…“.
	— Какъв богат речник имаш, добричък мой, енергичен и силен като неуморния ти корав член — въздъхна Жозиан.
	— Аха! Аз не съм от ония, дето заспиват върху задника на възлюбената си принцеса! — възкликна Марсел. — Никога не заспивам над вкусното парче…
	— Е, да, не може да ти се отрече, че си винаги твърд и готов да гониш до дупка, не сваляш гарда!
	— Какво да ти кажа, гълъбице моя, тялото ти ме настройва лирично. Вдъхновява ме, разтреперва ме, влудява ме. Деня, в който вдигна бялото знаме, няма да ми остане друго, освен да увисна на въжето…
	— Не викай нещастието, любими.
	— Вече не съм първа младост и настръхвам от ужас при мисълта, че може да се окажеш лишена от вълшебната тръпка. Тогава ще се наложи да потушаваш пламъка другаде и…
	Той се сети за буйния Шавал, който преди време бе гушкал неговата Душка. Дъхът му спря, прежълтя като смин. Изсмя се злобно и я притисна още по-здраво, за да е сигурен, че никой няма да му я отнеме.
	— Я по-скоро ми достави удоволствието да ме попиташ кой дойде днес при мен.
	— Добре тогава… кой дойде днес при теб? — повтори Жозиан, гърчейки се от наслада под тежестта на кралския си любовник, истински бенгалски тигър.
	— Шавал. Брюно Шавал.
	— Какво? Зализаният и напомаден зестрогонец? Същият, който духна при конкуренцията и заплаши, че ще ни разори?*
	[* Виж „Жълтите очи на крокодилите“, цит.изд. — Б.пр.]
	— Той самият. Провесил гребен, герестият петел! Ужасно е изпаднал. Изритали го от последната му работа. Не пожела да ми разкрие причината. Само в едно съм сигурен: забъркал се е в някаква долна комбина, от километри си личи. Не му е чист косъмът. Погледът му шари неспокойно. Търси си работа, иска да го върна, съгласен е на всичко. Готов е да помага на Рьоне в склада!
	— Подозрително ми се вижда, мечо, мъдри някаква мръсотия… Шавал има много високо самомнение. Няма да се продаде за жълти стотинки.
	— Вярно, че ти добре го познаваш, гълъбице. Едно време си имаше вземане-даване с него, и не само по служба!
	— Беше грешка. Всички правим грешки. Това беше по времето, когато ти беше женен за Клечката за зъби и беше смел като заек. И ти какво му отговори?
	— Че нямам какво да му предложа… да се обърне към други добросърдечни люде… И представи си, само половин час по-късно го сварих да се умилква на Тромпетистката! Не разбрах за какво си приказваха, но изглеждаха много въодушевени…
	— Ще свърши като жиголо, от мен да го знаеш! То друго и не му остава, освен да се въргаля в леглата на дамите. С наперената си стойка и сластния си поглед…
	— Виж, тази роля не е за мен — въздъхна Марсел, гъделичкайки Душката.
	Щастлив. Беше щастлив. Стремглавото им възнасяне към щастието го бе пречистило, отмило бе всичките му грижи и сега лежеше отпуснат до жена си, готова да бърбори с часове. Двамата така се разбираха, че той не можеше да остане дълго време мрачен и намусен в нейната компания; вдишваше опиянен уханната й гъста грива, завираше нос в гънките на врата й, вкусваше потта от тялото й, пъхаше носа си навсякъде в дебелата й, мека плът. Животът му бе поднесъл в дар вечната жена, неговата половинка и неприятностите се изтриваха като цифри, надраскани с тебешир по черната дъска.
	Забравяше всичко в прегръдките на Душката.
	А грижи и неприятности не липсваха. Трупаха се на главата му и той не знаеше от кой край да започне…
	Винаги бе разчитал на здравия си разум на уличен хлапак, на умението да се нагажда към обстановката, на безгрешния си търговски нюх, който му помагаше да омотае един, за да прецака друг и да се измъкне сух и невредим от най-заплетените ситуации. Марсел Гробз не беше невинно ангелче. Не беше завършил висшите училища, но за сметка на това бе надарен с аналитичен ум и беше ненадминат в изводите и обобщенията, интуитивно предвиждаше играта поне с един ход напред и неизменно поставяше конкурентите натясно. Нищо не го спираше — нито тлъстичката комисиона, чевръсто мушната в ръката в последния момент, нито прескачането от единия лагер в другия, нито добрата стара лъжа, поднесена с най-искрения тон, с ококорени честни очи. Беше изключително пресметлив и невероятен стратег. Никога не се оплиташе в смътни предположения или го правеше, за да приспи противника. Да го накара да повярва, че е разбит, за да го матира на следващия ход. Цар беше на коварните подмятания и намеци, на лъжливата информация, на наивните оправдания, за да се наложи накрая с цялата мощ на високомерен римски военачалник.
	Беше разбрал, че парите купуват всичко, и не се гнусеше да подписва чекове, за да купува мир и спокойствие. Всяко нещо си имаше цена и ако беше разумна, той слагаше парите на масата. Така сключи примирието с Анриет. Тя иска пари, готово, ще ги има! Ще я натъпча с пари, за да имам спокойствие. Той се осланяше на ловкостта си да спечели парите, похарчени за тази намусена и лоша жена, която го бе използвала толкова време. Малко му дремеше! След като е бил такъв балама и се е оставил да го оплете в мрежите си, сега ще си плаща… Парата командваше всичко, той щеше да командва парата. Нямаше да се остави в ръцете на този алчен господар.
	Само че в последно време бизнесът нещо се закучи. За всички. В Китай изникнаха истински проблеми с качеството и закона. Добре щеше да е да бъде постоянно там, на място, да държи под око производството, да монтира средства за контрол, да налага да правят проверки на качеството. Да прекарва там поне десетина дни месечно. Отдаден изцяло на семейното щастие, той все по-рядко пътуваше до Китай. Доверяваше се на китайските си съдружници, което не беше никак добър знак. Ама никак… Нуждаеше се от ефикасен помощник. От някой млад мъж, необвързан със семейство, който да пътува лесно и без уговорки. При всеки опит да назначи някой търговски кадър, за да го отменя и да му е в помощ, преди да седне да преговаря, младият мъж се осведомяваше за отпуската, за заплащането на допълнително положения труд, за размера на представителните разходи и за качеството на взаимоспомагателната каса. Протестираше, ако се налагаше да пътува често или ако не пътуваше в първа класа. Като си помисля, че съм отворил заводи по цял свят, пътувайки свит като зародиш, оплакваше се Марсел, обмисляйки проблема от всички страни, без да успее да го реши. Преди, по времето на Клечката за зъби, той сновеше напред-назад по земното кълбо. Китай, Русия, страните от Източна Европа, живееше на път с един куфар. Сега едно отиване и връщане до София му изглеждаше като околосветско пътешествие! Предприятията му се бяха развили предимно извън Франция. Дванайсет хиляди души се трудеха за него в чужбина и само четиристотин на родна земя.
	Проблемите идваха предимно от Китай.
	Цената на работната ръка, доскоро най-евтината, скачаше с 10% всяка година и мнозина производители се ориентираха към други страни. Виетнам беше новата примамлива дестинация. Чудесно, само че трябваше да се отиде дотам, да се запознае с обичаите, да понаучи езика, да започне от нулата, да учи всичко от а-б!
	Другият проблем с Китай: фалшификатите. Един завод се пръкна точно до неговия и започна да копира неговите модели и да ги продава на по-ниски цени на конкуренти от Европа. Беше протестирал, но го дадоха на съд, под претекст че той бил копирал! Не само това, но и изискванията на френските митници, които измисляха всяка година нови норми за сигурност спрямо китайските стоки. Наложи му се да поръча да му изработят картонени и дървени палети, специално обработени, за да се избегнат епидемиите.
	Кризата удари и китайците. Много заводи затваряха врати поради липса на поръчки. Или фалираха, защото американците не плащаха стоката. Затваряха и забравяха да платят дълговете си. Шефовете им се изпаряваха и човек не можеше да разчита на китайския съд, за да ги открие.
	Вече се задъхваше…
	Прави опити да се прехвърли в Русия, отвори завод, изпрати прототипи за производството, направи крупни финансови инвестиции. Всичко изчезна за броени дни! Дори декоративните растения от фоайето! Нищо не откриха и когато случайно зърна отговорника, когото лично той бе назначил, мъжът премина на отсрещния тротоар, за да не се срещнат очи в очи. Не можеше да се бори сам-самичък. Русия се бе превърнала в Дивия запад. Колтът беше законът.
	Не можеше и да свие бизнеса — само големите предприятия оцеляваха. Малките затваряха врати едно по едно.
	Ясно осъзнаваше, че погледът му не е вече толкова остър. Умората, годините, желанието да мързелува… На следващия си рожден ден щеше да духне шейсет и девет свещички. Вече не беше млад, независимо че се чувстваше в отлична форма…
	Един мъж не е стар на шейсет и девет, повтаряше си той, за да убеди сам себе си. Изобщо не е стар. Спомни си баща си на неговата възраст и се сравни с него. Изсушена, спаружена ябълка, на това бе заприличал баща му! Пожълтял и набръчкан, със свити устни и хлътнали страни, защото беше останал без зъби, с увиснали потъмнели клепачи. А от него струяха живот и енергия. Въпреки че се задъхваше, изкачвайки стълбите… Миналата седмица се почувства зле точно преди да стъпи на площадката на третия етаж. Вкопчи се в парапета и прекрачи следващото стъпало, притиснал сърцето си с ръка.
	Не каза нищо на Жозиан.
	Главата му се замая, сърцето му се сви, прониза го странна болка отдясно, закова се на място, вдигнал единия крак във въздуха, докато дишането му се нормализира, после бавно продължи нагоре, броейки стъпалата, за да изчезне световъртежът. Не! Нямаше да отиде на лекар. С тези хора винаги става така, че влизаш при тях здрав, а излизаш с краката напред. Баща му, макар и спаружен като стафида, доживя до деветдесет и две години, без да стъпи при доктор! Зъболекарят беше единственият медик, когото посещаваше. И то само защото се забавлявал в неговата компания, тъй като той бил веселяк, добряк, ценител на хубавите вина и страстен почитател на красивите жени. Не искаше да чуе за другите доктори и си живееше много добре.
	Сърцето му никога не се обаждаше, когато беше в леглото е Душката. Никакво задъхване… Според мен това е за предпочитане пред най-ефикасната електрокардиограма, не съм ли прав?
	Въпреки че, въпреки че…
	Трябваше на всяка цена да си намери заместник, не търпеше отлагане. Някой млад мъж, хитър и оправен, енергичен, готов да се раздава, да бъде на път петнайсет дни в месеца. Рядката птица.
	Поколеба се, когато Шавал се появи…
	Не си призна пред Жозиан, но… не го отряза направо, каза му, елате пак, не съм убеден, че се нуждая от помощник, и най-важното, не знам дали мога да ви се доверя. Оня се затръшка, посипа си главата с пепел, смотолеви нещо за някакви младежки грешки, припомни добрата си служба — вярно, негодникът беше добър, преди да се забърка с конкуренцията и да премине на нейна страна! Марсел се колебаеше. Колебаеше се. Можеше ли да се довери на човек, който веднъж вече го е предал? Можеше ли да прости, да заличи провинението, приписвайки го на младежката амбиция на припрения младок, лаком за власт и пари…
	Шавал не беше лош. Напротив, справяше се отлично, когато го назначи да отговаря за продажбите. Имаше страхотен нюх за бизнеса и проявяваше завиден усет за водене на сметки. По онова време дори Жозиан го тикаше напред. Сега пееше друга песен. Щеше да завие на умряло, ако научеше, че Шавал се връща на работа при него.
	Така че никак не му изнасяше и Душката да цъфне отново на работа.
	Никак не му изнасяше, ама никак…


	Марсел бе потънал в мрачните си разсъждения, когато Младши почука на вратата.
	— Хм, хм! Мога ли да вляза, или преча? _May I come in or am I intruding?_
	— Какво казва? Какво казва? — попита Жозиан, обличайки се със светкавична бързина.
	— Казва, че иска да влезе…
	— Минутка, любими — провикна се Жозиан, скачайки в полата си, нахлузвайки си чорапогащника и опитвайки се същевременно да си закопчае сутиена. — Побързай — подкани тя Марсел.
	— В леглото ли сте? — продължи да разпитва Младши.
	— Хм… Кажи му нещо! Нали ти ме примами…
	— Сякаш съм те изнасилил! — захили се Марсел, връщайки се към реалността.
	— Сега, сега, Младши! — повтори Жозиан, която беше забутала бикините си из чаршафите и трескаво ровеше.
	— Не бързайте, не бих искал да ви притеснявам… _Take it easy, life without love is not worth living! And I know perfectly well how much you love each other_*…
	[* Не се притеснявайте, животът без любов не си заслужава да се живее, а аз отлично знам колко много се обичате двамата (от англ.). — Б.пр.]
	— О, Марсел, той е изгълтал на един дъх учебника! Невероятно! Разбираш ли какво приказва?
	— Да, и е много мило… Пожелава ни цялото щастие на света!
	— Побързай де! Ще го шокираш да те види в леглото, изтегнат като гол охлюв!
	Марсел стана неохотно и затърси с очи дрехите си.
	— Беше много хубаво, Душко, чудесно беше…
	— Да, но свърши. Сега минаваме на друго нещо. Отново ставаме почитаеми родители.
	— Бих си останал в леглото.
	— _Stay, father, stay… I know everything about copulation, so don’t bother for me*…_
	[* Остани, татко, остани. Знам всичко за съвкупяването, затова не искам да се притесняваш заради мен (от англ.). — Б.пр.]
	— Младши, говори на френски! Така умъчняваш майка ти…
	— _Sorry, mother!_ Просто главата ми е пълна с английски думи. Ще се гордееш с мен, минах целия учебник. Сега ми е нужна само практика, за да придобия съвършения акцент. Ортанс ще се шашне… Натъкмихте ли се вече, мога ли да вляза?
	Жозиан задъхана потвърди и Младши се появи.
	Застана на долния край на леглото и заяви:
	— Наистина, във въздуха се носи мирис на бясно съвкупление…
	Жозиан сърдито го изгледа и той се поправи:
	— Беше само една натуралистична забележка, моля да ме извините. Как сте иначе?
	— Много добре, Младши! — извикаха в един глас родителите, спипани на местопрестъплението.
	— Какво ви подтикна към подобно преплитане на крайници и тела, нуждата да прогоните някое безпокойство или зовът на природата?
	— И двете, Младши, и двете — обясни Марсел, обличайки се на бърза ръка.
	— Грижи ли имаш в работата, татко мой?
	Младши впи очи в неговите и Марсел отговори, без да се замисля. Премина направо към признанията:
	— Много трудно стана, да знаеш… Навсякъде е криза и аз се бъхтя като мътна вода от бряг в бряг.
	— Но нали мебелите не са като колите. Те са по-евтини и в моменти на криза хората предпочитат да си стоят в кокетно обзаведените си домове. Можеш сам да се увериш, _daddy_, телевизионните предавания за вътрешен дизайн се радват на страхотна популярност.
	— Знам, Младши…
	— Нишата, в която действаш, е повече от интересна — всичко за дома за всеки джоб. Разполагаш с добри дизайнери, с добри производители, добра търговска мрежа…
	— Така е, но за да оцелееш, е нужно да се разрастваш, да строиш нови заводи, да изкупуваш малките фалиращи предприятия… а аз не съм слънце, навсякъде да огрея! Трябва да се клонирам… това все още не са открили как става при хората!
	Той говореше, приковал очи в очите на детето си. В погледа му съзираше анализ на проблемите и надежда за решаването им. Погледът на Младши го разведряваше. От него струеше сила, съзидание, воля за борба. Сякаш между двамата се установяваше невидим съюз. Сякаш зрелият мъж се възраждаше в погледа на детето, черпеше от него смелост и дръзновение.
	— Така е, _daddy_, трябва непрекъснато да гледаш напред и да се разрастваш… Ако не върви напред, човек е обречен.
	— Много добре го осъзнавам, синко. Само че за това трябва да се раздвоя, да прекарвам живота си, скачайки от един самолет на друг… а подобно нещо вече никак не ме блазни!
	— Имаш нужда от съдружник. Това ти липсва и оттам идват грижите ти.
	— Знам. Мисля по въпроса.
	— Ще си намериш. Не унивай.
	— Благодаря ти, сине… Досега съм правил големите си удари, основавайки се на документацията, която подготвяха за мен търговските ми сътрудници. Да вземем например дървените къщи, които внесохме от Рига… Благодарение на тях предприятието силно дръпна напред. Да ти призная, идеята беше на един от тях. Аз само я приложих. Поднесоха ми я на тепсия. Сега се нуждая от десетки подобни идеи, а ги няма, няма ги… Всички сме претрупани от работа. Нямаме секунда свободно време да помислим, да се поразровим, да погледнем напред.
	— Не се отказвай. Не се махай от Китай, въпреки неудачите. Китайците първи ще се окопитят. Тяхната система е далече по-гъвкава и по-адаптивна от нашата. Ние сме стари държави, задъхваме се от забрани и правила. Те за разлика от нас живеят с хиляда километра в час, обновяват, не спират да се обновяват… Когато бизнесът се съживи, те ще дръпнат напред световната икономика и тогава няма да съжаляваш, че си останал там.
	— Благодаря ти, Младши, напомпваш ме до дупка.
	— Жалко, че още съм малък… поне според нормите на нашето общество… защото бих желал да работя с теб известно време, да ти помогна малко. Сигурен съм, че двамата бихме били страхотен екип.
	— Четеш мислите ми, Младши, направо четеш мислите ми…
	Жозиан наблюдаваше безмълвно бащата и сина, със зяпнала уста и ококорени очи.
	Не пророни дума.
	Ако се нуждаеше от доказателство за окончателното си отпадане от класацията на двамата мъже на живота й, току-що го бе получила. Нито за секунда не се бяха обърнали към нея, за да я включат в разговора! Разговаряха по мъжки, очи в очи, и тя отново се почувства жестоко ненужна.
	Когато постъпи във фирмата на Марсел, преди да се превърне в неговата мадам Дьо Помпадур, тя се опита да се изкатери по служебната стълбица. Да напусне секретарското си място, което не презираше, съвсем не, но на което бе започнала да се отегчава. Работеше до късно, не излизаше в отпуск през август като останалите, поддържаше връзка с доставчиците, предлагаше нови идеи за разнообразяване и обогатяване на фирмата. Шавал или друг някой й поверяваха изработването на проектно-сметната документация и когато представяха резултатите на Марсел Гробз, те обираха лаврите. Тя стоеше онемяла, мънкаше и пелтечеше, ама нали аз, нали аз бях тази, която… и Марсел дори не си правеше труда да я изслуша.
	Тъкмо тя бе открила златната жила с дървените къщи, внос от Рига. Сто квадрата площ, внесени за двайсет и пет хиляди евро и продадени двойно по-скъпо, с включена в цената доставка и монтаж. С прозорци с термични стъклопакети и талпи с дебелина девет сантиметра. Яка червена ела, която расте бавно на над хиляда и петстотин метра надморска височина и има плътност седемстотин и петдесет килограма на кубически метър, срещу едва четиристотин килограма при обикновената й посестрима. Можеше да изброи, и насън да я бутнеш, всички предимства на хижите, без да поглежда записките. Беше разказала за тях на Шавал, който я поздрави, обещавайки, че в подходящ момент ще запознае шефа с въпроса. Да, ама не! Той бе обрал парсата. Както обикновено. Тя се оказа с пръст в уста, измамена като начинаеща наивница. Печалбите на Марсел хвръкнаха до небето от продажбата на латвийските сглобяеми къщи и Шавал прибра значителна комисиона за попадението.
	Беше отдавна… По онова време тя се оставяше да я подминават, неспособна да се защити. Свикнала бе да отнася шамари и да се увива в краката на бияча. Гаден навик, наследен от детството. Жозиан няма нужда да ходи на училище, достатъчно е да се научи да пристъпва кръшно и да върти задник! Дъщеря ми е чиста проба курва, заявяваше баща й, потупвайки я отзад. Върти задник, дъще, давай. Жените нямат нужда от акъл в главата, стига им да ближат чуждите глави, за да си докарват и те толкова.
	При тези думи цялото семейство се кикотеше, тъпчеха памук в сутиена й, за да влудява мъжищата. Чичовците я притискаха по ъглите, за да я „подготвят за живота“, майка й и лелите й се хилеха злобно, обясняваха, че така овладявала занаята, убедени, че поне нямало да се прави на ощипана.
	Нямаше достатъчно сили за съпротива.
	Това време свърши. Закле се в деня, в който се прибра от родилния дом, с обожаваното си дете на ръце. Никой повече нямаше да я избутва от пътя.
	Но ето че отново се почна. Наблюдаваше минаващите влакове и хвърчащите във въздуха камъчета я удряха по физиономията.
	Трябваше да им покаже…
	Защото се оказа аут…
	Тази мисъл я разболяваше.
	Наведе глава и потъна в размисъл, втренчила поглед в една точка на стената на спалнята, сетне премести очи, спря се на пролуката на завесата и започна да нарежда сърдито… на всяка цена трябва да измисля нещо, да се измъкна от тази задънена улица. В противен случай ще залинея и ще се състаря преждевременно, ще ми остане само да им приготвям вечерята и да ги слушам мълчаливо да си приказват помежду си, а това никак не е добре на моята възраст. Четирийсет и три години… все още имам доста неща, които мога да направя, нали? Имам немалко за вършене…
	Защото после ще съм прекалено стара за всичко, дори за близане на глави.
	Сълзите напираха в очите й. Дощя й се да си легне и повече да не стане от леглото. Леко прокара върха на пръстите по миглите си, твърдо решена да прогони черните мисли, които нахлуват в главата и ви подтикват към самоунищожение.
	Досега винаги си се измъквала, момичето ми, винаги си се изправяла на крака… Не увесвай нос, вирни гребена, размърдай си мозъка. Не хленчи… Тия двамата недодялани мъже те обичат. Ти си светлината на живота им. Но е по-силно от тях. Тестостеронът винаги надделява.
	Не се оставяй, съпротивлявай се… Създай си нов живот. Мини през прозореца, ако не ти дават да минеш през вратата.
	В този момент й просветна и тя се усмихна на завесата: ще се обади на Жозефин. На Жозефин, която винаги дава разумни съвети.
	Ще й разкаже за провала си и тя ще я изслуша.
	Двете заедно ще намерят някакъв изход.
	Жозиан опъна рамене, каза си: сигурно носът ми се е зачервил от сълзите. Не желаеше да я съжаляват. Стана, отиде в банята да се напудри, плесна с ръце и се провикна: „На масата, джуджета!“.

	* * *

	Серюрие искаше нова книга.
	Звънеше на Жозефин, номерът му се изписваше на дисплея на телефона и тя не вдигаше. Прослушваше съобщението. „Отлично, отлично… Сигурно сте заета с писане. Работете, Жозефин, работете. А пък аз ще чакам да прочета какво сте написали.“
	Сърцето й се обръщаше.
	Да пише. Да пише.
	Страхът я бе завладял изцяло. Стомахът й се свиваше, когато се докоснеше до компютъра, главата я заболяваше, когато се опитваше да съчини някаква история, пръстите й се схващаха върху клавиатурата. Страх денем, страх нощем. Страх, страх, страх.
	„Смирената кралица“ се появи спонтанно. Не пишех, а правех услуга на Ирис. Подчинявах се на заповедите й. Както винаги дотогава бях правила. Беше естествено.
	Освен това беше и лесно. Опора ми бяха дългите години задълбочено учение, познавам дванайсети век като петте си пръста. Флорин, Гийом, Изабо, Черния Етиен, трубадура Тибо, Бодуен, Гибер Благочестивия, Танкред дьо Отвил — все стари познайници; обличах ги в малко плът и извиквах на живот знанията си. Познати ми бяха интериорът, раклите в замъците, роклите и накитите, езикът, начинът на ловуване, на воюване, знаех как знатните благородници се обръщат към дамите, пленили сърцата им, познавах миризмата в готварниците и вкусните и ароматни блюда, които се приготвяха там, опасностите и заплахите, желанията и подвизите.


	А ако пак се върна в дванайсети век?


	Тя беше част от колектива, натоварен да състави за Националния център за научни изследвания един труд, посветен на ролята на жените по време на кръстоносните походи. Би могла да разкаже историите на жените воини, поели по пътя на сраженията и битките. Изключителни жени, които не са познавали страха.
	Ту подемаше мисълта, ту я изоставяше. Нямаше желание да се придържа безкрайно към специалността си. По-скоро имаше желание да каже „ку-ку“ на колегите си, които я гледаха отвисоко и определяха романа й като четиво за наивни девойки. „Чак такива продажби! Направо тривиално. Тя ласкае низките страсти на хората, предлага им долнопробни историйки! Попаднала е на златната жила и я използва до дупка, жалка работа!“ Унизителният начин, по който се отнесоха към нея на защитата на докторската й дисертация, дълбоко я нарани. Раната не заздравяваше. Тихо си казваше, ще им покажа, че съм способна и на друго…
	Да съчини история. На всяка цена.
	И в този момент се разтреперваще от страх.
	Когато се стъмнеше, се обръщаше към звездите, умоляваше баща си да й помогне. Търсеше малката звезда в края на Голямата мечка, повтаряйки, татко, татко… Парите се стопяват, трябва да запретна ръкави и да се заловя за работа. Подхвърли ми някаква идея, пусни я в главата ми като в пощенска кутия и аз ще се захвана за работа. Аз не съм против усилието, полагах усилия, докато пишех първата ми книга, харесвах моментите на тревоги, на изследвания и на радост, които ми носеше писането, моля те, изпрати ми идея. Аз не съм писателка, а дебютантка с късмет. Сама няма да се справя, не съм на висота…
	Звездите мълчаха.
	И тя поемаше към леглото с изтръпнали колене, вкочанени пръсти и заспиваше, сънувайки как на сутринта се събужда с известие свише в главата.
	Захващаше се отново с редакцията на книгата, която трябваше да излезе от университетското издателство „Прес юниверситер“. Задачата й се състоеше в това, да прочете, да систематизира и да напише предговор за труда на колегите си. Казваше си, ще започна оттук и може би страхът ще изчезне, и колективното писание на колегите ще ме изстреля към моята самотна, индивидуална книга.


	Всеки ден сядаше на бюрото си.
	И всеки ден си намираше хиляди извинения, за да отложи писането. Да подреди апартамента, да плати режийните, да попълни формулярите за общественото осигуряване, да звънне на водопроводчика, на електротехника, да изведе кучето на разходка, да му изчетка козината, да потича покрай езерото, да препрочете една глава от колективния труд, да зареди хладилника, да си изреже ноктите на краката, да опита някоя нова рецепта, да помогне на Зое за домашните. Вечер си лягаше недоволна, оглеждаше се в огледалото и се намираше прекалено дебела и грозна, обещаваше си, утре сядам, край… Утре се заемам с писането, сто процента. Приключвам с предговора и започвам книгата. Край на размотаването и губенето на време. Утре…
	Но на другия ден времето беше прекрасно. Дю Геклен я водеше към вратата, тя го извеждаше да потича. Тя също бягаше, обикаляше езерото и се надяваше идеята да изникне изпод краката й. Ускоряваше темпото, за да ускори и темпото на мислене. Спираше, задъхана, превита на две от силни бодежи. Прибираше се с празни ръце. Беше вече следобед, Зое се връщаше от училище, щеше да й разкаже как е минал денят й, да сподели последния имейл от Гаетан, да попита, как мислиш, дали г-н Сандоз има някакъв шанс с Ифижени? Защото много ми се иска тя да склони най-сетне… Или, о, мамо, срещнах хомо двойката, пак се караха! Тези двамата непрекъснато се дърлят! Важно е да я изслушам, затова сега няма да се захващам, няма да имам достатъчно време, утре, съвсем сигурно, утре сядам и работя.
	Утре…
	Потъваше в книгата за жените кръстоносци. Истории за възхитителни жени, разказани от прославени хронисти от ранга на Жоанвид, илюстрирани от иконографи. Трябваше да напише десет листа, за да представи тези жени и да намери червената нишка, която да ги свърже.
	Кръстоносните походи от дванайсети и тринайсети век са били истински организирани пътувания, с точно определени маршрути и етапни спирки. Кръстоносците поемали на път, за да преоткрият корените си, да стъпят на земите на предците си, да понесат кръста си като Христос, да видят празния гроб и тогава според Апокалипсиса Бог щял да избърше сълзите им. Радостта ги очаквала в края на пътешествието. Външно пътуване и вътрешно опознаване. Поклонничките надвивали страховете си и се отправяли към неизвестното.
	Първата статия описваше влечението към Изтока на тези жени, които не били напускали родното си село или дом и които поемали на предългото пътешествие, за да открият нови гледки и непознати цивилизации.
	За тях това е бил начин да скъсат с монотонния ритъм на ежедневието. Възрастта била без значение. Бригита Шведска била шейсет и осем годишна. Жените произлизали от всички социални слоеве. Дръзвали да нарушат установените обществени норми и тръгвали по дългия и опасен път.
	Жозефин написа в полето: „Длъжни сме да отбележим, че по онова време жените не са били изцяло подчинени на съпрузите си, били са силни и смели. Не всички са оставали у дома, под ключ, завардени с колана на целомъдрието! Още една измислица, която трайно се е наложила в представите ни за онова време!“
	Една от тези жени, Ана Комнина, се е сражавала редом със съпруга си, облечена в желязна ризница, с каска на глава, стреляла е с лък, задействала е катапулта, държала се е като мъж на бойното поле и е отделила време, за да разкаже своите приключения.
	„Много благородни дами грабнаха кръста и голям брой девойки тръгнаха с бащите си. Това беше стълпотворение от мъже и жени, невиждано и нечувано дотогава. Огромно множество невъоръжени люде, повече от песъчинките в морето и от звездите на небето, с палмови вейки в ръцете и кръстове на раменете: мъже, жени, деца, които напускаха страната си. Гледайки ги, човек можеше да ги оприличи на прииждащи отвред реки.“


	Жозефин отново си отбеляза: „Разказът на Ана Комнина е интересен и описва първия кръстоносен поход (1095–1099). Тя е първата, която споменава за присъствието на жени…“.
	И единствената.
	Жозефин остави писалката и се замисли.
	Обикновено историята се пише от мъжете, те си отреждат благородната и важната роля! Вероятно им е било неудобно да яздят редом със слабите жени. Предпочели са да премълчат тази подробност в повествованията си на воини храбреци…
	Втората статия описваше условията на пътуването.
	За да тръгнеш на кръстоносен поход, са нужни: „Смело сърце, добра уста и пълна кесия“.
	Смело сърце, защото трябва да извървиш пътя докрай. Някои жени давали обет да стигнат до Йерусалим, но обзети от страх, се отказвали, например кралицата Жана Неаполска, която заплатила на един поклонник да извърви пътя вместо нея. Всички я сочели с пръст.
	Добра уста, означавало да умееш да пазиш тайни, да не се хвалиш пред мюсюлманите, да си дискретен.
	Пълна кесия, защото пътуването струвало скъпо. Често повтаряли израза за трите кесии: „Едната пълна с търпение, втората пълна с вяра, третата пълна с пари“.
	Трета статия описваше политическата роля на жените по време на кръстоносните походи.
	Често замествали съпрузите си начело на кралствата, които те създавали в Ориента. Участвали в сражения, водели преговори със завидна вещина и ловкост. Период от изключително значение за еманципацията на жените.
	Колегата й предаваше историята на Маргьорит дьо Жоанвил, кралица на Франция, съпруга на Луи IX, наричан още Свети Луи. Жена с изключителна красота, тя следва съпруга си и дава живот на няколко деца по време на похода на Изток. Именно тя връща в Париж трънения венец на Христос, заложен от императора на Константинопол, в църквата „Сент Шапел“, открита през 1248 година.
	Заедно със своя съпруг краля тя ръководи поклоннически поход към Светите земи. Цялото кралско семейство отплава от пристанището Ег-Морт с три платнохода: „Рен“, „Демоазел“ и „Монжоа“, натоварени с провизии, зърно и вино. Две хиляди и петстотин рицари, коняри, оръженосци, осем хиляди коня. Отказали се от лукса, кралят и жена му са облечени като най-обикновени поклонници.
	Докато се вихрела бурята и платноходът засядал в пясъците, прислужничките я питали: „Госпожо, какво ще правим с децата? Трябва ли да ги будим?“. Кралицата отговорила: „Не ги будете, оставете ги да отидат при Бога, както си спят“.
	Жозефин препрочете няколко пъти пасажа, впечатлена от несломимия дух на Маргьорит. Ни следа от смущение, от съмнение. Тя се уповаваше на Бога и му поверяваше съдбата си.
	На този фон нейните страхове й се сториха незначителни, а молитвите, отправени към небето — бездуховни.
	В египетския пристанищен град Дамиета кралицата изиграла впечатляваща политическа роля. Била бременна, но успяла сама да задържи града до пристигането на подкрепления, тъй като кралят бил болен. По време на обсадата родила сина си Тристан*, „заради голямата мъка на времето, в което се родил“. От родилното ложе призовала кръстоносците: „Сеньори, в името на божията любов не позволявайте градът да падне, защото знаете, че кралят, нашият господар, ще бъде загубен. Смилете се над това крехко създание (синът й Тристан), което лежи до мен… Дръжте здраво, докато се привдигна“.
	[* На френски triste (трист) означава „тъжен“. — Б.пр.]
	И тя действително се привдигнала и застанала начело на защитниците на Дамиета като истински пълководец.
	Тези жени не само не се плашели от битки, бури, страдания, от студ и глад, но ако мъжът или синът им се разкисвал и плашел, те го ругаели. Като тази майка, която, възмутена от страхливия си син, се провикнала: „Искаш да бягаш, сине, така ли? Тогава, марш обратно в утробата, която те е носила“.
	Жозефин четеше и разсъждаваше.
	Нима не са познавали страха?
	Сигурно са треперели, но не спирали.
	Сякаш движението премахва страха.
	На лист хартия си отбеляза: „Да прескочиш страха. Да вървиш напред… Да пишеш, без значение какво, но да пишеш“.
	Взря се в думите върху хартията и ги повтори на висок глас.
	Да, обаче средновековният свят е бил доста по-обикновен. Хората вярвали в Бога. Носели са в себе си страст. Мечтата била прекрасна, мисията благородна.
	В онези времена смятали, че страхът идва от дявола. Вярата в Бог, носител на светлина, гонела демоните на страха. Това проповядвали свещениците от пустинята, отшелниците, които избирали уединението, за да се докоснат до евангелското послание. Учението им било кристално чисто. Те учели на всичко, от което днес се нуждаем: доверие, радост, влечение към риска и душевна ведрост. Този, който вярва, е доверчив и предприемчив, а този, който е в ръцете на дявола, е тъжен, душата му е „черна“, меланхолична.
	Днес страхът ни сковава. Днес не вярваме в нищо…
	Кой говори в наши дни за трансцендентност? Да вярваш в Бог, да вярваш в любовта на ближния не е нищо друго освен думи, които извикват единствено подигравателна усмивка у възвишените умове…
	Жо се размечта, отиде до кухнята да си вземе един млечен шоколад с бадеми, върна се в кабинета си, изяде няколко парченца, после още няколко, прочете вестника, почеса по корема Дю Геклен, полегнал в краката й. Ти знаеш ли как да постъпиш, старо мое куче? Знаеш ли? Той присви очи, зареял поглед в някакво смътно и далечно удоволствие. Не ти дреме, нали? Купичката ти е пълна и когато ми покажеш вратата, те извеждам на разходка…
	Отчупваше си още едно парче шоколад, второ, трето, дълбоко въздишаше, отваряше едно чекмедже и прибираше в него шоколада.
	Връщаше се на изречението, което бе преписала: „Да прескочиш страха. Да вървиш напред… Да пишеш, без значение какво, но да пишеш“.


	Свирваше на Дю Геклен и двамата излизаха. Вървяха, обикаляха Париж, тя слушаше, гледаше, търсеше детайла, който щеше да й даде тласък, да й подскаже някаква тема, накрая поемаше към къщи, привела рамене, минаваше покрай магазин за телефони, хлебарница, банка, магазин за очила, за дрехи, зяпаше витрините, шляеше се, губеше си времето. На ъгъла на своята улица виждаше една жена, която всяка вечер чакаше да затворят банката. Хубава, закръглена жена с красиви колиета, копринено костюмче под разкопчаното кожено палто, с дамска чанта „Шанел“, боядисана, гарвановочерна коса и огромни слънчеви очила. Наконтена като за любовна среща. Кого ли чакаше? Съпруга си? Любовника си? Жозефин оставяше Дю Геклен да души по тротоара и наблюдаваше закръглената дама, която чакаше. Безметежна. Непоклатима. Усмихваше се на минувачите, заговаряше някои за времето, за прогнозата, за това, колко мрачен и намусен бил февруари. Вероятно живееше в квартала. Жозефин я наблюдаваше и си казваше, ами да, виждала съм я, лицето й ми е познато. Тя чака всяка вечер на ъгъла…
	От банката излезе една жена. Каза, мамо, и продължи, извинявай, закъснях, някакъв клиент ме забави, отплесна се да ми разказва живота си, сърце не ми даде да го отпратя… Учудващо, тя изглеждаше по-възрастна от майка си. Къса, посивяваща коса, осеяно с червени петна лице, без никакъв грим, потънала в дебелото си палто, сякаш беше посадена в него. Вървеше, отпуснала покрай тялото дебелите си ръце, които напомняха на перки на тюлен. Приличаше на недодялана тийнейджърка.
	Майката и дъщерята си тръгваха под ръка и влизаха в близкия ресторант. Голяма бирария, окичена с червени цветя. Жозефин ги виждаше през прозореца. Сервитьорът им посочваше с приятелски жест една маса, „тяхната“ маса.
	Двете сядаха и се зачитаха в листа, тихомълком. Майката говореше, дъщерята кимаше, после майката поръчваше, разгъваше салфетка и я завързваше на врата на дъщеря си, която не протестираше, сетне майката вземаше парче хляб, намазваше го с масло и го подаваше на дъщерята, която отваряше уста като новоизлюпено пиленце, което хранят…
	Жозефин наблюдаваше сцената, смаяна. И очарована.
	Ето го началото на историята…
	Историята на една някога красива и апетитна девойка и на една майка, която не иска да остарява в самота и угоява дъщеря си, за да я задържи завинаги до себе си…
	Да, точно това беше.
	Всяка вечер майката чака дъщеря си да свърши работа. Води я на ресторант и я тъпче. Дъщерята яде, яде до пръсване и дебелее. Ще си остане сама, без годеник, без съпруг, без деца, ще бъде неотлъчно с майка си, до края на дните й.
	Ще остарява като безволева дебелана, хранена, ресана, обличана от майка си. И дебела, все по-дебела…
	А майката ще си остане кокетна, стегната, любезна с околните, доволна от живота.


	— Хрумна ми една история — съобщи възбудено Жозефин на Зое, когато тя се прибра от училище. — Утре сядам да пиша.
	Не, не утре. Още сега. След като се навечеряме и Зое се прибере в стаята си да учи. Не искам да пресека ентусиазма, обувам бързоходките и сядам да пиша, каквото и да е, но ще пиша.
	Вечеряха мълчаливо, потънали в мислите си.
	Как ли ще приключи историята, чудеше се Жозефин. Дъщерята ще умре от кръвоизлив? Ще се влюби в някой редовен клиент на ресторанта, който идва всяка вечер, защото е стар ерген? А майката, бясна…
	Ифижени звънеше на вратата. Госпожо Кортес, да не забравите за петицията, получих писмо от домоуправителя с молба да освободя портиерското жилище… Не ме изоставяйте, госпожо Кортес. Жозефин я гледаше, сякаш я виждаше за пръв път, Ифижени възкликваше, госпожо Кортес, вие не слушате какво ви говоря, не ме слушате, къде се отнесохте, хей? В компанията на двете дебели дами, идеше й да отговори Жозефин, не ме откъсвайте от тях, моля, ще ги изгубя, ако продължавате да ми приказвате, ще изчезнат.
	— Ще я пишем ли тази петиция, госпожо Кортес?
	— Сега веднага ли? — попита Жозефин.
	— Ако не сега, то кога? Много добре знаете, госпожо Кортес, ако не го направим сега, никога няма да го направим.
	Зое дояде киселото си мляко, сгъна салфетката, метна я в панерчето върху помощната масичка, извика, кош! Започна да раздига масата, обявявайки: отивам да уча в моята стая. Жозефин взе молив и лист хартия и се зае да съчинява петицията, след като се сбогува с двете закръглени дами, които свиха зад ъгъла и изчезнаха.
	Ифижени беше съвсем права, ако сега не стане, то кога?
	Беше открила къде е дефектът, къде е слабото място в бронята. Микроскопичният дефект, който я караше да стои на куц крак и да се страхува.


	Думичката „утре“. Врагът. Спирачката.


	Серюрие я покани на обяд.
	— Сигурно сте потънали до гуша в работа, след като никога не вдигате телефона.
	— Бих искала да е така.
	Тя се отпусна и му зададе въпроса, който я измъчваше, побутвайки в чинията костите от калкана по нормандски. И двамата бяха поръчали калкан, специалитетът на деня.
	— Смятате ли, че съм истинска писателка?
	— Съмнявате ли се, Жозефин?
	— Мисля, че не съм достатъчно…
	— Достатъчно какво?
	— Не съм достатъчно блестяща, интелигентна…
	— Не е нужно да си интелигентен, за да можеш да пишеш.
	— Напротив, напротив.
	— Не… Нужно е да си чувствителен, наблюдателен, отворен, да прозираш в мислите на хората, да се поставяш на тяхното място. Много добре направихте това в предишната ви книга. И ако пожъна такъв голям успех…
	— Ирис беше тук. Без нея…
	Той поклати глава и припряно остави приборите, сякаш му изгаряха пръстите.
	— Как ме нервирате само! Престанете да се унижавате! Ще започна да ви глобявам по сто евро всеки път когато…
	Жозефин се усмихна извинително.
	— Това няма да ме излекува от страха.
	— Пишете! Пишете каквото ви мине през главата. Грабнете първата история, която ви попадне и давайте смело напред.
	— Лесно е да се каже… Правих опити, но разказът се изпаряваше още преди да съм драснала първата дума.
	— Водете си дневник, пишете всеки ден. Без значение какво. Направете усилие. Досега не сте ли си водили дневник?
	— Никога. Не се намирам за достатъчно интересна.
	— Сто евро… Ще забогатея благодарение на вас!
	Той нахока сервитьора, почервенял и разтреперан, че калканът бил сух, повтаряйки възмутено: „рибата на деня!“, „рибата на деня!“. Тази тук е поне на сто години! След което продължи:
	— Дори когато сте били на шестнайсет? На тези години на човек му се струва, че всичко, което му се случва, е от изключително значение. Влюбва се в неясен мъжки или женски силует, които е зърнал бегло в автобуса, в някой киноактьор или киноактриса…
	— Никога не съм се влюбвала в актьор.
	— Никога?
	— Струваха ми се толкова далечни, недосегаеми и понеже в собствените си очи бях съвършено незначителна…
	— Сто евро. Вече станаха двеста! Във ваш интерес е да се запретнете и да пропишете само за да можете да си плащате глобите. Майка ми беше лудо влюбена в Кари Грант. За една бройка да ме кръсти Кари! Кари Серюрие, щеше да звучи странно, не мислите ли? Баща ми се възпротивил и наложил името на дядо си, Гастон. Добро попадение, тъй като съвпада с това на известния издател Гастон Галимар. Понякога си мисля, че станах издател заради името. Би било интересно да се направи сравнително проучване за името, което носиш, и професията, която упражняваш. Ако всички Артуровци станат поети заради Рембо, а…
	Жозефин престана да слуша. Кари Грант. Дневникът на Младежа, който откри в помещението за кофите за боклук! Това беше една чудесна история. Къде ли бе прибрала тетрадката, подвързана в черно? В някое чекмедже на бюрото си. Сигурно все още е там, забутана на дъното, зад разпечатаните и наченати шоколади!
	Тя изправи рамене, готова бе да разцелува Серюрие, но не и да му признае, че й е направил страхотна услуга, от страх Младежа и Кари Грант да не се стопят във въздуха като двете дебели дами.
	Погледна часовника си и възкликна изненадано:
	— Боже мой! Трябва да бягам! Имам среща във факултета. Редактирам сборник текстове, написани от колеги от университета, подготвят го за издаване.
	— Нещо, от което ще се продадат хиляди и петстотин бройки? Не си губете времето с подобни работи! По-добре работете за мен. Двеста евро, Жозефин, дължите ми двеста евро!
	Тя го изгледа с безгранична нежност. Погледът й искреше от благодарност и радост. Той се зачуди какво ли й бе казал, че да изпадне в такова състояние, запита се дали не се влюбваше в него и с жест я подкани да изчезва веднага.

	* * *

	Гари се събуди в осем сутринта от звуците на гайда, която свиреше сватбен марш точно под неговите прозорци. Грабна една възглавница и я сложи на главата си, но пронизителните акорди пробиваха тъпанчетата му. Стана, отиде до прозореца и видя един мъж в плисирана поличка, който надуваше гайдата, а туристите му хвърляха монети и го снимаха. Прокле гайдаря с плисираната пола, разтърка очи, върна се в леглото и се мушна под възглавниците.
	Но понеже се бе разсънил, реши да стане, да отиде да закуси, след което да се обади на мисис Хауъл.
	Тя му определи среща във Фрут Маркет Галъри, за по един чай. Не можете да сбъркате, намира се точно зад гарата. На това място се организират изложби за съвременно изкуство, продават се книги, предлагат се всякакви вкусни неща. Това ми е любимо място… Лесно ще ме познаете, аз съм крехка, дребна госпожа, ще нося виолетово манто и червен шал.


	Гари реши да се поразходи из града. Из неговия град, след като беше наполовина шотландец. Всичко му харесваше, а баща му щеше да изникне зад някой уличен ъгъл и да го грабне в прегръдките си.
	Вървеше бодро, с вдигната глава, опитваше се да разчете историята на града по стените на сградите. Навсякъде имаше възпоменателни плочи за миналите битки с имената на жертвите на завоевателите. Стигна до укрепените стени на замъците, влезе в стария град, преброди многобройните стълби, които служеха за улици, притиснати между две къщи, озова се на историческата главна улица „Роял Майл“, дълга една миля, както се виждаше от името й, мина край новия Парламент на Шотландия, излезе на „Грас Маркет Плейс“, който, изглежда, беше главната притегателна точка на града. Просторен площад, опасан с кръчми, които без изключение предлагаха едно и също меню: гъста супа от пушена треска, картофи и лук, саздърма от агнешки дреболии, поднасяна обикновено с пюре от жълта ряпа и картофи… Всеки древен камък напомняше за сблъсъците с англичаните, които в края на краищата успели да се наложат, но си останали вечните врагове в съзнанието на поколенията. Да наречеш шотландците англичани, беше голяма обида. Затова Гари се преструваше на френски турист.
	На обед седна в една кръчма и си поръча порция задушено с картофи и пинта бира. Изяде месото, изпи бирата и с наближаването на часа за срещата усети стомахът му да се свива. Съвсем скоро щеше да научи. Искаше колкото може по-бързо да чуе разказа на мисис Хауъл.
	Имаше баща, той си имаше баща… Баща му беше жив и се нуждаеше от него.
	Отсега нататък нямаше да живее безгрижно и да се държи като страхливец.
	Разходката го отведе до Дийн Вилидж, където му се стори, че се е върнал в средните векове. Река със сребърни отблясъци се виеше под бели мостове, обрасли с мъх, къщите бяха ниски и клоните на храстите надничаха иззад старите каменни зидове. Той пое към стария град и пристигна на мястото на срещата в точно уречения час, настани се на една голяма кръгла маса малко встрани и прикова поглед във вратата.


	Тя влезе. Дребна, крехка жена, потънала в широко виолетово манто и увита в дълъг червен шал. Позна го веднага, седна насреща му и смаяна го изгледа. Той се бе изправил, за да я посрещне почтително, и тя заповтаря, невероятно, невероятно, все едно виждам баща ти като млад… Боже мой! Боже мой! Тя покри лицето си с ръце. Беше се приготвила за срещата, бе подчертала светлите си очи със сини сенки.
	Поръчаха чай и две парчета ябълкова торта с бита сметана.
	Тя продължаваше да стои безмълвна и клатеше глава, без да откъсва очи от лицето му.
	— Гари Маккалъм… Да умра на място, ако не си негов син!
	— Толкова ли приличам на него? — попита той, развълнуван.
	— Няма измъкване, ти си Маккалъм, няма капка съмнение. Когато те зърнах, все едно се върнах в младостта си. Когато като двайсетгодишна девойка танцувах на празниците в замъка… В ума ми отново зазвучаха цигулките и флейтите и гласът на викача, който подканваше присъстващите да танцуват… Мъжете носеха килтове в цветовете на клана си и красиви черни сака…
	— Разкажете ми за него, госпожо Хауъл, нямам търпение.
	— Извини ме, стоя тук и те зяпам, вкаменена от изненада. Ти събуждаш в мен рояк от спомени… На младини работех в замъка, не знам дали майка ти ти е казала.
	Гари кимна утвърдително. Искаше да чуе историята. Неговата история.
	— Всички жени от моето семейство работеха в замъка. Беше традиция. Още с раждането те наемаха: камериерка, готвачка, прислужница, дойка, перачка… В Крайтън винаги е имало многобройна прислуга и аз поех по стъпките на майка ми, баба ми, прабаба ми, постъпих на служба у семейство Маккалъм. Беше в годината на раждането на баща ти Дънкан. Организираха пищно тържество. Всички много се забавлявахме. Чувал ли си за проклятието, което тегне над замъка?
	— Прочетох за него, ровейки за информация.
	— Значи, си в течение… Отнасяше се за всички нас, защото… знаеш вероятно, че мъжете от рода Маккалъм имали навика да правят деца на прислужниците, и всички си казвахме, че във вените ни тече по малко от тяхната кръв. Проклятието на монаха се отнасяше до всички нас. Една моя роднина родила копеле в конюшните. Умряла при раждането, едва й стигнали силите да прекръсти детето и да промълви кратка молитва, за да отпъди прокобата. Никоя не се бунтувала. Било в реда на нещата. По-хитрите махали бебето, другите го раждали и… продължавали да слугуват. Аз се осмелих да изляза от строя. Влюбих се в един англичанин, мистър Хауъл, и когато научи, бащата на баща ти ми показа вратата. Бях преминала на страната на вековния враг и трябваше да се махна. Заминах при мистър Хауъл в Лондон, където живях до смъртта му. Но аз се отклонявам, разказвам ти разни несвързани неща…
	— Напротив, продължавайте — подкани я Гари.
	Досети се, че жената с виолетовото палто за пръв път разтваря душата си.
	Тя му се усмихна с благодарност и продължи:
	— След като съпругът ми се спомина, се върнах в Единбург. Тъгувах за този град. Купих малката къща, която превърнах в пансион, и давах под наем стаи на студенти. Така се запознах с майка ти Шърли. Красива, млада, смела, бунтарка… Тя често правеше щури купони в стаята си и се налагаше да се намесвам, за да въдворя спокойствие и ред. Без да прозвучи като клюка, с чиста съвест може да й се признае, че не беше от страхливите.
	Гари се усмихна при мисълта, че майка му е хвърляла в паника малкия пансион на мисис Хауъл.
	— Когато се влюби в баща ти, се опитах да й обясня, че от това няма да излезе нищо добро, че кръвта на рода Маккалъм е покварена, но тя, разбира се, не ме послуша. Не се съобразяваше с нищо и с никого, а и беше влюбена, не можеш да излезеш наглава с влюбена девойка… Още повече че по онова време бях започнала да пия. Завръщането в родината бе трудно, а и аз се оказах сама… Дори семейството ми ми се сърдеше! Шотландците никак не обичат англичаните, да знаеш! Ако искаш да обидиш някой шотландец, наречи го англичанин!
	— До такава степен ли?
	Тя кимна и продължи:
	— Длъжна съм да ти напомня, че англичаните са подлагали на всевъзможни унижения гордия шотландски нрав. Даже по едно време на метеорологичните карти Шотландия била обозначена с кръгче, голямо колкото мънисто! На ръгби мачовете между Англия и Франция шотландците винаги викат за французите… Тази омраза скоро няма да бъде преодоляна. Днес имаме собствен Парламент, изработваме наши закони, имаме национална валута, някои дори мечтаят за пълна независимост… Гледаха ме с много лошо око заради английското ми фамилно име. Бях напълно изолирана. Започнах да пия, особено вечер, бях толкова самотна… И баща ти, и той беше самотен. Тичаше подир момичетата, киснеше по кръчмите, ходеше на лов за сръндаци и ловеше риба. Никога не е работил! Разпродаде малко по малко земята около замъка. Ще те заведа да го видиш, ще се почувстваш много горд. Само дето сега от него са останали само камъни. Стари, разклатени, сиви камъни. Стените се рушат и се чудя как продължава да живее в него и как все още някоя греда не е паднала отгоре му…
	— Никога ли не се ожени?
	— Никога! Времената се промениха, момичетата вече не са толкова послушни и покорни. Имат образование, работят и пътуват. Вече не мечтаят да станат господарки на замъци.
	В боязливия й поглед Гари прочете, че одобрява тези жени, които отхвърлят потисничеството на рода Маккалъм и на подобните им. Тя пийна глътка чай, но не докосна ябълковата пита, покрита с дебел слой сметана. Не спираше да движи в кръг по масата прозрачните си и набръчкани пръсти, сякаш събираше ненадейно разпадналите се спомени.
	— Живее както са живели предците му, но не разполага с тяхното богатство. Неотдавна научи, че има рак. Лекарят му забранил пиенето и го посъветвал да се лекува. Той отказал. Продължава да обикаля кръчмите, черпят го, сякаш е стар клоун, част от местния колорит. Изпълнява шотландски песни, цвърчи като пор… много тъжно, но да ти кажа, не това е най-лошото…
	— Ще умре ли? — попита Гари, облакътил се на масата, за да прикрие треперенето на ръцете си.
	Тя кимна.
	— Ще умре и замъкът на рода Маккалъм ще премине в ръцете на братовчед му… Далечен братовчед, англичанин, който работи в Лондонското сити и мисли единствено и само как да печели пари. Пет пари не дава за земите на предците си и нищо не го свързва със замъка. Баща ти е бесен и се мята като муха, попаднала в паяжина, безсилен да спре хода на съдбата.
	— Затова ли ме повикахте? Затова ли ми казахте, че е спешно?
	— Да, моето момче… ако не се вземе в ръце, ако не престане да пие, ще се затрие и замъкът ще изчезне. Братовчедът ще го превърне в луксозен хотел за богати американци или руснаци. Най-красивият замък в нашия край! Срам за страната ни!
	— Говорите като истинска шотландка!
	Тя се усмихна едва-едва. Пръстите й престанаха да събират трохите и тя го погледна право в очите.
	— Кръвта вода не става. След като си се родил шотландец, оставаш такъв до последния си дъх.
	Гари изпъна рамене, чувствайки се все повече и повече шотландец.
	— Затова си помислих, че ако те види, ако застане очи в очи със собствената си кръв, може би… но не мога да съм сигурна. Маккалъм са непредвидими, никога не знаеш как ще реагират. Съдбата им е тежка, черна, толкова черна, освен това нямат и грам разум в главите си.
	— И кога ще го видя? — попита Гари нетърпеливо.
	Казваше си, че ще спаси баща си, ще го вразуми, ще го накара да се подложи на лечение. Вече се виждаше, настанен в замъка, да споделя живота на Дънкан Маккалъм, да се учи да го опознава, него и родната си история. Изведнъж жестоко му се прииска и той да открие своите корени, да носи цветовете на клана си и да възстанови семейната чест. А защо да не превърне замъка в голям културен център, в място за фестивали, където ще си дават среща най-прочутите музиканти на света? Майка му щеше да му помогне със сигурност. Щеше да продължи да свири и същевременно да върне към живот имението Крайтън.
	— След малко… Ще те заведа в кръчмата, където прекарва вечерите си. Онзи ден, след като ти се обади, отидох там и му заявих, че има син. Красив младеж, с когото да се гордее, да му предаде щафетата и така да се спаси от проклятието на англичанина, който се готви да превърне замъка в хотел за богати туристи.
	— И той какво отговори?
	— Изслуша ме… без да отвори уста. След като се напи до степен да не може да се прибере сам, го придружих до замъка и го сложих да си легне на едно продънено канапе в антрето, където обикновено прекарва нощта. Не изглеждаше нито щастлив, нито сърдит, сигурен знак, че е чул и е готов да се срещнете.
	— Спомня ли си майка ми?
	Тя завъртя отрицателно глава.
	— Но си спомня, че има син.
	— Знае, че съм англичанин. И внук на кралицата!
	— Не. Замълчах си. Заложих на честолюбието, на гордостта да те срещне, да види прекрасния си син.
	— Ами ако бях някое претенциозно и жалко недоносче? — попита Гари с усмивка.
	— В такъв случай нямаше да се обадиш. Долових молба в гласа ти, когато говорихме по телефона…
	— Разменихме едва няколко думи.
	— Да, но долових недоизказаното.
	Гари покри с голямата си длан мъничката ръчичка на мисис Хауъл и тя се просълзи.
	— Само ако, само ако… — повтаряше тя шепнешком, вперила поглед в пространството, напрягайки се да разгадае бъдещето.


	Откара Гари да види замъка с една стара кола, която се задъхваше по склоновете. Той ту отваряше, ту затваряше очи. Гледаше през прозореца, изпружил врат, сякаш искаше да стигне до хоризонта. Последните дни непрекъснато виждаше замъка във въображението си.
	Не остана разочарован.
	След един завой на пътя замъкът Крайтън изникна неочаквано пред очите им. Огромен, величествен, високомерен. Надвесил над тях някогашните бели стени, посивели и плесенясали с времето. Покривът се бе продънил и през гредите стърчаха към небето клоните на всякакви саморясляци.
	— Какви са тези огромни стени, които опасват замъка? — попита той заинтригувано. — Никъде не съм виждал подобно нещо…
	Около замъка се увиваха като гердани пет-шест реда укрепени стени.
	Мисис Хауъл отвърна с въздишка:
	— Това е в резултат от братоубийствените войни на клана Маккалъм. След всяка заплаха, отправена от някой братовчед или роднина, те издигали нова каменна преграда. Предизвиквали неприятеля, барикадирани зад дебелите стени.
	Спряха колата пред главния вход и поеха по пътя. Зад гърба си оставиха една по една разнебитените каменни стени. Духаше страхотен вятър и на Гари му се стори, че главата му ще хвръкне. Разсмя се високо и започна да се върти сред сивите камъни. Сбогом, Гари Уорд! Добър ден, Гари Маккалъм. Щеше да смени името си, да заживее поновому. Продължаваше да се върти, сякаш никога нямаше да спре, но най-накрая се отпусна на тревата, смеейки се на прихлупеното сиво небе, затиснало имението със злокобен похлупак.
	Искаше да разгледа всичко.
	Бутнаха входната врата, молейки се на Бога да не попаднат на свития на канапето Дънкан.
	— Не се страхувай… По това време вече се налива в кръчмата.
	Той премина на бегом по коридорите, вдигайки облаци прахоляк, бутайки тежките врати, разкъсвайки с юмрук огромните паяжини, пред погледа му се разкриваха огромни празни помещения с високи, почернели от огъня камини. Всичко бе голо, нямаше никакви мебели, единствено разни стари доспехи, чиито шлемове сякаш го следяха с поглед.
	Когато мисис Хауъл кимна към вратата на стаята на баща му, той направи крачка назад и заяви:
	— Не, преди да го видя…
	Поеха обратно към града.


	Откриха го в „Боу Бар“. Заведение с огромни витрини, с фасада, боядисана в прускосиньо. Гари направи път на мисис Хауъл да мине пред него. Чуваше как сърцето му лудо бие. Закрачи след виолетовото манто и червения шал. Шашна се от карминеночервените греди на тавана и жълто-оранжевия паркет. Примига с очи, заслепен от цветовете.
	Тя се приближи до един мъж, който стоеше облакътен на бара, почти легнал отгоре, надвесен над огромна халба бира. Потупа го леко по рамото и каза:
	— Дънкан Маккалъм?
	— _Yeah!_ — изръмжа мъжът, обръщайки се.
	Беше истински великан, колкото висок, толкова и широк, със зачервена и подпухнала физиономия. Очите му бяха кръвясали и поради това не можеше да се определи цветът им. Зъбите му бяха пожълтели от тютюна и двата предни зъба липсваха. Коремът му преливаше над овехтял килт в жълто и синьо, черният елек и сакото в същия цвят бяха целите лекьосани, червени помпони смешно се поклащаха от външната страна на три четвъртите му чорапи. Стар клоун, бе казала мисис Хауъл, стар клоун с белязано лице…
	— _Неу!_ Англичанката! — възкликна Дънкан Маккалъм. — Пак ли искаш да ме откараш до дома?
	Погледът му се премести на Гари и той изръмжа отново.
	— Ами ти? Ти кой си?
	С пресъхнало гърло Гари се прокашля, неспособен да продума.
	— С дъртата англичанка ли си?
	— Аз… аз…
	— Тоя си е изгубил езика или дъртата му го е отрязала! — провикна се Дънкан Маккалъм, обръщайки се към бармана. — Не вярвайте на жените, дори когато остареят, защото ще ви отрежат я езика, я друго нещо!
	Той се изкикоти и протегна халбата към Гари.
	— Ще пийнем ли, моето момче, или ще стоиш тук като истукан?
	Гари пристъпи и мисис Хауъл прошепна:
	— Дънкан, представям ти сина ти Гари… спомняш ли си, че имаш син?
	— Спомням си и още как, дъртачке! Припомни ми го онази вечер, когато така се бях натряскал, че не можех да се прибера сам у дома.
	Той се взря в Гари с присвити очи, две цепки, тесни като бойниците на замъка му. Отново се обърна към младежа зад бара:
	— Защото аз имам син, Юън! Плът от плътта ми! Какво ще кажеш на това, а?
	— Ще кажа, че е много добре, Дънкан.
	— Един Маккалъм… Ами ти, ти как се казваш, синко?
	— Гари…
	— Гари кой?
	— Гари Уорд, но…
	— Значи, не си мой син. Маккалъм не си сменят името като жените след сватбата. Те остават Маккалъм до живот! Уорд, Уорд, според мен това е английско име… Спомням си една англичанка, която твърдеше, че съм я бил забременил, едно момиче, дето много-много не придиряше с кого ляга, това майка ти ли е?
	Гари се вцепени, онемял.
	— Той е твой син — повтори мисис Хауъл тихо и настоятелно.
	— След като се казва Гари Уорд, нямам какво да си кажа с него!
	— Но ти не го припозна, когато се роди! Как искаш да се казва тогава?
	— Маккалъм! Като мен! Какви ми ги дрънка тая?
	И той се обърна към мъжете в кръчмата, вперили очи във футболния мач по телевизора с халба бира пред себе си.
	— Хей, момчета! Имал съм бил син… Обзалагам се, че не е единствен! Семето на Маккалъм е надувало много кореми! Жените бяха много доволни да разтварят крака.
	Гари пламна от смущение и му се прииска да се махне оттук. Виждайки объркването му, мисис Хауъл дръпна мъжа за ръкава.
	— Ти имаш син, Дънкан Маккалъм, и той стои пред теб… Престани да се правиш на пияница и поговори с него!
	— Затваряй си устата, дъртачке! Аз решавам. Един Маккалъм никога не позволява на жените да решават вместо него.
	И той отново се обърна към присъстващите.
	— Дънкан Маккалъм, млъквай — тросна се мисис Хауъл. — Фукаш се по кръчмите, ръмжиш високомерно, но се държиш като слаба жена, когато става въпрос да се опълчиш на болестта! Ти си един страхливец и самохвалко, нищо повече! Ти умираш, затова престани с тази комедия!
	Той се сви, приведе се още по-ниско над бирата си, изгледа я злобно и повече не отвори уста.
	— Господине — тихо каза Гари, пристъпвайки към него. — Нека да седнем и да поприказваме.
	Той се изсмя високо.
	— Да седна на една маса с теб, Гари Уорд! През живота си не съм пил с англичанин! Запомни го и си махни ръката от мен или ще ти фрасна един по муцуната! Искаш ли да ти разкажа как се сражавах с един руснак из московските улици?
	Ръката на Гари увисна във въздуха и той погледна умолително мисис Хауъл.
	— Виждаш ли този белег?
	И той се наклони към тях, парадирайки с порязаното си лице като уличен артист, приканващ публиката с изтърканите си до втръсване реплики.
	— Само дето него го разполових! От горе до долу! Накълцах го на парчета! Той се измъкна с подвита опашка, дарявайки ми този прекрасен спомен…
	— Ти си едно глупаво магаре, Дънкан Маккалъм. Не заслужаваш сина си… Хайде, Гари, тръгваме си.
	Тя го хвана за ръка и двамата излязоха от кръчмата с разтуптени сърца, но наглед спокойни и изпълнени с достойнство.


	След като излязоха на улицата, се подпряха на стената на кръчмата. Мисис Хауъл запали цигара. Пушеше, присвила очи, и изтърсваше пепелта в шепата си. Държеше цигарата изправена, за да гори бавно, и не спираше да повтаря, съжалявам, съжалявам, съжалявам, не трябваше да те карам да идваш, не беше добра идея…
	Гари беше поразен. Не откъсваше очи от огънчето на цигарата и от белезникавите кръгчета, които се издигаха и се размиваха във въздуха. Схватката премина мълниеносно, вече не си спомняше думите на баща си, чувстваше единствено как бялата тъга отново се загнездва в душата му.
	— Ще дойдем пак утре — заяви мисис Хауъл. — Ще е размислил дотогава и няма да се перчи толкова. За теб сигурно е голям удар да го видиш в това състояние… за мен също, момчето ми. Съжалявам…
	— Не се извинявайте, мисис Хауъл, не се извинявайте.
	Гари оглеждаше фасадата, боядисана в прускосиньо, вече не му изглеждаше толкова блестяща както на влизане. Чувстваше се като разглобен.
	Глупаво беше от негова страна да си въобразява, че един мъж може да бъде променен. Още повече един Маккалъм.
	Взе си довиждане с мисис Хауъл и се упъти към хотела си на „Принсес Стрийт“.
	Нямаше да се върне тук утре…
	Сватбеният марш на гайдаря под прозореца му ще го събуди и той ще се върне в Лондон с първия влак.
	Дано Маккалъмовци се продънят в ада, а от техния замък да не остане камък върху камък!


	Същата нощ Дънкан Маккалъм легна на продъненото канапе в антрето на замъка и налапа дулото на пистолета. Потвърди девиза на клана: „Единствено смъртта ще ме промени“.
	Преди това написа и пусна по пощата писмо, по силата на което синът му Гари Уорд, роден от връзката му с Шърли Уорд, ставаше единствен наследник на замъка Крайтън.

	* * *

	Наближаваше полунощ и „Хародс“ беше опустял. Тежките позлатени полилеи не светеха, ескалаторите бяха спрели, цяла армия чистачки сновяха с бръмчащи прахосмукачки и лъскаха пода с парцали. Клекнали, Никълъс и Ортанс се любуваха на витрините. Нощният пазач правеше обичайните си обиколки и току надничаше през вратата с въпроса _still here_, и Ортанс мълчаливо кимаше.
	Беше осъществила идеята, която й хрумна в Париж, след като бе кръстосвала до припадък в компанията на Гари улиците и площадите край Етоал. Понякога тръгваш от една идея и я изгубваш някъде по пътя. Изпускаш чудната искра, запалила въображението ти. Тя не я бе изпуснала и идеята се бе въплътила, внушителна и в цялата си пълнота. Безупречно елегантните манекени, фотографирани от Дзяо Лю, излъчваха безумен шик и грация. Детайлите — ефирни облачета, бяха разхвърляни небрежно върху огромните фотографии и превръщаха силуетите в „това е То, идеалното момиче“.
	— Чувстваш ли се в състояние да обясниш на хората утре какво представлява това „То“? — попита Никълъс замислено.
	— Това е нещо съвсем дребно, което променя всичко… В някои случаи незначителна подробност, върху която наблягаш несъзнателно и небрежно, но която те изпълва с увереност, подтиква те да пренебрегнеш чуждото мнение. То е нещо, което е само и единствено твое, което ти си измислил, възприел. Един детайл, който те превръща в крал или в кралица. Или го имаш, или не… Аз само им подавам ключа, за да могат да си го вземат.
	— Решила ли си как ще се облечеш утре за откриването?
	Ортанс сви рамене.
	— Разбира се! На мен това ми е вродено… Аз съм елегантна, каквото и да облека! Ще отида на сайта, на който се взема под наем всичко, каквото се сетиш за тържествени случаи, и направо ще ги разбия!
	— Извинявай — иронизира Никълъс самоуверената млада жена, — забравих с кого говоря.
	Ортанс се обърна към него и на един дъх изрече:
	— Благодаря… Без теб никога нямаше да се справя.
	— _You’re welcome, my dear!_ За мен беше удоволствие, да знаеш… Отлично постижение!
	Иска ми се Гари да е тук утре вечер. Той би разбрал… Би разбрал, че човек не може да се впусне в подобно начинание, ако е обсебен от мисълта за момче, което те грабва, впива устни в устните ти, в ръцете, в бедрата ти и те прегъва на две. Умът ти трябва да е свободен, за да можеш да твориш. Само това да ти е в главата. Ден и нощ. Всяка секунда, всяка минута, всеки час, всеки ден. Когато ме целуна онази нощ в Париж, се превърнах в жалко, объркано момиче, вкопчило се в ръцете, които го отнасят право там, към дълбокото, където е опасността… Бим-бам-бум! Изхвърлям го от главата си и преставам да мисля за него! Изпратих му покана и той не я удостои с отговор. Губи той, не аз! Искам да блесна, да получа ангажимент при Том Форд, да се изстрелям на върха на най-високия небостъргач на света, да имам собствен _corner_ в Меките на лукса „Барнис“ или „Бергдорф Гудман“… и ми се иска също той да бъде тук утре вечер, да ме поздрави с един особен блясък в очите. Придружаваше ме из парижките улици, бяхме заедно, когато срещнах Младши и внезапно ме озари вдъхновението! Той трябва да е тук утре!
	Младши. Виж, той ще дойде. Не сам, за съжаление! Марсел и Жозиан ще го придружават.
	Надяваше се да не изпъкват сред гостите на тържеството. Когато Марсел Гробз си науми да бъде елегантен, човек може да очаква най-страшното! На сватбата си с баба й Анриет се беше натъкмил с ябълковозелено сако от лъскава изкуствена материя и с кожена вратовръзка на шотландско каре! Анриет едва не припадна.
	Никълъс измърмори нещо, което тя не схвана веднага. Нещо за музикалния фон.
	— Мисля, че трябва да сменим музиката. Витрините са аранжирани безупречно, не можеш да си позволиш Ейми Уайнхаус за музикален фон. Трябва ти нещо от сорта на Грейс Кели или Фред Астер.
	— Ти да не се побърка!
	— Искам да кажа нещо от класа, изискано, а не хитът на някаква парцалива, дрогирана алкохоличка, нашарена с татуировки.
	— Няма да променяме всичко в последната минута.
	— Когато известен стилист представя своя колекция, той променя всичко до последния момент и държи в напрежение препълнената зала. Покажи малко амбиция, скъпа! Спомни си, че се целиш във върха! Не спирай на предпоследния етаж.
	— И какво предлагаш? — осведоми се Ортанс, поласкана от сравнението с „известен стилист“.
	— Сетих се за една стара песен на Гершуин… Род Стюърт я пее в един от албумите си. Бихме могли да използваме записа. Познавам мениджъра му, мога да ти го уредя.
	— Има ли някой, когото да не познаваш, Никълъс? — промълви Ортанс, сразена.
	— Заглавието е _You can’t take that away from me._ Оригиналното изпълнение е на Фред Астер, който я пееше в един стар черно-бял филм.
	— Как звучи?
	И Никълъс запя и затанцува сред леко полюляващите се фотоси и манекени.
P>
	The way you wear your hat…
	The way you sip your tea…
	The memory of all that…
	No, no, they can’t take that away from me…
	The way you smile just beams…
	The way you sing our key…
	The way you hold my dreams…
	No, no, they can’t take that away from me…
P$
	Една дебела чернокожа в червена пухенка, с коси, сплетени на безброй плитчици, натоварена с торби, мина край витрината, зърна го и започна да танцува на тротоара, а покупките й се завъртяха във въздуха. Махна им весело и отмина.


	Ортанс не сваляше очи от Никълъс, мислейки, харесва ми това момче, жалко, че е толкова несъразмерно.
	— Продадено! — викна тя, за да прикрие обзелото я смущение.
	— Благодаря, принцесо! Утре сутринта се заемам и ще ти намеря записа.
	На всичко отгоре има вкус, идеи и чувство за добре свършената работа. Само дето има прекалено дълъг торс!
	Бе разпратил покани на всички журналисти, стилисти и пресаташета в Лондон, Париж, Милано, Ню Йорк, придружени с няколко собственоръчно написани думи. На Ана Уинтур, която се оказа в Лондон по това време на февруари, бе написал: „В израз на уважение към една грандама на модата, която олицетворява абсолютния стил и елегантност…“. Ако след този комплимент не се появи, ще означава само, че е една надута пуйка и нищо повече, реши Ортанс.
	Филип щеше да присъства, разбира се. Както и финансистът, с когото я бе свързал. Последният нещо много й се лепеше. Непрекъснато й досаждаше, звънеше й, предлагаше разни идеи. Скъпа Ортанс, какво ще кажете за… Ортанс го изслушваше и пускаше идеята в кошчето за боклук. Той се беше предложил и за пренасянето на декорите. Можел да наеме един пикап, да облече гащеризон и да си поиграе на хамалин, щяло да падне голяма забава! Какъв кретен, мърмореше под носа си Ортанс, широко усмихната. Жан Пъпчивия също бе предложил услугите си, но тя отказа и на него. Истината бе, че действително имаше нужда от подкрепление! За малко да приеме, но се въздържа — беше ужасно грозен! Не искаше да я виждат с него. Щеше да се наложи да го покани на коктейла на откриването и щеше да направи лошо впечатление.
	Тя облиза върха на пръстите си, изранени от пироните, избодени от иглите, издрани от лепилата. Кой друг ще дойде? Нямаше новини от майка си и от Зое. И двете ще присъстват със сигурност. Майка й ще припадне от гордост, а Зое ще се надува, обяснявайки на висок глас, това е сестра ми, сестра ми е…
	Шърли също щеше да пристигне. Ортанс й бе заела вана.
	— За какво ти е? — я бе попитала.
	— Обикалям кланиците, подготвям кърваво представление за училището. Събирам всякакви животински разфасовки, кървящи вътрешности, бурета с промишлен желатин, всякакви отвратителни боклуци! Искам да покажа на децата какво ни предлага хранителната промишленост. Ако и след това не се отвратят, отказвам се от моя кръстоносен поход и до края на живота ми ще се тъпча с панирани пилешки хапки!
	— Внимавай да не ми го омърляш!
	— Не се безпокой, ще го облепя от пода до тавана с найлон.
	Ортанс й бе подала ключовете с гримаса.
	— Да ми го върнеш цял и невредим, и навреме!
	— Дадено!
	Заплашителният вид на Шърли предвещаваше буря.
	На въпроса къде е Гари, Шърли отвърна: представа си нямам, подмятайки в ръка ключовете на вана.
	Мис Фарланд щеше да дойде. За да се фука. Тя е мое откритие, ще тръби, благодарение на мен… и ще разтяга локуми, и ще се перчи с личните си заслуги. Направо е патетична с кървавочервените си устни и крачета на анорексично канарче. По случай откриването си бе правила инжекции с ботокс и лицето й бе опънато и гладко като бебешко дупе. Дори не можеше да си позволи да се усмихне!
	Беше поканила и няколко момичета от „Сейнт Мартинс“. Да ги види как позеленяват от завист. И преподавателите.
	Съквартирантите, с изключение на Жан Пъпчивия. Щеше да се обиди до смърт, но не й пукаше.
	Я да видим, да помислим дали не пропускам някого…
	Не бе изключено Шарлот Брадсбъри да покаже остроносата си муцуна на гризач. И да снесе някоя унищожителна рецензия, която ще е от полза за рекламата.
	Агнес Дейн също щеше да се появи. Никълъс познаваше приятеля й и го бе накарал да обещае, че ще доведе любимата си. А както се знае, всяка поява на Агнес се следи от развихрени папараци. Само трябва да внимавам да не ме засенчи, пресметна Ортанс, ще се наложи да съм непрекъснато нащрек, за да бъда в окото на камерите.
	Странно, майка й не се обади, за да й съобщи кога ще пристигнат двете със Зое на гара „Сейнт Панкрас“.
	— Провери ли как стоят нещата с поканите? — попита тя Никълъс.
	— Почти всички потвърдиха — отвърна той.
	— Не забравяй, че аз съм главната героиня. Ако зърнеш някоя чума да се намърдва, на бърза ръка я разкарваш.
	— Разбрано, принцесо. Да отидем да хапнем нещо… умирам от глад.
	— Сигурен ли си, че можем да оставим нещата без надзор?
	— Не разбирам за какво намекваш.
	— Няма ли някой да ми опустоши витрините?
	— Полудя ли, или какво?
	— Имам лошо предчувствие.
	— Искаш да ми кажеш може би, че имаш страшно много врагове, които искат да те унищожат.
	— Не ми се иска някой озлобен конкурент да опръска с червена боя моделите ми.
	— Не се безпокой! В магазина има охранители, а освен това вратите са заключени.
	С видима неохота Ортанс се съгласи.
	— Иска ми се да преспивам тук.
	— Разочароваш ме, Ортанс. Да не би да се страхуваш?
	— Казвам ти, че имам лошо предчувствие. Мога ли да се обадя на майка ми от твоя мобилен телефон?
	— Твоят не е ли у теб?
	— У мен е, обаче аз плащам, а ти не, защото твоят е служебен.
	— Ами ако кажа не…
	— Никога няма да ти разкрия тайната на секса при жените и мъжете… и твоята роля в тази жестока джунгла!
	Той й подаде телефона.


	Жозефин не знаеше как да постъпи.
	Нямаше да отиде в Лондон за откриването на витрините, аранжирани от Ортанс.
	Здраво бе хванала темата на книгата си и не искаше да я изпусне за нищо на света.
	Разрови и откри черния бележник на Младежа, сега го четеше внимателно и си водеше записки, попиваше прочетеното, за да разцъфти подобно на цвете, което се разтваря сутрин, огряно от лъчите на слънцето. Втурваме се на бос крак в градината, съзерцаваме го, застояваме се известно време до лехата, казвайки си утре ще разцъфти, със сигурност. Тя присъстваше на раждането на романа си и не желаеше да прекъсва нишката, като отиде в Лондон. Опасяваше се Кари и Младежа да не се стопят във въздуха, подобно на двете дебели госпожи.
	Всяка вечер дълго гледаше телефона и си казваше: трябва да й се обадя, трябва да й кажа… но изведнъж цялата се разтреперваше.
	И сега, в навечерието на откриването, повече не можеше да отлага. Посегна към телефона и…


	Шърли й бе разказала колко упорито бе работила Ортанс.
	Бе й казала също, че Гари няма да присъства, че отишъл в Шотландия да се срещне с баща си и тя не знае кога ще се върне.
	— А ти как го приемаш?
	— Кое, истината ли? Действа ми на нервите, но се опитвам да се държа. Ходя на сеанси за правилно дишане, карам колело, обикалям кланиците…
	— Ходи ли отново на езерото в Хампстед?
	— Не… Избягвам ледената вода. В Лондон е ужасен студ.
	— Би трябвало да отидеш.
	— Ще дойдеш ли за откриването?
	— Струва ми се, че няма да мога!
	Шърли възкликна, смаяна:
	— Жозефин, това ти ли си наистина?
	— Да.
	— Не желаеш да оставиш заниманията си и отказваш да дотичаш и да уважиш коленопреклонно Ортанс?
	— Вече държа здраво идеята за книгата, Шърли. Не университетска студия, а роман, вдъхновен от истинския живот. Любовно приятелство между френски юноша и американска кинозвезда… Спомняш ли си за черната тетрадка, на която се натъкнах в боклукчийската кофа и за която ти разказах? Нещата започват лека-полека да се наместват. Историята бавно се оформя в главата ми. Не бива да се разсейвам.
	— Виж ти… Някой ми е сменил приятелката! Серюрие ли е оказал това благотворно влияние?
	Жозефин притеснено се засмя.
	— Не. Това е мое лично решение. Мислиш ли, че Ортанс ще го приеме зле?
	— Защото на всичко отгоре нищо не си й казала?
	— Не смея, буквално съм ужасена.
	— Разбирам те… Малката принцеса ще бъде силно разгневена!
	— Страхувам се, да не си помисли, че вече не я обичам.
	— А, колкото до това! В това отношение няма за какво да се опасяваш, от мен да го знаеш!
	— Тогава как да постъпя?
	— Вземаш телефона и й се обаждаш… Не беше ли ти, многознайката, която онзи ден ми обясняваше, че „ако не е сега, няма да е никога“?… Мисъл от нашия философ Ифижени? Затова, по-живо, грабвай телефона и… Сега!
	— Права си.
	Само дето силите й не стигаха. Ще ми заяви, че съм лоша майка, майка егоистка, безсърдечна, ще я нараня и това няма да го преживея. Толкова я обичам, просто в този момент… Страх ме е да не изпусна идеята.
	Тъкмо се готвеше да набере номера и телефонът звънна.


	— Мамо?
	— Да, миличка…
	— Добре ли си? Звучиш много вяло.
	Жозефин се прокашля и отговори: да, да, добре съм, тук всичко е наред.
	— В колко часа пристигаш утре? В магазина ли се уговаряме да се срещнем?
	— Ами…
	— А Зое? Написа ли й извинителна бележка за училище? Какво писа? Че е болна от заушка? Че баба е умряла?
	— Нищо не съм писала.
	— В колко пристигате? Ще отседнете у Шърли, предполагам.
	— Ортанс, скъпа моя, знаеш колко те обичам, какво означаваш за мен…
	— О, мамо, моля те, няма нужда от излишно разкрасяване! Мина полунощ и съм смъртно уморена, очите ми се затварят… Естествено, знам, че ме обичаш, че ме носиш в сърцето си и т.н, и т.н, дрън-дрън!
	— Сигурна ли си?
	— Повече от сигурна! Ти ме давиш в любовта си!
	Жозефин отбеляза, че думите на дъщеря й не звучат особено любезно, и това я насърчи да се освободи от излишни скрупули.
	— Няма да дойда. И Зое също.
	— Аха.
	Настана продължителна пауза.
	— Болни ли сте?
	— Не.
	— Значи, не си болна и въпреки това няма да дойдеш? Крак ли счупи, или и двата?
	— Не. Ортанс, скъпа моя…
	— Изплюй камъчето! Карай направо, майната му!
	Смаяна от ожесточения тон на репликата, Жозефин инстинктивно отдръпна слушалката от ухото си и успя да каже:
	— Няма да дойда, защото смятам, че най-накрая съм по следите на идеята за романа, тя се оформя в ума ми, все още не се е избистрила съвсем, но е на път и ако точно сега замина, има опасност да изчезне безвъзвратно.
	— Е, това вече е нещо страхотно! Толкова се радвам за теб! Защо не ми го каза направо, без да увърташ?
	— Страхувах се от реакцията ти…
	— Ти луда ли си? Сякаш не мога да разбера. Ако знаеш колко се бъхтих… Пръстите ми са разкървавени, коленете издрани, очите кървясали, сън не ме хваща, едва се държа на крака, но се чувствам прекрасно!
	— Убедена съм, скъпа моя — отвърна Жозефин, въздишайки облекчено.
	— И ако ти бе хрумнало случайно да дойдеш да ме видиш, докато бях затънала в работа, нямаш си представа как щях да те посрещна, с метлата!
	Жозефин се разсмя с отпуснато сърце.
	— Любимата ми дъщеричка, толкова силна, толкова блестяща…
	— Окей, мамо, стоп! Никълъс припира, обаждам ти се от неговия телефон, направо е жълт-зелен! Утре вечер се сетете за мен.
	— А витрините, които ти аранжира, докога ще останат?
	— Един месец…
	— Ще се постарая да дойда.
	— Не се вълнувай, а продължавай да пишеш, прекрасно е, сигурно си адски щастлива! Чао!
	И затвори.
	Смаяна, Жозефин осъзна, че чува сигнала свободно в слушалката, постави я и едва не затанцува из апартамента.
	Ортанс не се сърдеше, изобщо не й се сърдеше. Тя щеше да пише, да пише, да пише, утре и вдругиден и всички следващи дни…
	Сънят не идваше. Беше прекалено възбудена.
	Отвори подвързания в черно дневник на Младежа и продължи от там, където бе спряла миналия път.


	„28 декември 1962.
	Сега вече знам със сигурност. Не става дума за мимолетно увлечение. Това е изпепеляваща любов, поне що се отнася до мен. Предполагам, че е било предопределено от съдбата. Не бягам, не съм уплашен. Приемам тази любов, от която дъхът ми секва. Всяка вечер очаквам с нетърпение да ме заведе да пийнем по чаша в хотела му и всяка вечер изниква някой, който го кани, и аз се прибирам вкъщи с едно-единствено желание, да се скрия в стаята си и да се наплача. Престанах да уча, да спя, да се храня, живея единствено за миговете, прекарани край него… Понякога не ходя на курсове само и само да се навъртам на снимачната площадка. Като си помисля, остават ми само шест месеца до изпитите за Политехниката! Слава богу, родителите ми не подозират! Не искам да изгубя нито минута от присъствието му. Дори да не ми говори, поне го виждам, дишам същия въздух.
	Пет пари не давам за това, че обичам мъж, именно този мъж. Харесва ми, когато се смее, когато се усмихва, когато ми обяснява разни неща от живота. Готов съм да сторя всичко за него… Изобщо не се боя. Дълго размишлявах по коледните празници. В полунощ отидохме на църковната служба с родителите ми и аз се молих, молих се тази любов да не свършва никога, нищо че не е «нормална». Никак не искам да заприличам на майка ми и баща ми, които са свързани с «нормална» любов! Никога не се смеят, никога не слушат музика, непрекъснато са със стиснати устни. За Коледа нашите ми подариха учебници по математика и физика. Той ми подари красиви бутонели в изключително елегантна кутия, от някакъв прочут английски моден шивач. Това ми обясни неговата гардеробиерка.
	Тя ме наблюдава с крайчеца на окото. Всичко й е ясно. Отдавна е с него и ме предупреди. _To see him is to love him, to love him is never to know him_*, внимавай, стой настрана. Аз не мога да стоя настрана. Казвам й го и тя клати глава и ми отвръща, че в такъв случай ще страдам.
	[* Като го гледаш, се влюбваш в него, а като се влюбиш, никога не можеш да го разбереш (от англ). — Б.пр.]
	— Да ти кажа, той ти показва само това, което иска… това, което показва пред света. Съчинил е образа на Кари Грант, очарователен мъж, невероятно обаятелен, елегантен, забавен, но моето момче, зад този образ има друг мъж, когото никой не познава… Той може да е ужасяващ. Най-страшното е, че той изобщо няма никаква вина, че е тъкмо такъв. Жестокият живот го е направил такъв.
	И тя ме изгледа така, сякаш се намирах в голяма опасност.
	Не ми дреме за опасността.
	Когато той спре погледа си върху мен, съм жив и изпълнен със смелост.
	Не мога да повярвам, че е чудовище.
	Прекалено е… Ще трябва да измисля някоя специална дума за него.
	Първото, което е направил, след като е изоставил истинското си име и се е превърнал в Кари Грант, било да си купи куче и да го нарече Арчи Лийч! Забавно, нали? Такъв човек не може да е чудовище! Споделих случката с Жьонвиев, която заяви, че според нея било странно да дадеш името си на някакво си куче! Защото той държи кучето на повод… и тя изкриви устни, имаше този навик.
	Ако чуя нещо лошо за него, веднага ми се иска да го защитя. Хората са толкова завистливи… Оня ден един от фотографите на снимачната площадка питаше някакъв осветител: знаеш ли, че е започнал пътя си в Ню Йорк като _escort boy_? Нещо като жиголо, е, не съвсем, но не е и много различно. Само го огледай по-добре, омайва всички, самата любезност. Мен, ако ме питаш, тоя си пада и по мъже, и по жени… Едва се сдържах да не му се изплюя в лицето. Отмъстих си. Дръвникът, който дрънка тези врели-некипели, е отвратителен. Държи се с мен сякаш съм куче. Кафе! Излайва той. Или: захар, портокалов сок! Дори не се обръща към мен по име, просто се провиква: ей, ти! Към края на работния ден, след като излая да му донеса едно кафе, аз се изплюх в него и му поднесох чашата, широко усмихнат“…

	* * *

	След като се прибра вкъщи, Гари се зае да преглежда натрупалата се през отсъствието му поща и попадна на поканата, изпратена от Ортанс. Дълго я въртя в ръце и накрая реши да отиде.
	Искаше да види въпросните две витрини, които го бяха изместили от сърцето й. Дано да се е получило нещо изключително, иначе ще й вдигна скандал, си помисли той, размахвайки поканата.
	С изненада се усмихна на мисълта си, казвайки си, че пътуването до Шотландия не е било напразно. Бе изплувал от млечнобялата мъгла, която го душеше. Беше се доближил до ръба на пропастта, но не се бе хвърлил в нея. Струваше му се, че е извоювал победа. Не беше сигурен над какво, но беше победил. Чувстваше се по-спокоен, по-лек, някак над нещата. Беше се освободил от една част от себе си, която го свързваше с детството… Това трябва да е, реши той, почти долепил лице до огледалото в антрето и потърквайки се по брадичката, си каза, отхвърлих миналото си.
	Всъщност не беше нито безволев, нито лекомислен. Или може би се бе държал като такъв… Обаче не му пукаше. Отидох, направих си труда да го намеря, но той ме отблъсна, няма за какво да се укорявам. Ако желая, мога отново да стана безволев и лекомислен!
	А сега, напред при хубавицата Ортанс!


	Когато стигна до „Бромптън Роуд“ на Найтсбридж и видя тълпата, която се блъскаше пред витрините на „Хародс“, той се разколеба.
	Успя да се отдръпне и да се прикрие зад група туристи — на тротоара бе зърнал Марсел, Жозиан и Младши. Младши вървеше напред, тикнал дълбоко ръце в джобовете на морскосиния си блейзър с червено-зелена емблема на малкия джоб, с вратовръзка в същите цветове. Изглеждаше бесен, със свъсени вежди и щръкнала червена коса, вървеше, без да обръща внимание на нищо и на никого. Родителите му викаха да ги изчака, защото щял да се изгуби.
	— Нека се изгубя! Да се озова право в Темза! Обзет съм от силно желание да се удавя.
	— Но това е без значение, Младши! Няма никакво значение — повтаряше Марсел, опитвайки се да хване сина си за ръкава на сакото, но той рязко се отскубна.
	— За теб може би… Но не и за мен, та аз съм орезилен! Тя няма да ме погледне никога вече! Бам, от раз получих десет черни точки… Изстрелях се обратно в кошарката ми на Джудже!
	— Нищо подобно! Нищо подобно! — твърдеше Жозиан, останала без дъх да търчи след малкото си.
	— Напротив. Станах за посмешище. Това е точната дума.
	— Недей да правиш от мухата слон!
	— Ще правя каквото си искам, фактите са си факти: аз говорех и никой не разбираше бъкел. Отговаряха ми с _what_, казваха _pardon_ и колкото и да се напъвах да им редя най-красивите си изрази на английски, те не вдяваха…
	— Е, това поне е на френски — отвърна Марсел, хванал здраво сина си през кръста с яките си ръце.
	Младши се сгуши в баща си, разтърсен от ридания.
	— Какъв смисъл имаше да изкълва от кора до кора два наръчника „Да говорим свободно английски“, единия с дясното, другия с лявото око, за по-бързо? Кажи ми! Каква е ползата? Бях съвсем като малкото грозно патенце сред белите красиви лебеди! Бях смешен, бях жалък…
	— Нищо подобно! Просто още не си си изработил правилния акцент, това е. Нормално е. Героите от книгите не бърборят като обикновените хора от улицата. Ще видиш, че след два дни ще започнеш да се изразяваш като джентълмен и дори ще се питаш дали случайно не си член на кралското семейство.
	Те минаха покрай Гари, без да го забележат.
	Гари се усмихна и си обеща да дойде по-късно.
	Погледна часовника, беше станало осем, и звънна на приятеля си Чарли, който живееше точно на гърба на универсалния магазин, на „Базил Стрийт“.
	Чарли се готвеше да скъса с гаджето си Шийра и си свиваше джойнт, за да си даде кураж. Гари го наблюдаваше, развеселен. Беше престанал да пуши трева. Правеше го ужасно сантиментален; чувстваше се готов да запее стари песни и да рони сълзи, да реди спомени за първото си плюшено мече със скъсано ухо или да започне да разказва живота си на първия срещнат.
	Мобилният му звънна и той погледна изписаното на екрана име. Мисис Хауъл! Беше третото й обаждане. Не вдигна. Не му беше до обяснения. Вярно, не беше много хубаво, че си тръгна, без да я предупреди, но не искаше повече да слуша никакви приказки нито за баща си, нито за Шотландия, още по-малко за шотландците. Нямам нужда от баща, а от пиано, от Оливър… и не след дълго щеше да отиде в прочутото Джулиард Скул в Ню Йорк! Преди да тръгне за Шотландия, бе изпратил документите си и молба за кандидатстване и чакаше да узнае дали ще го приемат, или не. Отсега нататък гледаше само напред. Промени курса. Не беше единственият, израснал без баща. Щеше да продължи да живее без него. Пазеше жив образа на дядо си, а ако се наложеше да говори с някого по мъжки, щеше да се обърне към Оливър.
	Нямаше търпение да види по-скоро Оливър. Обади се на импресариото му и той му обясни, че се е върнал след серия концерти в чужбина и можел да му позвъни вкъщи. Щеше да му се обади, но искаше първо да приключи с шотландския епизод и да разкаже на майка си за пътуването. Сигурно се е засегнала, че се измъкна за Единбург по чорапи, тихомълком като крадец, без да й се обади. Чакай малко, Гари Уорд, ти вече порастваш и си длъжен да поправиш счупените грънци. Тя ще те разбере. Тя винаги те разбира.
	Чарли му подаде джойнта си и той го взе.
	— Ще опитам още веднъж — заяви с усмивка, — но ако след това се разплача на рамото ти, ще ми повикаш такси и ще ми забраниш да ходя в „Хародс“.
	— Какво ще търсиш в „Хародс“?
	— Искам да видя красивата Ортанс. Дадоха й да аранжира две витрини и тази вечер е звездният й миг! Цялата преса ще го отразява.
	— Виж ти, виж ти! Обаче има опасност да се натресеш на Шарлот!
	— А, да! Прав си… Тая съвсем я бях забравил!
	Чарли се бе влюбил лудо в Шарлот, когато Гари го запозна с нея. Правеше безумни опити да я прелъсти и като истински джентълмен предупреди Гари, който не се противопостави, понеже знаеше, че приятелят му няма никакъв шанс. Шарлот не можеше да понася бузестите блондини, тя си падаше само по кестеняви, мършави, длъгнести младоци.
	Гари дръпна няколко пъти от почернелия фас и усети еуфорията да го завладява.
	— Как добре ми действа само! Отдавна не бях…
	— На мен ми дава кураж… Като пуша, душата ми се отпуска и положението не ми изглежда толкова драматично, излишно е да ти обяснявам колко смелост ми е нужна, за да говоря с Шийра!
	— Би трябвало да оцени жеста ти, че си даваш труда лично да скъсаш. Че не й го съобщаваш по имейла или с есемес. Само заради това би трябвало да се държи достойно и приятелски.
	— Я ми кажи ти, колко раздели можеш да ми дадеш за пример, при които зарязаната се държи достойно и приятелски? Аз лично не познавам такива.
	Гари се разкикоти лудо, без да може да спре.
	— Странно, не само не плача, а напротив, превивам се от смях. Откъде се снабдяваш с тази трева?
	— От един чичо, анархист, който я отглежда в парник. Продава я, но на мен ми я дава гратис. Аз съм любимият му племенник.
	Гари затвори очи, за да й се наслади.
	Чарли пусна музика. Стара песен на Били Холидей, която с меланхоличен тон възпяваше отминали любови и тъги и обещаваше на мъжа, който си тръгваше, да го обича докрай.
	— Я стига! — каза Гари. — Никога няма да се осмелиш да скъсаш!
	— Напротив, музиката създава подходяща атмосфера… Слушам гласа на страдащата жена и се чувствам непреклонен.
	Гари отново се изсмя и установи, че пушенето вече го разведрява и развеселява.
	Сбогува се с Чарли и извика: „Дръж се, «Хародс», идвам!“.


	Когато пристигна, празникът бе свършил. Наетите за събитието сервитьори раздигаха масите, подреждаха столовете, отнасяха цветята на боклука. Гостите се бяха разотишли. Бе останала единствено Ортанс, смазана от умора, седнала на пода, пъхнала глава между коленете си. Отначало забеляза чифт черни балеринки марка „Репето“, дълги крака, черна права рокля на Азедин Алая и грамаден копринен черно-бял шал.
	Приближи се на пръсти и изръмжа: _Hello, beauty!_
	Тя вдигна глава и с вяла усмивка каза:
	— Ти дойде!
	— _Yeah!_ Исках да видя физиономиите на съперничките ти… Защо си с черни очила? Да не си плакала? Кофти ли мина?
	— Не… Напротив. Пълен успех. Само дето на дясното око ми излезе ечемик. Сигурно е от умората или Жан Пъпчивия ми е пробутал някой вирус, вбесен, че не го поканих!
	— Този пък кой е?
	— Един смотаняк, новият ни съквартирант.
	Гари посочи бляскавите витрини и попита:
	— Значи… ти ме заряза заради тези двете!
	— Как ти се струват? — обърна се тя към него е тревога в гласа.
	Гари обходи с очи витрините, спирайки се подробно на всеки манекен, взирайки се във всеки детайл и възхитен, поклати глава.
	— Страхотни! Точно това ти се въртеше в главата в Париж, спомняш ли си?
	— Наистина ли го мислиш?
	— Защо? Да не се съмняваш? Е, ако е така, ще ти е за първи път!
	— Доволна съм… толкова ми се искаше да дойдеш!
	— И дойдох.
	— Младши също е тук. Говори английски като стар лорд с напудрена перука! Марсел нащрака безброй снимки и не спря да ме поздравява, направо ми проглуши ушите. Каза, че ако имам желание, бил готов да лансира модна линия с марката „Казамиа“ и да ми я повери.
	— И…
	— Не се осмелих да му кажа, че… това, което произвежда, е малко евтино, затова му отвърнах доста уклончиво. Още повече че…
	Тя грабна чантичката си, отвори я и разпръсна във въздуха дъжд от визитки.
	— Виждаш ли колко картички ми оставиха гостите! Всички искат да се срещнат с мен!
	Той преброи на око поне десетина.
	— Ужасно много харесаха всичко, Гари! Например спомняш ли си шала, вързан на врата? Взех един на „Вюитон“, суперпрекрасен… и да ти кажа, един представител на фирмата ми предложи да работя по създаването на десена на следващата серия шалчета. Представяш ли си?
	И тя произнесе бавно буква по буква: В-ю-и-т-о-н.
	— И не само той! Засега имам поне две предложения за работа в Ню Йорк! Представяш ли си? Ню Йорк…
	— Не ме учудва. Прекрасно е… работа от класа… Гордея се е теб, Ортанс, наистина се гордея с теб.
	Ортанс го наблюдаваше, седнала на земята, облакътена на коленете си, черните й очила бяха едва закрепени на върха на носа й, отдолу Гари й се виждаше висок, красив, силен, щедър. Слушаше я, гледаше я по различен начин, сякаш й казваше: вече няма нужда да воюваме. Сякаш бе осъзнал нещо важно. В поведението му прозираше някакво равнодушие, мъжка увереност, която й бе непозната.
	— Променил си се, Гари… Какво се е случило с теб?
	Той й се усмихна, протегна ръка и заповяда:
	— Хайде, ставай! Изчезваме! Каня те на вечеря.
	— Но аз трябва да…
	Гари свъси вежди, раздразнен.
	— … подредя всичко… — излъга Ортанс.
	Никълъс бе отишъл да изпрати Ана Уинтур. Бе й казал: изчакай ме, принцесо, като се върна, ще отпразнуваме успеха! Защото това е успех, принцесо. Ще видиш, предложенията ще завалят, ще се чудиш кое по-напред да избереш…
	Не можеше да го зареже просто така! Пак погледна Гари в очите и прочете наложителната нужда да го последва. Беше се върнал, преглътнал бе гордостта си, протягаше й ръка. Тя се колебаеше. Местеше поглед от витрините към шлифера на Никълъс, закачен в ъгъла, и сякаш безупречният „Бърбъри“ я заклеваше да остане. Залагаш кариерата си, Ортанс! Не го прави! Никълъс ще бъде бесен и никога повече няма да си мръдне пръста за теб. Тя се изправи, потъна в погледа на Гари, който потъмняваше с всяка изминала секунда, нетърпящ възражение. Ако кажа не, повече няма да го видя никога… тя се колебаеше, изчакваше. Така е, обаче се нуждая от Никълъс, все още се нуждая от него. Без неговата помощ, без връзките му, без практичността му нямаше да пожъна чак такъв успех тази вечер… Всички дойдоха, но ако трябва да съм честна, дойдоха повече заради него, не толкова заради мен. Никълъс е име, звезда, която изгрява, той ще ми отвори хиляди врати. Аз още съм никоя, напълно непозната… Тя се бореше, тревожна, и отново сведе глава между коленете си.
	— Само не ми казвай, че трябва да раздигаш масите! — отбеляза Гари подигравателно. — Има си хора за това… Ортанс, бъди честна. Всички си тръгнаха. Нямаш повече работа тук. Чакаш ли някого?
	Тя поклати отрицателно глава, неспособна да отговори. Неспособна да реши.
	— Чакаш някого и не смееш да ми кажеш.
	— Не — промълви Ортанс, — не…
	Лъжеше толкова неумело, че Гари се досети и направи крачка назад.
	— В такъв случай, скъпа, ще те оставя… Или по-скоро, ще ви оставя двамата.
	Ортанс сбърчи нос, неспособна да реши. Удари се по главата с юмрук и си каза, винаги едно и също, да решиш, да избереш, винаги е така! Тя ненавиждаше да избира, искаше всичко.


	Той тръгна към вратата.
	Тя не откъсваше очи от гърба му. Гари носеше старото си сако от битака, черните джинси, сивата фланелка, чиито дълги ръкави се показваха от ръкавите на сакото, рошавата му коса стърчеше във всички посоки. Висящият в ъгъла строг „Бърбъри“ изглеждаше доволен от победата. Ти направи правилния избор, Ортанс, имаш предостатъчно време да изживееш любовта си, момчето ще те чака, вие сте на двайсет, животът е пред вас. Едва сте в началото на азбуката… Обича те? И какво от това. Това няма да те изстреля начело! Кой отдели часове наред да тъкми и подрежда витрините ти? Кой ти услужи с моделите си, кой отвори заради теб визитника си и говори с всеки поотделно, представяйки те като бъдеща звезда на модния небосклон? Никълъс е готов на всичко за теб, виж как успя да те изтъкне, да възхвали качествата ти, чувството ти за добре свършена работа, за малко да се изчервиш от смущение… В момента говори за теб на Ана Уинтур, прави всичко възможно, за да ти уреди стаж в американския „Вог“, библията на модата, и ти ще го зарежеш заради един раздърпан младеж? _No way!_


	Ортанс не можеше да отклони погледа си от Гари. Той вървеше към вратата, отдалечаваше се.
	Не намери сили да го понесе.
	— Чакай! Чакай ме! Идвам! — извика тя, надигайки се от пода.
	Грабна якето си, вечерната си чантичка от „Ланвен“ и го догони на тротоара на „Бромптън Роуд“.
	Той я хвана за ръка.
	— Промених си решението, няма да ходим на вечеря… Отиваме в моя апартамент. Прекалено силно те желая.
	— Но аз съм гладна!
	— В хладилника имам една пица.


	Гари се събуди рано сутринта, излегнат до Ортанс под пухената завивка. Тя спеше по гръб, отметнала ръка над главата си. Той целуна лекичко зърното на гърдата й, тя тихо изпъшка и недоволно измърмори, още ми се спи, още, умряла съм, и по устните му плъзна усмивка. Придърпа завивката върху себе си, тя промърмори отново студено ми е, дръпна завивката и той реши, че е време да се разсънва. Сънувал бе баща си. Опитваше се да си припомни съня си, но успя да види само края — седнал на една горска полянка, Дънкан Маккалъм протягаше ръка към него…
	Явно от тревата, която пуши снощи, го избиваше на сантименталност.
	Прогони съня и се измъкна от леглото.
	Щеше да отиде да закуси при майка си.
	Драсна няколко думи на Ортанс, остави бележката на още топлото място в леглото и излезе безшумно.

	* * *

	В каква бъркотия се набутах?, разсъждаваше Шърли същата сутрин, наблюдавайки спящия в леглото й мъж.
	Огледа черното яке и черния панталон, хвърлени на топка на пода. Ботуши и слип. Не размениха нито дума, нахвърлиха се един върху друг… Тя го замъкна в стаята, съблече му якето, разкопча черния панталон, на свой ред се разсъблече скорострелно и двамата се хвърлиха в леглото.


	Цялата седмица бе обикаляла с вана. Подготвяше кървавото зрелище, ходеше от кланица в кланица, мъкнеше тежки бидони с желатин, легени с карантии, кокали, подготвяше сценария за хоръра, който се готвеше да представи на учениците, за да ги отврати от промишлено приготвените храни, които поглъщаха с такова удоволствие. Спря се на пилешките хапки… За начало им показа една чистичка, прекрасна, поставена в опаковката си. Пусна кутията по чиновете да я разгледат всички отблизо и заяви с меден глас:
	— А сега, искате ли да разберете какво съдържат В ДЕЙСТВИТЕЛНОСТ тези квадратчета, с които се тъпчете толкова лакомо? Внимавайте, показвам! Като изброявам внимателно всичко написано на опаковката, защото вие никога не четете какво съдържа любимото лакомство.
	Трийсетината хлапета се бяха вторачили в нея нахално, сякаш казваха: дрънкай си, бабке, няма да се хванем на приказките ти… Тя навиваше ръкави, бъркаше в бурканите, вадеше на показ кървави парчета карантия, черен дроб, момици, парцали кокоши кожи, говежди бели дробове, свински и телешки пикочни мехури, които стискаше между пръстите си, за да шурнат струи екскременти и всякакви мръсотии, кокоши крака, петльови гребени, свински крачета, кървави жилки, които смесваше с литри желатин, лепило, размесваше сместа с грамаден миксер, с който й бяха услужили от кланицата. Преструваше се, че внимателно следи списъка на съставките, напечатани на гърба на опаковката. Хлапетата се кокореха зашеметени, слушаха ужасяващите звуци на разкъсана кожа, хрущенето на смлени кокали, пребледняваха, прежълтяваха, позеленяваха, слагаха ръка пред устите си… Шърли ръсеше сместа с пудра захар, наливаше я отново в миксера; оттам излизаше гъсто, лепкаво розово тесто, което тя разпределяше във формички и мажеше с разни оцветители. После го оформяше, хвърляйки крадешком бързи погледи към класа… Едни бяха легнали върху чиновете, други вдигаха ръка за разрешение да излязат. А миризмата! Тя беше непоносима. Тежка и горчива. Зловоние от разкъсана плът и мръсна кръв се просмукваше във въздуха и давеше гърлото. Чакайте, не съм свършила, обясняваше тя, фиксирайки издевателски учениците, докато доливаше сгъстител и мацаше парчето е четка, от която се точеше течност е цвят на карамел… после триумфално заключаваше: „Ето какво поглъщате, когато си угаждате с пилешките хапки! И още нещо: добре е да знаете, че дали хапките са пилешки, или рибешки, е все тая. В най-добрия случай в тях има 0,07% истинска риба или истинско пиле. В най-лошия — 0,03 процента! Затова отсега нататък решавайте дали ще продължавате да се тровите… Съвременните храни отдавна не се добиват по естествен начин, те се произвеждат индустриално. Произвеждат се по начина, по който току-що ви показах. Нищо не си измислям. Всички варварски съставки фигурират в цифри и букви на гърба на опаковките. Значи, изборът е ваш… дръжте се като овце и ще свършите като котлети!“
	Много си харесваше девиза и не се уморяваше да го повтаря при всеки сгоден случай.
	Единствено момчето, което я бе заговорило на улицата, я гледаше, широко усмихнато. Останалите бяха опразнили стаята и тичешком се отправиха към тоалетните да повръщат. След като онагледяването приключи, той й направи знак от първата редица. Поздрави я с двата вдигнати пръста на победата.
	Беше спечелила облога. Нямаше скоро да сложат в уста рибените или пилешките хапки.
	Почувства се изцедена. Опръскана с кръв.
	В края на представлението си махна престилката, подреди, почисти разхвърчалите се парченца смлени кости по сглобяемата маса, сгъна я, натрупа на купчини чашите и бурканите, прибра миксера в кутията му и напусна стаята, без да пророни дума.
	Щеше да върне вана на Ортанс и да се прибере вкъщи.


	Но преди това, обронила глава на кормилото, се запита, зададе си един много простичък въпрос: защо бях толкова груба? Можех да им покажа същите неща, като им разяснявам спокойно, стъпка по стъпка… Вместо това аз ги убих, заклах ги, изтърбуших ги, размахвах пред очите им окървавените си от карантии ръце, пусках миксера да пищи и скърца, не им дадох възможност да си поемат дъх… Вечното ожесточение, което не ми позволява да върша нещата спокойно. Действам винаги така, сякаш съм в опасност.
	В опасност.


	Върна пикапа на Ортанс, обеща й да присъства на тържеството и пое към къщи. Докато крачеше, мисълта за хапките не излизаше от ума й.
	Накрая щеше да заприлича на един от изперкалите оратори, които, чучнали на някой сандък на ъгъла на Хайд Парк, предвещаваха свършека на света и божието наказание, изпаднали в екстаз, вирнали назидателно пръст към небесата, преследвайки с крясъци минувачите. Все по-ожесточена, по-радикална, по-озлобена и вкисната…
	И сама.
	Сама в компанията на пилешки кокали, фенери, бройлери, отгледани на изкуствено осветление с избодени очи, за да изгубят представа за ден и нощ, с отрязани криле и крачета… Щеше да свърши като тях. Сляпа, с отрязани криле и крака. Щеше да повтаря все едно и също и никой нямаше да й обръща внимание.


	Качи се на колелото и пое към Хампстед.
	Трябваше да го види, непременно.
	Подкара покрай езерата. Отиде до кръчмата, в която се бяха целунали. Точно преди да замине за Париж да посрещне Коледа.
	Почака. Изпи една бира и изгледа един мач по крикет по телевизията.
	Отново се върна при езерата.
	Гледаше как грейват светлините в апартаментите на артистите и се отразяват в гладката водна повърхност, по която пробягваха отблясъци. Вероятно обитаваше един от тях…
	Потрепери. Реши да се прибере. Яхна велосипеда.
	Въртенето на педалите я успокояваше. Подтикваше я към размисъл. По света милиони жени са сами, но не чупят кървави говежди кокали. Спря на червен светофар. Задейства спирачката, призовавайки Оливър. Зърна две жени сами в колите си. Както виждаш, не си изключение, успокой се. Да, но аз не искам да съм сама, искам мъж до себе си, искам да спя с мъж, да треперя под него.
	Да треперя под някой мъж…
	Ръцете на мъжа в черно по кожата й. Дланите на едрите му топли ръце… Въображаемата опасност при всяка среща… Спрелият й дъх, бавното удоволствие, което той налагаше, трептящите им прегръдки, ласките, които връхлитаха яростно, но я докосваха като слаб повей, пресметнатата жестокост в очите му, нежните захапвания, прошепнатите заплахи, резките заповеди, зейналата пропаст, предупрежденията, за които нехаеше, привличайки предизвестеното наказание, мълниеносното удовлетворение, което изживяваше… Той не я нараняваше, държеше я на разстояние, излъчваше студенина, за да я изгори по-силно, опипваше грубо с пръсти дългата вдлъбната бразда на гърба й като изпечен конепродавец, навеждаше врата й, дърпаше я за косата, оглеждаше гърдите, натискаше лекичко корема. Тя се оставяше в ръцете му, за да може да се вмъкне нетърпеливо и неочаквано в опасния отвор, който той оставяше помежду им. Напредваше бавно с разтуптяно сърце, представяйки си най-страшното. Изпъната като струна от ловките му ласки, тя се учеше да предугажда внезапния обрат на желанието. Непрестанно да отдалечава границите, да изпитва най-тънките нюанси на вълнението. До безпаметство да подлага на изпитание престорената си крехкост, подвластна на силата на всемогъщия мъж.
	Споменът я прониза и я заслепи, вкопа я в земята, вцепенена, стиснала челюсти, неспособна да се качи на колелото. Нито равномерният шум на дъжда по паветата, нито тътенът на автомобилното движение не успяваха да я върнат към действителността.
	Тя, която твърдеше, че била забравила…
	Че не желаела повече да изпитва такова нещо…
	Ето, излезе, че това „нещо“ й липсваше. Ужасно много.
	Това „нещо“ й бе влязло под кожата.
	Дълго време тази уста, тези ръце, този поглед бяха олицетворявали сладострастието, което властваше над живота й.


	Прекоси „Пикадили“. Качи се на тротоара. Забеляза го точно когато се готвеше да влезе и да остави колелото под стълбището във входа в кооперацията, в която живееше.
	Широките му рамене, опънали черното яке…
	— Какво правиш тук? — попита тя направо, без дори да каже: добър ден, как си, нито каквото и да е.
	Грубо сви рамене и изкриви лице в гримаса.
	— Току-що приключих с една среща.
	Изведнъж тя се нахвърли отгоре му и започна да го целува задъхано, без да спре.
	Задърпа го към дома си, без да пророни дума.
	И сега той лежеше в леглото й.
	Мъжът, когото не трябваше отново да вижда никога повече.
	В каква история се набутах…


	Наля вода в чайника.
	Той спеше в леглото й.
	Прегледа кутиите с чайове. Спря се на „Кралят на Ърл Грей“, купен от „Фортнъм & Мейсън“.
	Преклонение пред краля…
	С каква нежност се потапяше в чайната церемония…
	Бяха се любили бавно, нежно. Хванал с две ръце главата й, той я гледаше продължително. Казваше, хубаво е, колко е хубаво… Тя не желаеше да я гледа, искаше да я извива, да я хапе, да я заплашва шепнешком и да разтваря пропастта… Забиваше зъби във врата му, откъсваше му устната, той се дърпаше, цъкаше с език неодобрително… Тя хвърляше къчове, издаваше напред корема си, за да забие той юмрука си. Той я обгръщаше с ръце, люлееше я, тихо цъкаше с език… както се припява тихичко, за да се успокои бебето. Тя се овладяваше, опитваше се да го следва в бавното издигане към върховното удоволствие, но отново го изоставяше по пътя…
	Откъде идва това ожесточение в мен?, чудеше се тя, докато попарваше чая. Сякаш удоволствието трябва да бъде изтръгнато, сякаш ми се полага само в резултат на бясна борба, сякаш беше „незаконна“…
	Бавно и внимателно сряза един мъфин, за да не се разпадне и средата да не полепне по ножа, а да остане пухкава.
	Цъ, цъ, цъкаше тихичко мъжът, притиснал я здраво до себе си, за да не може да мърда, и бавно я милваше по косата.
	Тя се дърпаше, мъчеше се да се отскубне, повтаряше: не, не, не така, не така…
	Той махаше ръката си и я гледаше е недоумение с добрия си поглед, а тя не знаеше вече коя е…
	Незаконна, незаконна…
	Насилие, ожесточение. Аз си го прося, искам го, аз подтиквам мъжа да допре ножа до гърлото ми…
	Сърце, свито от мисълта за опасност. Да усетя тръпката в тялото си… Започнах живота си като престъпница. Бягах от дома, пушех из коридорите на двореца странни треви, от които ми се виеше свят, прескачах оградите, бягах по нощите и ходех да се кълча по дансингите, прибирах от улицата някое момче, после второ, трето и се чуках в някоя таратайка, докато на задната седалка се въргаляше друга двойка. Безкрайна върволица. Пънкарски гребени, безопасни игли, забодени в скъсани тениски, ботуши с капси, чорапогащи на дупки, изгаряния от цигари, алкохол направо от бутилката, черни нокти, очи, очертани с черен туш и размазана спирала… Едно бързо чукане, нецензурен език, показване на среден пръст, всякакви наркотици, които опитваш, сякаш смучеш ментови дражета. Отхвърляш баща си, защото го смяташ за прекалено мек, прекалено безличен, майка си, която нямаш право да целунеш, успокояваш се с мисълта, че какво толкова, тя е просто един образ. Образ, който разрушаваш, за да се нагодиш към мнението на другите. Другите, които ти препращат изкривено твое отражение. Накрая започваш да вярваш в него, казваш си, че точно това заслужаваш, защото не струваш пукната пара… Хвърли се на двайсет години в обятията на Дънкан Маккалъм, грубиянът, който ме приковаваше до някоя врата, запретваше полата ми и… накрая ме захвърли като празна кутия.
	Гари ми донесе нежността, майчината гордост, мисълта, че имам едно мъниче, което се нуждае от моята закрила и което ме закриляше от обзелите ме демони. Това, което не понасях да получавам от мъжете, го дарявах на малкото ми момче. От насилието черпех само силата, с която обграждах моето дете, любовта ми…
	Само когато мъжът в черно…
	Мъжът в леглото й я бе целувал, галил с нежните си по женски ръце, бе я обладал бавно и нежно.
	Незаконна, незаконна…
	Тя взе бурканче с мармалад от портокали, опита го… много горчиво за събуждане, взе от една етажерка конфитюр от червени плодове, поднос от черно лакирано дърво, нареди на него чайника, мъфините, конфитюра, малко масло, две бели салфетки. Две сребърни лъжички и нож. Сребърните прибори от майка й… Беше й ги подарила по случай двайсетия й рожден ден, с кралския печат…
	Незаконна, незаконна…


	Върна се в спалнята. Той седеше в леглото, облегнат на възглавниците, и широко се усмихваше.
	— Радвам се, че те срещнах пак.
	Тя остави подноса, смразена от сърдечното изявление.
	— И аз — отговори, насилвайки се да си придаде весело изражение.
	— Е, какво, забрави ли мъжа, когото срещна в Париж?
	Тя не отговори. Намаза с масло един мъфин, сложи конфитюр отгоре и му го подаде с леко крива усмивка. Той повдигна завивката и я подкани да се гушне до него. Тя рязко отказа, тръскайки глава. Не искаше да се доближава прекалено.
	— Предпочитам да те гледам оттук — отвърна неловко.
	Погледът й падна на крехките му ръце. Ръце на артист…
	— Нещо не е наред ли? — попита той, захапвайки мъфина.
	— А, не! — отвърна тя припряно. — Просто… Снощи те отвлякох доста безцеремонно и грубо.
	— Срамуваш ли се? Недей. Беше чудесно.
	Определението я сепна. Изхвърли го от ума си.
	— Права беше — продължи той. — Щяхме да се отклоним в приказки и нямаше да свършим така… щеше да е жалко…
	Той се усмихваше добродушно и ведро.
	Тя прогони и тази усмивка и неловко се изви на ръба на леглото, докато наливаше чая.


	В този момент се чу как някой пъха ключ в ключалката, стъпки в антрето, вратата се отвори и на прага застана Гари.
	— Привет! Донесох кроасани. Обиколих целия Лондон, докато ги намеря, още са топли. Естествено, не са като парижките, но…
	Обърна поглед към леглото. Видя Оливър, гол до кръста, с чаша чай в ръка.
	Спря на средата на изречението смаяно, погледна майка си и възкликна:
	— Не той, не той!
	Хвърли плика с кроасаните на леглото и излезе, тряскайки вратата.

	* * *

	Отдалечи се на бегом.
	Тича, докато стигна до апартамента си, останал без дъх. По пътя се блъскаше в минувачите по „Пикадили“, „Сейнт Джеймс“, „Пал Мал“, „Куинс Уок“, мина покрай Ланкастър Хаус, пресече, едва не попадна под един автобус, сви наляво, после надясно, бръкна в джоба си за ключа, отвори вратата, затвори я, на ръба на силите си…
	Облегна се на вратата.
	Да замине, да се махне оттук…
	Да замине за Ню Йорк…
	Там ще си намери преподавател по пиано, там ще се докаже и ако всичко върви добре, ще го приемат в Джулиард Скул… Щеше да започне отново живота си. Съвсем сам. Не се нуждаеше от никого.


	Ортанс си бе отишла.
	Без да драсне поне една дума.
	Той се отпусна на едно високо столче до барплота в кухнята. Наплиска лицето си. Пийна вода направо от шепата си, напръска се, намокри си косата, подложи врат под кранчето. Избърса се с един парцал, сви го на кълбо и го хвърли на пода.
	Пусна си джазова музика — _In my dreams_, на Душко Гойкович.
	Погледна банковата си сметка в интернет. Имаше достатъчно пари да си плати пътя. Довечера ще отиде да види стара майка. Тъкмо сега тя беше в Лондон. Знамето се вееше над Бъкингамския дворец. Четвърт час ще е достатъчен. Ще й обясни, че ще замине по-рано от предвиденото. Тя ще одобри. Нейна беше идеята за Джулиард Скул. Тя винаги го е подкрепяла. Странни отношения имаме, помисли той, слушайки пианото на Боб Деген и свирейки партитурата на ръба на умивалника, аз я уважавам и тя ме уважава. Мълчаливо договаряне. Никога не показва чувствата си, но аз знам, че е тук до мен. Непоклатима, царствена, резервирана.
	Беше наясно също, че тя следи банковата му сметка, знае за какво харчи месечната издръжка, която му изплаща. Оценява факта, че той не пръска безразборно парите си, че живее скромно. Много й бе допаднал отговорът му „имам само едно тяло“, когато му бяха предложили две ризи на цената на една. Беше избухнала в смях и за малко да се плесне с длани по бедрата. Нейно величество се смееше от сърце! Тя уважаваше парите. Гари напразно се стараеше да й обясни, че е нормално, че тези пари не му принадлежат, че след като изработеше първите си пари, със законна гордост щеше да си плати сметката в ресторанта, и, стара майко, първият, когото ще поканя, ще бъдеш ти, а тя се смееше развеселена, или ще ти подаря шапка, розова или светложълта, каквито ги обичаш. Кимайки с глава, тя повтаряше, _you are a good boy_…
	_I’m a good boy_, затова си грабвам шапката и…
	Хоп, с едно щракване си запазих място за утрешния нощен полет.
	Щрак, щрак. Полетът от деветнайсет и десет за Ню Йорк.
	Едно соло на барабаните и господин Гари Уорд се качва на самолета. Място в икономична класа. В последната минута има намаление на цените, всичко се нарежда идеално!
	Ще изпрати един имейл на майка си… Да не се притеснява. На Оливър нито дума. Нямаше нужда от никого.
	Не искаше да научи как се е озовал в леглото на Шърли.
	Странно, много странно, назовах я по име! За пръв път, каза си той и повтори: Шърли, Шърли. Добър ден, Шърли! Как си, Шърли?
	Съблече се, взе си душ, сложи си чист слип, свари си черно кафе, препече си две филийки, опържи си яйца на очи с бекон. Невероятно приключение, разсъждаваше той, докато наблюдаваше как крайчето на резена бекон се завива нагоре, цвърчейки в тигана, едва си излязъл с единия крак от детството и веднага се озоваваш в центъра на поредица невероятни случки… Хем страшно, хем възбуждащо. Ще има моменти на подем, в които ще се чувствам супермен, и на разочарование, в които ще се чувствам недоправен, Лондон ще ми липсва… _Bye, bye_, Шърли! _Bye, bye_, Дънкан! _Hello_, Гари!
	Тромпетът на Душко му отговори…
	Обърна бекона, добави малко масло, за да се запържи до златисто, извади от хладилника бутилка портокалов сок и я надигна. Да живея живота си, както аз го разбирам, да завися само от себе си… Подръпна ластика на слипа. Усмихна се — беше възбуден.
	Нощта с Ортанс беше върховна, разкошна.
	Изсипа бекона и яйцата в чинията си.
	Ще отведе и Ортанс със себе си… Тя му бе споменала, че имала предложения за работа там. Беше казала също, Гари, струва ми се, че… струва ми се, че те… Струва ти се какво, бе попитал той, досещайки се за продължението.
	Само дето тя не се бе доизказала!
	Просто се бе доближила. Напредваше…
	Длъжен бе да признае, че тази нощ беше страхотна… Направо страхотна! Ще й звънна, след като се видя със стара майка.
	Поля бекона и яйцата с кетчуп, излапа ги с препечените филийки. Гаврътна кафето. Направи кълбо на килима в салона със смешния надпис „Здравей, слънце“, един смешен килим с огромно жълто слънце на фона на небе със сребърни звезди. Кичозен килим, който бе открил на битпазара в Камдън. Ортанс не можеше да го понася.
	Седна на пианото, опита се да изсвири мелодията, която чу преди малко. Едно соло пиано, което го бе разбило. Погали черно-белите клавиши. В Ню Йорк щеше да се наложи да си намери пиано.

	* * *

	Ортанс се събуди. Прочете бележката от Гари. Снощи Шърли не дойде в „Хародс“. Трябва да се е случило нещо важно, за да не се появи. Каква вечер, си каза тя, потъвайки във възглавниците, и какъв успех! Потропа с крака под пухената завивка и си изръкопляска. Браво, Ортанс, браво, момичето ми! И браво на Никълъс, добави тя с половин уста.
	Никълъс!
	Пред очите й изникна шлиферът от „Бърбъри“ на Никълъс и аплодисментите й секнаха.
	Сигурно се беше задавил от ярост.
	Налагаше се да го види възможно най-скоро и да му се извини. Прехапа устни, чудейки се какво да му каже и как да се измъкне… Да излъже. Мразеше да лъже. Но в този случай… Няма начин, налага се.
	Облече роклята от Азедин Алая, извади изпод леглото черните си балеринки, среса се, изми си зъбите с четката на Гари и отиде в „Либърти“.
	С ледено изражение, сърдит, Никълъс седеше сковано на голямото си бюро. Направи знак на асистентката си да ги остави сами. Не протегна ръка да вдигне звънящия телефон, само каза:
	— Слушам те.
	— Просто нямаше как да постъпя другояче…
	— Аха, така ли? — попита той с хаплива ирония.
	— Ечемикът ми се спука, потече гадна жълта гной, не виждах, сякаш бях ослепяла, окото ми пареше, паникьосах се и веднага отидох до болницата. Наложи се да вися цели три часа, докато някой лекар ми обърне внимание… Постави ми инжекция с антибиотик в дупето, нещо шантаво, конска доза и едва се прибрах вкъщи, бях буквално изцедена, нокаутирана.
	Тя свали черните очила и показа зачервеното си подуто око.
	— Хм… — изхъмка Никълъс, почесвайки се по врата, чудейки се дали историята с болницата не е някаква измислица. — И не се сети да ми звъннеш…
	— Батерията ми беше паднала.
	Тя му подаде мобилния си. Той не пожела да провери. Ортанс въздъхна с облекчение. Не очакваше, че толкова лесно ще се хване на въдицата.
	— Затова предпочетох да дойда лично рано сутринта, вместо да ти звъня. Предполагах, че ще си… малко сърдит, ядосан.
	Тя се доближи до фотьойла на Никълъс, наведе се и прошепна:
	— Благодаря, хиляди пъти благодаря… Беше прекрасно! И се получи благодарение на теб.
	Той се дръпна раздразнено. Тя потърка зачервеното си око, за да го умили.
	— Недей! — извика той. — Ще ти влезе гной в окото, ще стане още по-лошо, може да се наложи да ти извадят окото! Отвратително!
	— Ще приемеш ли да вечеряш с една отвратителна девойка? — попита тя, възползвайки се от спечелената точка.
	— Тази вечер съм зает.
	— Дори ако те помоля настоятелно…
	— Ще вечерям с Ана Уинтур.
	— Само двамата? — попита Ортанс, шашната.
	— Не… не точно. Покани ме на официалната вечеря, която дава в „Риц“. Твърдо съм решен да отида.
	— Ще дойда е теб.
	— Но ти не си поканена.
	— Ще кажеш, че съм ти интимна приятелка. Ще ме представиш.
	— Да представя момиче е гноясало око, забрави!
	— Ще нося черни очила.
	Той се колебаеше. Опипваше възела на оранжевата си вратовръзка. Оглеждаше маникюра си.
	— Кажи „да“ — умоляваше Ортанс. — Само кажи „да“ и веднага отивам в болницата да ми бият още една инжекция в дупето, за да мога да се покажа пред хората.
	Никълъс вдигна очи към небето.
	— Ортанс… Ортанс… Няма мъж, който да ти устои, такъв още не се е родил. Среща в девет в „Риц“. Ще те чакам във фоайето… и се направи красива! Не искам да се срамувам!
	— Как можа да го кажеш, нима се съмняваш в красотата ми!


	Тя пое към къщи, преливаща от ентусиазъм, като от време на време правеше по някоя танцова стъпка. Докато крачеше из коридорите на метрото, не спираше да си тананика: „Дайте път, личинки, дайте път, гадинки, пуснете ме да мина…“. Не й се наложи да избира, получи всичко. Всичко, че и отгоре! Мъж с жаден поглед и кариера, която набираше скорост…
	Гледаше околните със съжаление и леко презрение. Нещастници! Нищожества! Но и с нежност — скоро ще чуете за мен, наострете слух.
	За малко да помогне на една възрастна госпожа да пресече улицата, но се сепна навреме.
	Седнал на канапето в хола, Жан Пъпчивия дремеше пред телевизора.
	Тя прекоси стаята на пръсти.
	Отиде в кухнята да си направи чай детокс. Цял чайник, за да прогони снощната умора. Литър и половина освежителен чай с вкус на лимон и ще стана лъскава и красива като кукличка, готова да се изправя очи в очи с великата жрица. Какво поведение да възприема? Трябва да я впечатля, без да я стряскам. Да се облека изискано. Да се среша изискано, да се гримирам изискано. И да бъда единствена, неповторима…
	Ще си почина до седем и половина, обмисляйки тоалета си, после ще си взема душ и ще си измия косата, ще се облека и ще взема такси до „Риц“.
	Отнесе чайника, забравяйки чантичката си от „Ланвен“ в кухнята, която по американски маниер беше част от хола. Тихо, да не събудя Пъпчивия. Ще се кача в стаята си, тихо като мишле, ще си полегна и ще си представя славното бъдеще, което ме очаква…
	Да изживея отново миналата нощ. Гари, Гари…
	От гърдите й се изтръгна стон на удоволствие.


	Долу в хола Жан Мартен отвори едно око и проследи балеринките на Ортанс, които изчезнаха нагоре по стълбите. Всички съквартиранти беше поканила на представянето, него го пропусна. Скръсти ръце, наведе глава, сви устни в гримаса, убеден, че подобна простъпка крещи за отмъщение, че тя ще си плати скъпо и прескъпо…
	Сега щеше да спи. А през това време на сметката й се трупаха нови и нови провинения, сметката набъбваше. Сама си копаеше гроба.
	Телефонът в чантичката звънна.
	Той го чу, изненадан. Ортанс Жестоката бе забравила мобилния си телефон в кухнята.
	В елегантната чантичка заваляха предложения за работа.
	Той нямаше да си мръдне пръста, нямаше да стане.
	В осем я чу да се къпе в банята.
	Междувременно телефонът звъня още много пъти.
	Накрая Жан се размърда, надигна се от канапето, грабна чантичката, извади телефона и прослуша съобщенията.
	Поздравления, комплименти, две покани за интервюта за работа… Някакъв тип от „Вюитон“ и още някакъв…
	И съобщение от едно момче, някой си Гари, който казваше: „Ортанс, красавице моя, летя за Ню Йорк утре вечер с полета в деветнайсет и десет. Ела с мен. Нали ми каза, че ти предлагали бачкане там. Видях се с баба, току-що излизам от кралския дворец, ха, ха, ха! Тя ще ми поеме наема на жилището и таксите за обучение. Аз ще следвам в Джулиард Скул, ти ще завладееш града. Животът е пред нас! Не ми отговаряй. Просто си кажи «да» и ела! Ще те чакам на летището, купил съм ти билет. Ортанс, не бъди глупава, ела. И чуй внимателно нещо, нещо, което няма да повторя никога повече, освен ако седнеш в самолета до мен: Ортанс, _I love you!_“.
	Момчето изкрещя последните думи и затвори.
	Жан Мартен ехидно се усмихна и изтри едно по едно всичките съобщения.


>	Четвърта част

	Два месеца!
	Два месеца, откакто обядва с Гастон Серюрие…
	Откакто си тръгна на бегом…
	Побягна, слаломирайки между колите, продължи на бегом из коридорите на метрото, не седна във вагона, а остана права, облегната на една от страничните седалки, нетърпелива да се прибере вкъщи и да се потопи в разказа от черното тефтерче. Обзета от възбуда да долови отново в неумело описаните преживявания неподправените чувства на юношата, открил любовта, юношата, който се изповядваше, който разкриваше сърцето си. Опитите му да улови погледа на любимия, разтуптяното сърце, притеснението му…
	А тя, тя какво свърши за тези два месеца? Прочете и редактира десетина глави, написани от колегите й, написа предговор от десет страници за книгата, посветена на жените, участвали в кръстоносните походи… Слаба работа. Десет страници за два месеца прави пет страници на месец! Висеше с часове пред екрана на компютъра, грабваше лист хартия, надраскваше набързо думите „плам“, „огън“, „въодушевление“, „опиянение“, рисуваше насекоми с мъхести крачета, кръгове, квадрати, розовия нос на Дю Геклен, мътния му поглед на изпечен манипулатор, ръката й спонтанно издърпваше чекмеджето, изваждаше черното тефтерче, обещаваше си, само няколко страници и се връщам при кръстоносците, военните машини, стрелците, жените в доспехи.
	Прочиташе една страница, затаила дъх, уплашена. Младежът се отдаваше с открито сърце. Искаше й се да му викне, внимавай, наивнико, не постъпвай необмислено! Не се раздавай, направи крачка назад… Привеждаше се над страницата, взираше се в окончанията на думите, търсейки нещо недописано, изкривено, някакво лошо предзнаменование. Подрязани криле.
	Юношата не бе имал време да полети.
	Бележникът се бе озовал на боклука. Жалък полет, безкрил порив.
	Един въпрос не й даваше мира: кой бе авторът на записките? Обитател от вход Б или вход А? Когато човек се настанява в ново жилище, се интересува дали има азбест в конструкцията, олово в боята, термити, дали квадратурата отговаря на отбелязаната в договора, проверява изолацията, състоянието на електрическата инсталация… И през ум не му минава да се поинтересува в какво състояние са съседите. Дали са в добро здраве, или недотам добро. Дали са наред, или в главите им витаят призраци. Нищо не знае за тях. Бе живяла редом с двама престъпници, без да подозира: Льофлок-Пинел и Ван ден Брок*. Общи събрания на съкооператорите, спорове във фоайето, добър ден, господине, добър ден, госпожо, Весела Коледа и Честита нова година, какво ще кажете, дали да не сменим мокета на стълбището?
	[* Виж „Бавният валс на костенурките“, цит.изд. — Б.пр.]
	Какво знаеше за новите обитатели г-н и г-жа Боасон, Ив Леже и Мануел Лопес? Разминаваха се на входа, вземаха заедно асансьора. Поздравяваха се. Г-н Боасон, непроницаем, студен, прелистваше вестника си. Сякаш си бе глътнал устните. Г-жа Боасон поздравяваше рязко. С пепелявата си коса, събрана в стегнат кок, и яката на блузата с двойно закопчаване напомняше погребална урна. Двамата носеха еднакви палта. Вероятно си купуваха по две. Бежови, с подплата за зимата, и бежови, по-леки, за пролетта. Приличаха си, сякаш бяха брат и сестра. Всяка неделя двамата им синове идваха на обяд. Залепнали по черепа коси, стегнати в сиви костюми, единият силно рус, почти албинос, с щръкнали червени уши, другият тъжен, кестеняв, с топчест нос и промити сини очи. Животът сякаш ги бе подминал. Раз, два, раз, два, качваха се по стълбите, повдигайки високо колене, с чадър, увиснал на ръката. Човек не можеше да определи нито възрастта, нито пола им.
	Господин Леже от третия етаж крепеше под мишница големи папки с рисунки. Носеше розови, виолетови и слонова кост жилетки, леко щръкнали на закръгленото му коремче. Плъзгаше се като изнервен кънкьор с папките за рисунки под мишница. Недоволстваше, когато осветлението на стълбището угаснеше бързо или когато старичкият вече асансьор трудно потегляше. Значително по-младият му приятел си подсвиркваше, прекосявайки фоайето, поздравяваше театрално Ифижени с „добър ден, госпожо“, държеше вратата, за да даде път на възрастните. По всичко личеше, че г-жа Пинарели го харесва. Нито г-н Боасон, нито г-н Леже не й изглеждаха подходящи за описания от Младежа от черното тефтерче наивен плам…
	Зое, Жозиан, Ифижени, Джузепе и всички останали нарушаваха спокойствието й.
	Прекъсваха потока на мислите й, напираха да споделят душевните си терзания, горести, разочарования, житейски неудачи, които според Ортанс не бяха нищо повече освен отегчителни глупави дрънканици. Жозефин ги изслушваше. За нея беше немислимо да постъпи другояче.
	Седнала в хола, Жозиан се окайваше, сладко отхапвайки от ябълковия сладкиш, който бе донесла. Приготвен лично от мен, уточни тя, изваждайки го от голямата белоснежна кърпа, с която го бе покрила. Изправен насреща й, Дю Геклен очакваше да падне някоя троха и за него. Очевидно смяташе, че като стои неподвижно, става невидим и ще успее да обере трохите незабелязано.
	На другия ден, 6 май, щяха да отпразнуват третия рожден ден на Младши и Жозиан се бе отказала да приготвя сладкиши за следобедното гости.
	— Той си няма приятели! Следобедна закуска без приятелчета е все едно букет само от дръжки на цветя! Никакво настроение. Нямам намерение да каня двамата му преподаватели — истински змии очиларки! Като си помисля само какви рождени дни си представях: с фокусници, разказвачи на приказки, шарени балони и смешни малчугани, които търчат из апартамента!
	— Искаш ли да дойда? — попита Жозефин неохотно.
	Жозиан не отговори, а продължи да се вайка.
	— И какво ще правя отсега нататък, кажи ми? Марсел повече не се нуждае от мен. Вечер закъснява все повече и говори само с Младши… Неговите дни пък са запълнени с уроци и домашни. Обядва сандвич, надвесен над книгите! Дори не ме кара да го изпитвам, за да проверим дали се е подготвил… Всъщност истината е, че няма да мога да се справя! Чака баща си и вечер аз кибича край тях, докато двамата ми любими мъже разговарят. Вече за нищо не ставам, Жо… Животът ми свърши!
	— Не говори така — мъчеше се да я разведри Жозефин. — Не е свършил, просто е навлязъл в друг етап, променил се е. Животът никога не тъпче на едно място, той постоянно се променя, трябва да се приспособяваш, ако не искаш да се превърнеш в дебела крава, която преживя все на едно и също пасище!
	— Де да бях дебела крава с празна кратуна… — въздишаше Жозиан, дъвчейки ябълковия сладкиш, зареяла поглед в пространството.
	— Не можеш ли да си намериш някакво занимание, някаква работа?
	— Марсел не иска да се връщам на работа… Чувствам, че не е много навит, не му е приятно. Онзи ден отидох до склада да видя Жинет и на кого попаднах, мислиш? Няма да познаеш! На Шавал! Тършуваше и се правеше на неотразим, по стар навик. Честно да ти кажа, видя ми се прекалено самодоволен и надут. Но той си е такъв! Чудя се дали Марсел го е върнал пак във фирмата. Кълне се, че не бил, но ми се струва странно да се мотае там…
	— Прегледай обявите по вестниците.
	— Точно сега, с тази растяща безработица! Все едно да ме посъветваш да стана състезателка по фигурно пързаляне!
	— Запиши се на някакви курсове.
	— Не мога да работя нищо друго освен секретарка.
	— Готвиш отлично.
	— Късно ми е да чиракувам!
	— Защо не?
	— Лесно е да се каже — мърмореше Жозиан, въртейки между пръстите си копчетата на розовата си жилетка. — Пък и да ти призная, Жо, няма да издържа, размекнала съм се… Станала съм една дебелана, една издържана жена. Преди бях суха като клечка, борех се с живота.
	— Подложи се на диета! — предлагаше Жозефин с усмивка.
	Обзета от отчаяние, Жозиан непрекъснато духаше русия кичур, който падаше на очите й.
	— Когато се роди Младши, реших, че съм си намерила работа. Да си майка, е прекрасно занимание… Преливах от мечти! Той ми ги отряза като с нож!
	— Мечтай си за нещо друго. Стани астроложка, диетоложка, отвори магазинче за сандвичи, прави бижута, предлагай ги в мрежата магазини на „Казамиа“. Имаш до себе си мъж, който може да ти помогне, не си сама, мисли, мисли… Само не се чувствай виновна за това, че бездействаш!
	Жозиан престана да върти копчетата на жилетката си и измърмори:
	— Променила си се, Жозефин, вече не слушаш какво ти говорят, както правеше едно време… И ти започваш да приличаш на всички останали, станала си егоистка и не желаеш да отделиш време за никого.
	Жозефин прехапваше устни. Черното тефтерче на Свенливия младеж я чакаше на бюрото. Искаше да го разгърне колкото може по-скоро, да потъне в четене, да открие червената нишка, за да успее да разкаже историята. Ще се наложи да отиде до английската книжарница на улица „Риволи“ да си купи една биография на Кари Грант. И отново изплуваше въпросът: защо тефтерчето се бе оказало на боклука? Може би авторът на тези редове е започнал нов живот и иска да сложи кръст на миналото си? Да не би да се страхува то да не попадне в чужди ръце и да не издаде тайната му?
	— Оставям те — казваше Жозиан, надигайки се от стола и приглаждайки с длани омачканата си пола. — Чувствам, че ти досаждам.
	— Няма такова нещо — протестираше Жозефин, — постой още малко. Зое ще се прибере и…
	— Късметлийка си… Ти поне имаш две.
	— Две какво? — питаше Жозефин, недоумявайки за какво намеква Жозиан.
	— Две момичета. Ортанс не е тук, но си имаш Зое. Не си сама. Докато аз…
	И тя отново сядаше, замисляше се за момент, лицето й светваше и тя прошепваше:
	— Ами ако взема да родя още едно дете?
	— Още едно дете?
	— Да. Не някакъв гений, а дете, което се развива според установените от живота етапи, дете, което да следя стъпка по стъпка. Трябва да поговоря за това с Марсел, щото не е сигурно, че ще се съгласи на тези години. Не е сигурно, че и Младши ще е много навит.
	Тя отново потъна в разсъждения. Виждаше се как кърми бебето и как по крайчеца на устенцата му потича мляко. То дърпаше силно и лакомо… Жозиан затвори очи.
	— Ами да, още едно дете… Което ще си бъде мое, само мое.
	— Наистина ли мислиш, че…
	Жозиан вече не я слушаше. Стана, прегърна силно Жозефин, сгъна кърпата, прибра тавата от сладкиша и си тръгна, благодарейки й, молейки я да я извини за проявеното раздразнение. За следващото гости обеща да донесе шоколадова торта.


	Жозефин въздъхна е облекчение, затваряйки вратата след Жозиан. Най-после сама…
	Телефонът звънеше. Беше Джузепе. Безпокоял се. Вече не се виждаме, Жозефин. Какво става? Да не те изядоха онези от университета? Тя се смееше, почесвайки се по главата. Аз съм в _Parigi_, да вечеряме заедно довечера? Тя отклоняваше поканата, не, не, все още не съм свършила предговора, трябва да го предам другата седмица… По дяволите предговора, открих едно италианско ресторантче на „Сен Жермен“, ще те заведа там, хайде, кажи „да“! Толкова дълго не съм те виждал… Тя казваше „не“. Отговаряше й продължително мълчание. Тя се притесняваше и добавяше, по-нататък, след като приключа… но тогава ще съм си заминал, _amore mio_! Тя си казваше наум, толкова по-зле. Не можеше да признае истината, да обяви, че е бременна с книга, която расте в мен, която ме изпълва с всеки изминал ден, той щеше да я залее с дъжд от въпроси, на които не желаеше, не беше в състояние да отговаря. Затова прошепваше, извинявай, сякаш вършеше нещо нередно… Той питаше за дъщерите й и тя въздъхваше, облекчена от смяната на темата. Добре са, и двете са добре.
	След което си казваше, нямам никакви новини от Ортанс, истински новини, само някакви надраскани набързо имейли, които казват, заета съм с работа, нямам време да вдигна глава! Нямам време! Всичко е наред. Ще ти се обадя, при първия свободен миг!
	„Свободният миг“ така и не идваше. Никога…
	Питаше се дали Ортанс не й се сърди.


	— Е, госпожо Кортес? — настояваше Ифижени, застанала на вратата на портиерското жилище. — Какво чакате, че не тръгвате да събирате подписите под петицията? Нали я написахме, остава само да натиснете бутона, да се разпечата и да я пуснем.
	— Да изчакаме следващото общо събрание на съкооператорите, тогава домоуправителят задължително ще повдигне въпроса за освобождаването ви и ще преценя дали действително има за какво да се безпокоим.
	— Какво! — викаше Ифижени, сложила ръце на кръста, а двете деца изчезваха зад завесата, уплашени от майчиния гняв. — Не ми ли вярвате? Нямате вяра на думите ми?
	— Напротив, напротив. Просто не желая да се хвърлям презглава в тази…
	Кари Грант й се усмихваше. Тя се чудеше как да определи тази дяволита и игрива усмивка. Търсеше точната дума, тя беше на върха на езика й. Шеговита, насмешлива, закачлива, присмехулна… Имаше си дума, една друга дума.
	— Авантюра, кажете си го, госпожо Кортес, шубе ви е, нали?
	— Съвсем не, Ифижени, изчакайте още малко и ви обещавам, че…
	— Обещания, само обещания!
	— Няма да се измъкна по терлици.
	— Добре ли запомнихте това, което ви казах?
	— Да. „Ако не стане сега, значи няма да стане никога…“ Разбрах, Ифижени.
	— Според мен ще бъдем по-силни, ако отидем на събранието с подписаната петиция в джоба.
	Палава! Лека, палава усмивка…
	Свирваше на Дю Геклен, махаше леко с ръка на Клара и Лео, сгушени зад завесата, и кимаше на Ифижени с лека… палава усмивка.


	Отново вземаше в ръце черното тефтерче и го отваряше.
	Включваше чайника, закрепваше бележника близо до чучура, за да го бие директно парата, пъхаше между страниците острието на ножа, за да ги разлепи, разделяше ги с попивателна и така бавно и неуморно напредваше, без излишна припряност, за да не изгуби някоя дума, да не изтрие неволно безценните изречения…
	Сравняваше се с египтолог, приведен над останките на древна мумия.
	Мумията на една изтляла любов.
C>
	4 януари 1963.
	Най-накрая ми разказа как се е превърнал в Кари Грант.
	Седяхме в апартамента му в хотела. Беше ми налял чаша шампанско. Бяхме прекарали труден ден. Беше недоволен от сцената, която снимаше. Смяташе, че й липсва ритъм; нещо куцало в сценария, трябвало да се преработи. Стенли Донън и сценаристът Питър си скубеха косите и се стараеха да го убедят, че сцената е идеална, но той твърдеше обратното, че не е както трябва да бъде и че й липсва ритъм. Щракаше с пръсти, за да ги накара да уловят ритъма.
	— Човек ходи на кино, за да забрави. Да забрави мръсните чинии, натрупани в умивалника. Нужен е ритъм.
	И той цитираше „Филаделфийска история“, определяйки филма като съвършен пример за ритъм, който присъства от началото до края, който пронизва целия филм.
	Беше толкова бесен, че не се осмелявах да го доближа.
	И този път бях избягал от училище, за да го видя. Слушах го, без да му противореча, възхитен от непоколебимата му решителност. Идеше ми да му изръкопляскам. Очевидно бях единственият. Другите тайничко негодуваха.
	Другите… Одумват ме, говорят, че съм влюбен в него, но не ми пука. Броя колко дни остават до заминаването му… не искам да мисля за това!
	Нося се на вълните на щастието. От най-смотаното момче на света се превърнах в най-усмихнатото момче на света. Има нещо ей тук, в гърдите, не само в сърцето… Нещо, което хем ме стяга, хем непрекъснато трепка. Казвам си, не можеш да бъдеш влюбен в една усмивка, в две очи, в една трапчинка на брадичката! На всичко отгоре, в мъж! В мъж! Абсурд! Въпреки това не мога да се сдържа да не тичам по улиците, имам чувството, че тъгата и грозотията са изчезнали, че хората сякаш се чувстват по-добре, че гълъбите по тротоара са човешки същества! Гледам хората наоколо и ми се иска да ги разцелувам. Дори родителите ми. Дори Жьонвиев! Много съм мил с нея, престанах да забелязвам мустачките й.
	Но сега да се върна на нашата вечер…
	Двамата бяхме в хотелския му апартамент. На ниската масичка имаше бутилка шампанско в кофичка с лед и отстрани бяха сложени две изящни чаши. Вкъщи също имаме такива чаши за шампанско, но мама никога не ги използва от страх да не ги счупим. Наредени са в един стъклен шкаф, изважда ги само за да ги избърше от прахта и отново ги прибира.
	Той отиде да си вземе душ. Чаках го, леко притеснен, седнал на крайчеца на канапето. Не смеех да се отпусна на облегалката. От ума ми не излизаха спорът му с режисьора и гневният му изблик.
	Когато се върна в хола, се бе преоблякъл в сив панталон и бяла, хубава риза, на която бе навил ръкавите… Повдигна вежда и попита, добре ли си, _my boy_! Кимнах. Усетих, че отново мисли за кавгата, и ми се прииска да му кажа, че е прав. Но не го сторих, щеше да прозвучи прекалено самоуверено, произнесено от мен. Какво знаех аз за киното?
	Сигурно бе отгатнал мислите ми, защото попита:
	— Чувал ли си за филма „Пътуването на Съливан“ на големия режисьор Престън Стърджис? Той показва съвсем точно вижданията ми за киното.
	— И…
	— Разказва се за един блестящ режисьор, който жъне успехи в лекия комедиен жанр. Един ден решава да направи сериозен филм за бедните и изоставените. Действието се развива по време на голямата депресия от 1929 година, пътищата гъмжат от скитници, от хора, които мизерията е изхвърлила на улицата. Той отива при продуцента си и заявява, че иска да се предреши като просяк, да проведе разследване за живота на тези хора и да заснеме филм по него. Продуцентът отговаря, че идеята не е добра. „Подобно нещо не интересува никого. Бедните познават беднотията и не искат да я гледат на кино, само богаташите, които спят в коприна, си я представят във фантазиите си.“ Той обаче упорства, поема по пътищата, смесва се със скитниците, полицията го арестува и в края на краищата попада в затвора. Една вечер там прожектират някакъв филм на затворниците, една от онези леки и приятни комедии, и нашият режисьор, смаян, вижда как съкилийниците му се смеят, смеят се до припадък, пляскайки се по бедрата, забравили съдбата си… В този момент осъзнава какво е искал да му каже продуцентът.
	— А вие, вие мислите, че продуцентът е бил прав.
	— Да… Затова държа толкова на ритъма на действието. Не бих искал да се снимам във филм, който показва, че светът е грозен, мръсен, отблъскващ. Чиста измама е да наричаш подобно нещо „развлечение“. Много по-трудно е да накараш хората да го разберат, като им показваш някаква комедия. Велики са онези филми, които излагат на показ гадостта, мерзостта на света чрез смеха. Като „Да бъдеш или да не бъдеш“ на Любич или „Диктаторът“ на Чарли Чаплин… само че това се прави много по-трудно! Изисква страхотен ритъм. Затова ритъмът е от такова значение и затова не трябва да го губим.
	Не говореше на мен, а на себе си. В този момент осъзнах колко сериозно си вършеше работата, към която привидно се отнасяше с такава лекота.
	Попитах го как бе успял да стане това, което е. Да придобие смелостта да отстоява, да налага своя избор. Исках да разбера и за него, и за себе си. Попитах как човек става Кари Грант? Доста идиотски въпрос.
	Той ме погледна с добродушния си поглед, оня, който влиза във вас и ви разтапя, и ми каза: наистина ли искаш да разбереш? Да, да, повторих аз. Имах усещането, че съм застанал на ръба на скала и ще падна.


	Бил двайсет и осем годишен, когато напуснал Ню Йорк и отишъл в Лос Анджелис. Писнало му да тъпче на едно място на Бродуей. Научил, че в „Парамаунт“ търсели неизвестни актьори. Имали нужда от нови звезди. Вече били привлекли Марлене Дитрих и Гари Купър, но той им правел разни въртели. Заминал на едногодишна ваканция в Африка, откъдето изпращал телеграми, заплашвайки, че няма да се върне и ще се оттегли от киното! Тогава поканили Арчибалд Лийч на пробни снимки. На другия ден Шулбърг заявил, че го ангажират, но се налага да си смени името. Искал звучно име като Гари Купър или Кларк Гейбъл.
	С приятелката си Фей Рей, която играела в „Кинг Конг“, и съпруга й седнали една вечер и започнали да търсят имена… Спрели се на Кари Локуд. Кари не било лошо, обаче Локуд никак не му харесвало. Това било мнението и на Шулбърг, който му подал лист хартия със списък от имена, сред които било името Грант.
	За секунда се превърнал в Кари Грант. Сбогом, Арчибалд Лийч! Здравей, Кари Грант! Бил обсебен от Кари Грант. Искал да бъде съвършен. С часове се взирал в огледалото, инспектирал всеки сантиметър от лицето си и търсел начин как да изглежда по-добре. Четкал си зъбите, докато венците му не пуснели кръв. Винаги носел четка за зъби в джоба си и я изваждал, след като изпушел една цигара. По онова време пушел по една кутия на ден и се страхувал зъбите му да не пожълтеят. Подложил се на диета, вдигал тежести, намалил пиенето, подражавал на любимите си актьори: Чаплин, Феърбанкс, Рекс Харисън, Фред Астер. Имитирал ги, заимствал от тях разни детайли. Разказа ми например как тренирал да слага ръце небрежно в джобовете, за да си придава безгрижен вид, но толкова се притеснявал, че дланите му лепнели от пот и едва ги изваждал!
	Смяхме се, как се смяхме само…
	Обожавам смеха му. Не е истински смях, а някакво приглушено саркастично пуфкане или по-скоро скърцане.
	Попита, искаш ли да ти демонстрирам, _my boy_? И ми изигра етюда с изпотените ръце, които не можел да извади от джобовете! Толкова напразни усилия, добави той, защото над него неизменно стърчал Гари Купър, единица мярка за елегантност, гледал го отвисоко и се държал студено с него.
	Останах с впечатление, че по онова време да си актьор не било кой знае какво. Вещ, която служела за украса на филма. Саксия с красиви цветя. Рендосвали им носовете, зъбите, префасонирали лицата им, правели им хлътнали бузи, скубели им косите, веждите, космите, сгодявали ги и ги женели, налагали им какви роли да играят, прехвърляли си ги като топки. Те нямали право на глас.
	Той не искал да бъде топка, която подмятат, затова се усъвършенствал. Сам пред огледалото. Създавал Кари Грант. Носел винаги у себе си тефтерче, в което си записвал новите думи, които чувал: _attrition, avuncular, exacerbation_*. Работел върху изговора, върху походката си и се справял добре, трябвало да му се признае. С изключение на оня случай, когато Иозеф фон Щернберг, без да го пита, изневиделица обърнал посоката на пътя на прическата му! Кари вече снимал петия си филм и имал навика да очертава изрядно пътя си вляво, когато точно преди началото на една сцена Щернберг грабнал гребена и обърнал пътя отдясно! Гари ужасно се подразнил. Твърди, че оня го бил направил, за да го смути и обърка.
	[* Изтъркване, износване; благ, доброжелателен; раздразване, изостряне (от англ.). — Б.пр.]
	— Нищо по-лошо не може да се направи на актьора в момент, когато се е приготвил да чуе „камера!“. За да си отмъстя, продължих да се реша с път отдясно през целия си живот, само за да го дразня!
	Заглавието на въпросния филм е „Русата Венера“ с Марлене Дитрих, но аз и него не съм го гледал.
	Мисля, че ще ми се наложи да отида на един образователен курс във филмотеката. Не знам как ще успея да отделя толкова време, за да изгледам всичките му филми! Със сигурност ще се проваля на конкурса, но не ми пука!


	Прекъсна ни телефонно позвъняване. Някой му се обаждаше от Бристъл. Разбрах, че става дума за майка му. Той отговаряше окей, окей, но на лицето му се изписа тревожно изражение.
	Досега не ми е говорил за майка си, пък и не смея да го разпитвам.
	Застанали до прозореца, съзерцавахме покривите на Париж и аз казах, харесва ми, когато ми разказвате живота си, вдъхвате ми смелост.
	Той се усмихна уморено и ми каза, не бива да следваш модели и примери, човек сам прави живота си. Чувствах, че иска да ми каже нещо, но не знае как.
	Продължи да разказва.
	В „Парамаунт“ не го вземали на сериозно. Поверявали му роли заради външния му вид, възлагали му да запълва дупки. Главните роли били за Гари Купър, а ако откажел, за Джордж Рафт или за Фред Макмъри. Той бил просто един елегантен силует, който се появявал във филмите с ръце в джобовете. Бил абониран да пресъздава един и същи герой — висок, красив, елегантен. Бил вече на трийсет и започвало да му писва. Главно защото започнали да се появяват нови физиономии, Марлон Брандо например.
	— Наблюдавах актьорите и актрисите и се учех. Когато играеш, важна е не искреността, а ритъмът. Трябва да направиш така, че да наложиш собствения си ритъм, и тогава зрителите виждат единствено теб. Само дето не ми даваха достатъчно място, за да го сторя…
	Докато Кюкор не го ангажирал да партнира на Катрин Хепбърн във филма „Силвия Скарлет“, още един филм, който не ми говори нищо. Това бил филмът, който го лансирал. За всички останали се оказал провал с изключение за него! Бил невероятен в ролята си…
	— И знаеш ли защо бях добър в тази роля, _my boy_? Защото имах възможността да бъда едновременно Арчи Лийч и Кари Грант… и изведнъж се почувствах непринудено и леко. Бях се освободил. През целия си живот съм се старал да играя себе си, което е най-трудното нещо на света. Защото за това е нужна самоувереност. Осмелих се да правя гримаси, да повдигам вежди, да заемам пози, които бяха лично мои, не подражавах на никого. Създадох свой собствен стил…
	За нула време се превърнал в актьор, с когото се съобразявали. От „Парамаунт“ изразили желание да подпишат нов договор, понеже старият изтичал… и тогава той направил нещо невероятно: отказал и станал независим. Дръзнал да поеме риска. По онова време това било невъобразимо смела постъпка.
	Бил си възвърнал енергията на младия Арчи, уличното хлапе, което едва четиринайсетгодишно напуснало Бристъл с трупа пътуващи актьори, стигнало до Съединените щати, пробвало се в театъра, после отишло в Холивуд, това бил мъжът, когото обичал, а не куклата на конци, създадена от „Парамаунт“. Треснал вратата.
	— Ако бях останал, щях да продължа да запълвам дупките. Или изчезвах, връщах се към анонимността, или най-сетне се превръщах в актьора, който мечтаех да бъда. Твое ли е желанието да учиш в онова училище, за което се готвиш да кандидатстваш?
	— Не, не съвсем. Но то е много добро, най-доброто във Франция.
	— Ти сам ли реши, че искаш да те приемат там?
	— Не… Родителите ми, които…
	— В такъв случай обмисли добре какво искаш да учиш… защото от това, което ми разправяш, съжалявам, че ти го казвам, но по всичко личи, че се готвиш да играеш ролята на фигурант в собствения си живот. Нищо не решаваш сам, подчиняваш се на родителите си.
	Малко ме обиди с това свое изказване.
	— И вие също дълго време сте се подчинявали…
	— Затова знам, че човек не бива да го прави! Идва момент, в който трябва да вземеш живота си в свои ръце и да решаваш.
	На думи изглежда толкова лесно…
	Отново ми разказа историята за мястото зад мъглата.
	Той бе открил своето място зад мъглата.


	Прекарахме приказна вечер.
	Вечеряхме само двамата. Той се обади на обслужване по стаите и поръча кралско угощение. Забелязах, че яде само най-нежните листенца на салатката, другите ги оставя встрани. Страхотно се впечатлих. Вкъщи ядем дори пожълтелите листа. Реших да му подражавам, избутах на ръба на чинията по-неугледните листа. Не бяха кой знае колко. Имах усещането, че се къпя в лукс. Дори на излизане от хотела бях променил походката си. Вървях с ръце в джобовете и си подсвирквах.
	Вкъщи родителите ми ме чакаха по пижама и пеньоар, в хола. Гледаха мрачно. Обясних им, че съм бил на кино с Жьонвиев и филмът толкова ни харесал, че сме останали да го изгледаме още веднъж. Непременно трябва да я предупредя. Да не оплеска работата!


	12 януари 1963.
	Говорих с Жьонвиев, казах й, че съм бил вечерта с Него и че тя ми е послужила за алиби… Свела поглед, тя попита, влюбен ли си? Отвърнах й, да не си мръднала? Тя ме погледна право в очите и ми каза, докажи го, целуни ме! Честно казано, никак не ми се искаше, но се насилих, за да не ме наклепа пред нашите! Усетих нежния мъх… само докоснах с устни устните й, изобщо не натиснах, не пуснах език, абсолютно нищо! След това тя опря глава на гърдите ми и каза, сега сме сгодени, и по гърба ми потече тънка струйка студена пот…
C$
	— Мамо, мамо! — викаше Зое, прибирайки се от училище. — Къде си, какво правиш?
	— Чета записките на моя Свенлив младеж…
	— Аха… Той докъде го докара?
	— Току-що целуна Жьонвиев.
	— Ужас! А защо го направи?
	Жозефин обясняваше, Зое слушаше, подпряла с длан брадичка. Разказвайки за Младежа на Зое, Жо започваше да го опознава. Влизаше в мислите му. Не го съдеше. Изграждаше образа, попиваше го, казвайки си, така трябва да се пише. Да напипа същността на героя, да го разбере, да натрупа детайли, да остави нещата да отлежат, да се наместят и един ден нещо ще прещрака и той ще се съживи. Тогава няма да правя нищо друго, освен да се оставя да ме поведе.
	— Не ти ли е неприятно да ми говориш за него? — питаше Зое.
	— Не. Напротив, харесва ми да говоря с теб, все едно че говоря на себе си. Защо питаш?
	— Защото понякога си в лошо настроение. Струва ми се, че ти преча. Не си каквато беше преди. Преди можехме да ти говорим всякакви глупости и ти ни слушаше.
	— Станала съм по-неотзивчива, така ли?
	— Ми да… — отвръщаше Зое, облягайки се на майка си.
	— Намусена, да си го кажем направо, а?
	— Много харесвам думата „намусена“, ще взема да си я запиша… А на теб не ти ли се иска да откриеш кой е Свенливия младеж?
	— Иска ми се, разбира се, и търся… Естествено, сред мъжката част на обитателите на кооперацията.
	— И откри ли го?
	— Във вход Б, ако изключим г-н Дюма, не виждам кой би могъл да бъде.
	— Господинът, който си пудри лицето?
	— Да.
	— А във вход А? Г-н Мерсон? Прекалено е млад. Пинарели?
	— Той е около петдесетте.
	— Той твърди така! Иначе… Г-н Боасон? Не може да се каже, че е забавен. Не го виждам влюбен в Кари Грант! Ами какво ще кажеш за г-н Леже… Нали се сещаш за кого говоря, по-възрастният от двамата мъже, които се нанесоха на четвъртия етаж, в апартамента на Гаетан?
	— И за него съм мислила.
	— А пък — добавяше Зое със загадъчен тон — да не пропускаме и г-н Сандоз… Поработвал е в киното на младини. Той ми го е казвал. Може да се окаже, че е той. Затова винаги е толкова тъжен. Изгубил е голямата си любов.
	— И сега се е влюбил в Ифижени? Пълен абсурд, Зое.
	— Напротив, напротив… Ифижени е страхотна. Тя е силен характер. Той харесва хората, които изпъкват и се налагат. Останал си е малко момче, не е пораснал… Мамо, какво ще кажеш тази вечер да гледаме „Шарада“? Готова съм с всички домашни и уроци.


	Изгледаха „Шарада“. При всяка поява на Одри Хепбърн Зое възкликваше, колко е красива. Сигурно изобщо не се е хранила, за да е толкова слаба… Повече нищо няма да сложа в уста! С нетърпение чакаше сцената, в която Бартоломю, героят на Уолтър Матау, казва: „Последния път, когато занесох една вратовръзка на химическо чистене, ми върнаха само петното!“. Превиваше се от смях…
	Жозефин витаеше в облаците. Гледаше как Одри Хепбърн преследва неотклонно Кари Грант, без да се предава. С грация и чувство за хумор. Как успяваше да му се обясни в любов с такава лекота, как го правеше? Тази жена бе олицетворение на грацията.
	Бе срещнала Беранжер Клавер на улицата. Казано по-точно, бе попаднала в лапите на Беранжер Клавер, която тъкмо излизаше от продажба на „Прада“ и бързаше да не изпусне друга, на „Задиг и Волтер“, имало страхотни кашмири.
	— Изтощена съм, скъпа! Не съм се спряла! Страхотно е да живееш сама, да няма мъж вкъщи. Жак е идеален, това е точната дума, плаща всичко и не ме безпокои за нищо. Излизам всяка вечер и се забавлявам като луда. Ами ти? Нещо не ми изглеждаш много във форма… Все още ли си влюбена във Филип Дюпен? По-добре се откажи. Той продължава да живее с… нали знаеш, онова момиче, което…
	— Да, да — кимна примирено Жозефин, защото не й се слушаше продължението.
	— Живее при него и той я води навсякъде! Виждала ли си я?
	— Нне, хм…
	— Била много сладка! И млада! Казвам ти, за да не си губиш времето… На нашата възраст не можем да си го позволим! Хайде, оставям те, имам още купища бутици да обикалям за разпродажбите, направо ще се побъркам!
	Изпрати й въздушна целувка и се затича към едно такси, натоварена с безброй пакети.
	Жозефин редуваше периоди на щастие и на нещастие. Нямаше никакви новини от Филип. В определени моменти бе направо смазана и се питаше: дали не ме е забравил, след като живее с друга, после надеждата отново изплуваше и тя беше почти сигурна, че той я обича. Решаваше, ще отида да го видя… Само че не го правеше. Прекалено силно се страхуваше да не й се изплъзнат Кари Грант и Свенливия младеж.
	След неочакваната среща с Беранжер Клавер се почувства съвсем съсипана.


	Филмът бе към края си и Зое се протегна.
	— Разбирам го Свенливия младеж… Кари Грант е бил страхотно привлекателен, въпреки че аз лично го намирам прекалено стар.
	— Когато човек е влюбен, не забелязва подробностите. Просто обича, това е всичко.
	Зое сменяше каналите с дистанционното. Спря на някакъв стар филм за Мегре, сниман в двора на Криминалната полиция, „Ке дез Орфевр“ № 36, изключи звука и предложи:
	— А защо не отидеш да си поприказваш за това с Гарибалди? Може да има някакви сведения за Свенливия младеж. Ще му дадеш пет-шест имена, за които имаш предположения. Знаеш Младежа на колко години е, знаеш родното му място, професията на баща му… Спомни си Басониерата и вуйчо й, който разполагал с досиета за всички*…
	[* Виж „Бавният валс на костенурките“, цит.изд. — Б.пр.]
	— Защо смяташ, че може да има досие?
	— Представа нямам… Но нищо не ти струва да провериш.
	— Имаш право. Ще му звънна утре. Хайде, бягай в леглото! — подкани я Жозефин. — Утре си на училище!
	Зое се наведе, погали Дю Геклен, размачка му ушите. Той изскимтя, дръпна се. Зое попита, не ти ли е добре, дебеланко, мило мое куче… въх, в хладилника не е останала нито една поничка, имитираше тя дебелия глас на Хоумър Симпсън, а Жозефин си мислеше, странно, стана на петнайсет, има си любовник, а се прави на анимационен герой.
	Седеше на канапето, увита в одеяло.
	Гарибалди… Не го бе виждала от ужасния ден, в който ги бяха повикали двамата с Филип да се явят в Криминалната полиция, на „Ке дез Орфевр“ № 36, за да им съобщят за смъртта на Ирис. Тя подпъхна по-стегнато одеялото под себе си.
	Скоро се навършваха девет месеца…
	Зое се върна, разресвайки косата си, и се мушна под одеялото при майка си. Жозефин я гушна. Бе дошло време за откровения. Зое винаги започваше с незначителни неща, преди да премине на по-сериозни теми. Жо обичаше тези моменти на непринудени разговори с дъщеря си. Питаше се кога ли Зое ще я лиши от ролята й на довереница. Беше неизбежно и го очакваше със свито сърце.
	— Нали познаваш учителката по френски, г-жа Шокар… тя ни събра момичетата от групата и ни каза никога да не се превръщаме в наивни девойки, били сме способни да правим прекрасни неща и че е много по-лесно да живееш, като си мислиш, и аз можех да го направя, ако бях поискала…
	Тя опъна крак, почеса се по прасеца, прибра го отново под одеялото, облягайки се на Жозефин.
	— След което добави, че ни наблюдавала, всички сме били миловидни! Затова ни предупреждавала, че не искала след десетина години да ни види размекнати и депресирани! Досега не съм имала толкова суперготина даскалка. Кара ме да си мисля, че мога спокойно да остарея, след като може да имаш бели коси като нея и изобщо да не си стар. Човек е стар, когато е тъжен и когато натъжава другите. Ти например никога няма да остарееш, защото не натъжаваш никого.
	— Благодаря ти, сега вече съм спокойна.
	Жозефин чакаше продължението. Допря брадичка до косата на Зое, за да я насърчи да разтвори душата си докрай.
	— Мамо, да ти кажа, Гаетан…
	— Да, миличка…
	— Ти беше права. Най-накрая ми каза истината. Трябваше му доста време, докато се реши да проговори.
	— И?
	— Предупреждавам те, суперотвратително е…
	— Слушам те, стиснала зъби.
	— Става дума за Домисий. Спипали са я точно когато… в училище…
	— Когато какво?
	— Ами… Не съм съвсем сигурна дали мога да ти кажа.
	— Давай, миличка, ще го понеса, няма да трепна.
	— Правела свирки в тоалетните за пет евро.
	Жозефин се дръпна, потресена.
	— Правела го още миналата година тук, в Париж, но там я спипали! Лъснала пред всички. И в училище, и в квартала. Вкъщи станала революция. Бабата едва не получила инфаркт. Гаетан отдавна го знаел, затова се беше вкиснал толкова и почти не ми говореше. Страхувал се е да не се разчуе… и изведнъж, бинго! Всички са в течение. Ама като ти казвам всички, значи, абсолютно всички! Дори продавачката в хлебарницата. Хилела се подигравателно, когато им подавала франзелите! Казвала, пет евро! Ох, извинявайте… Затова той не иска кракът му да стъпва в училище, а най-големият, Шарл-Анри, иска да го преместят в Париж, на пансион. Представяш ли си какво е у тях!
	— Представям си.
	— Бабата се опитала да я вразуми, да говори с… с Домисий, а тя само повтаряла, не ми пука, все ми е тая, дреме ми… Предпочитам да изживявам нещо ново и различно всеки ден, отколкото да не чувствам абсолютно нищо.
	— Бедният Гаетан!
	— Знаех, че прави разни работи с момчетата, но не можех да си представя, че било това!

	* * *

	В малката къща на семейство Манжен-Дюпюи в Мон Сент Енян бе дошъл часът за обяснения.
	Бабата, г-жа Манжен-Дюпюи, бе събрала семейния съвет в малката дневна. Изабел Манжен-Дюпюи, Шарл-Анри, Домисий и Гаетан бяха насядали край масата. Дядото, г-н Манжен-Дюпюи, бе предпочел да не присъства. Това са семейни дела и ти най-добре се справяш с подобни работи, бе казал той на съпругата си, искрено щастлив, че е успял да се измъкне.
	— Нали се сещаш, че ми дреме на… какво си мисли древната — предизвикателно заяви Домисий, паркирайки миниполата си на един раздрънкан стол. — Тук е направо отврат, искам да се върна в Париж. Тук има само буржоа, жалки, скапани тъпаци, които се дуят само защото са ударили един джойнт…
	Беше се гримирала крещящо в черно, бе изрисувала устните си в кървавочервено и запушила уши със слушалките на айпода. Не спираше да се върти на стола с надеждата баба й да забележи татуировката ниско на талията й и да се спомине, покосена от сърдечен удар.
	Шарл-Анри бе забил поглед в тавана, а Гаетан седеше с наведена глава. Не искаше повече да се връща в гимназията. Голямо чудо, ако изгуби една година… И той също искаше да се върне в Париж. Тук нищо не можеше да остане скрито, всички коментираха и шушукаха.
	Изабел Манжен-Дюпюи правеше опити да седи с изправени рамене и мислеше за мъжа на живота си. Той щеше да я отведе далече от тази каша и двамата щяха да заживеят щастливо… Животът не е тъжен, когато си влюбен. А тя беше влюбена.
	Гаетан наблюдаваше глуповатата усмивка, която играеше на устните на майка му, и за него бе пределно ясно за какво си мисли. За последната си среща в сайта за запознанства в интернет. Това чудо бе истинска напаст, развъдник на тъпаци! А може би майка му притежаваше невероятна дарба да се влюбва в нищожества. Последният се казваше Жан-Шарл. Когато го видя на снимка, с бисерно бели зъби, с добродушно изражение и усмихнати сини очи, се поуспокои. Най-после бе попаднала на свестен мъж. Тя отчаяно се нуждаеше от свестен мъж, който да я обича и да се грижи за нея. Не бе родена да живее сама.
	Мъжът искаше да го наричат Карлито. Смяташе го за много по-шик от Жан-Шарл. Прав беше — Карлито звучеше по-добре! Майка му се бе запознала с него преди три месеца и той вече три пъти им гостува. Идваше от Южна Франция. Гаетан се разочарова и би отбой в мига, в който зърна виолетовата му тениска, на която пишеше: „Не съм гинеколог, но ако искате, мога да хвърля едно око“. Пристигаше, настаняваше се вкъщи с лаптопа и видеоигрите си и си тръгваше така, както се бе появил — без предупреждение. Когато го търсеше, майка му попадаше на телефонен секретар. Когато една вечер ги покани на суши ресторант, кредитната му карта се оказа на червено! Ни съ бизпокойти, шъ съ оправя! Твърдеше, че имал приятелчета в Южна Франция, които му намирали някаква сезонна работа покрай туристите, а там сезонът се открива още през април… Само дето сезонът отдавна беше открит, а нито един от „най-добрите му приятели от детинство“ не му се бе обадил все още.
	За великденската ваканция ги покани на гости. Всички отидоха с изключение на Шарл-Анри, който не можеше да понася Жан-Шарл, буквално целият настръхваше, когато оня се мотаеше наоколо. Беше им казал, че живее в затворен жилищен комплекс с басейн в Кан. Оказа се мижав блок с множество входове, повреден асансьор, разбит басейн, много далече от центъра на града. Говореше с ужасен акцент и мама твърдеше, че не бил виновен, всички тук говорели така. Не ми харесват акцентът му, очилата му от „Прада“, дори не са истински, а менте някакво. И к’во от т’ва? Ни ми дреме, чи са менте. К’ва й разликата с истянскити! Важното й, чи пиши „Прада“!
	Любимият му израз беше: „От к’ъв зор?“.
	— Искаш ли да се поразходим? — го питаше мама.
	— От къв зор?
	— Да идем да поплуваме?
	— От къв зор?
	Най-страшното беше, когато шофираше. Ако не ревеше: майната ти, къде си тръгнал с тая таратайка, задминаваше колите, викайки, чупката, дърто, айде обратно на гробищата! Най-обичаше да разказва как приятелите му го завели да гледа киноартистите по червения килим на фестивала. Лично бил видял Жамел Дебуз! Или пък ни надуваше главите с имена като Марион Котияр, Ричард Гиър, Шварценегер. Най-смешното беше, когато се движеха с колата из града и той им четеше имената на улиците: т’ва тук и буливард „Забраих му имито“, т’ва частният плаж на грандхотел… За една бройка да започне да ни обяснява какво представлява веригата „Интермарше“. Затова, когато мама заявява, че й е тъжно, че сме се прибрали от Кан, и че й се иска пак да отиде, аз си казвам наум, от к’ъв зор?
	Ами този семеен съвет, и той от к’ъв зор? Мама ще опере пешкира и с това няма да се оправят нещата. Понякога си мисля, че го разбирам татко… Когато бяхме заедно, нещата вървяха. Всичко беше под контрол, по конец, нищо че не беше весело всеки ден. Писнало ми е, ама жестоко ми е писнало. Искам само да съм един нормален младеж в едно нормално семейство.


	Всички седяха край масата с изключение на бабата, която стоеше права. За да ни държи в подчинение, помисли си Гаетан, изнервен. Тя почука по масата и отвори огъня, заявявайки, че нещата не могат да продължават повече по този начин. Ще се преместят да живеят в голямата семейна къща, тя ще поеме съдбините им в свои ръце и ще възстанови реда.
	— Досега си мълчах, но последните номера на Домисий ме подтикват към действие. Не желая да се опетни семейното име и въпреки че вече е късно, съм решена твърдо да сложа край на разпуснатото поведение, което цари в този дом.
	Прокара пръст по масата и показа полепналите мазнина и мръсотия.
	— Изабел, ти не си способна да поддържаш домакинството и да възпитаваш децата си. Аз се наемам да ви науча на дисциплина, добро държание и изисканост. Задачата няма да е лесна, но независимо от напредналата възраст и разклатеното ми здраве, ще понеса този кръст. За ваше добро. Не искам да се превърнете в подлеци, развратници, в измета на обществото.
	Шарл-Анри слушаше с очевидно одобрение.
	— Аз при всяко положение догодина ще отида в Париж, да се подготвям за следването, и няма да остана тук — заяви той.
	— Двамата с дядо ти ще ти помагаме. Ти си разбрал, че успехът се постига с труд, с полагане на усилия, за което те поздравявам.
	Шарл-Анри кимна, доволен.
	— А ти, Изабел — продължи бабата, — ще се наложи да се вземеш в ръце. — Срамувам се, когато някой ме попита какво правиш. Нямам приятелка с такава дъщеря като теб. Ти преживя тежко изпитание, не го забравям, но всеки има своите трудности, такъв е животът. Нищо не те извинява в случая.
	— Но аз… — запротестира Изабел Манжен-Дюпюи.
	— Ти носиш име, за което трябва да се покажеш достойна. Трябва да се стегнеш. Да се научиш да се държиш подобаващо. Да служиш за пример на децата ти.
	Погледът й се премести на Домисий, отпусната на стола, втренчена във върховете на ботушите си, жвакаща предизвикателно дъвка.
	— Домисий, извади дъвката от устата си и се дръж изправена!
	Домисий не я удостои с поглед и продължи да жвака още по-енергично.
	— Домисий, ще се наложи да се промениш! Без значение дали ти харесва, или не!
	След което се обърна към Гаетан.
	— Моето момче, на теб нямам какво да ти казвам. Оценките ти са отлични и преподавателите не могат да се нахвалят от теб. При нас ще имаш подходяща обстановка за труд и учение.
	В настъпилата тишина след комплиментите към Гаетан се издигна тънкият неуверен гласец на Изабел Манжен-Дюпюи:
	— Няма да дойдем да живеем у вас.
	Бабата се сепна.
	— Моля?
	— Няма да дойдем у вас. Оставаме тук. Или на друго място… но не у вас.
	— И дума да не става! Няма да те оставя да продължаваш да живееш като развратница.
	— Аз съм голяма, искам да живея свободно… — промърмори Изабел, избягвайки погледа на майка си. — Никога не съм живяла свободна.
	— Видяхме как се възползваш от свободата си!
	— Ти решаваш вместо мен, вие винаги сте решавали вместо мен за всяко нещо. Дори не знам коя съм в действителност. На моята възраст… Искам да стана свястна отвътре. Искам да ме виждат каква съм отвътре.
	— Затова ли си търсиш мъже в интернет?
	— Кой ти каза?
	— Домисий, дъщеря ти.
	Домисий сви рамене и продължи да дъвче.
	— Искам да се срещам с мъже, за да разбера коя съм, искам да ме обичат заради мен самата. Ох, не знам нищо вече, съвсем се обърках.
	Вперила злобен и подигравателен поглед в дъщеря си, г-жа Манжен-Дюпюи виждаше как тя се оплита все повече. Възрастната дама бе човек студен и за нея дългът бе религия. Тя очакваше да получи обожанието на дъщеря си и внуците като отплата за пресметливото си благодеяние.
	— Животът, детето ми, не е в това, да се запознаваш с мъже, както ти твърдиш. Животът е дълъг път на честност, добродетелност, а ти май отдавна си загърбила тези прекрасни ценности.
	— Няма да дойда у вас — упорстваше Изабел Манжен-Дюпюи, без да дръзне да погледне майка си в очите.
	— И аз! — уверяваше Домисий. — Тук ми е гадно, но у вас ще ми е още по-гадно.
	— Няма да имате избор… — обяви госпожата, като плесна с длан по масата и обяви края на дебата.
	Гаетан слушаше, съкрушен. Някой ден цялата тази разправия щеше да приключи. Със сигурност. Щеше да й се види краят.

	* * *

	На сутринта след разговора със Зое Жозефин се обади на Гарибалди.
	Тя се бе научила да цени мъжа с черната пригладена коса, с тъмните надвиснали над очите вежди, които се спускаха и вдигаха като капаци, с невероятно изразителното, сякаш гумено лице. Той бе водил разследването за смъртта на госпожица Дьо Басониер, както и на Ирис с много такт и умение. Когато отиде да говори с него в Криминалната полиция на „Ке дез Орфевр“ № 36, бе останала с впечатление, че я слуша с уши, очи и… с цялата си душа.
	Бе оставил полицейската си значка на бюрото и душите им си бяха проговорили. Отвъд думите, мълчанията, колебанията, потреперването на гласа. Бяха се разпознали.
	Случва се понякога да си поговориш от душа с непознати хора.


	Не се бяха виждали от смъртта на Ирис. Но тя знаеше, че винаги може да му позвъни и да го помоли за услуга.
	Той вдигна и тя го позна по гласа.
	Попита дали е удобно да поговорят. Той отговори, че тъкмо си бил дал кратък отдих между две дела. Размениха някоя и друга изтъркана фраза и той попита с какво може да й бъде полезен. Да не е тръгнала отново по следите на опасен престъпник. С усмивка Жозефин отговори, че не е, че този път става дума за съвсем различна история, по-нежна и романтична.
	— Няма причина да се страхувате от Ван ден Брок*… — успокои я Гарибалди. — Очаква откриването на процеса в затвора, а чакането може да се проточи. След което има вероятност да поседи на топло доста време.
	[* Виж „Бавният валс на костенурките“, цит.изд. — Б.пр.]
	— Странно, изобщо не се сещам за Ван ден Брок.
	— А нещо ново за Лука Джамбели?
	Жозефин отговори отрицателно. Последният път, когато чула да се говори за него, било по повод молбата му да го приемат в психиатрична клиника заради поведенчески смущения.
	— Още не е излязъл от клиниката — продължи Гарибалди. — Осведомих се. Взел съм присърце вашата сигурност, г-жо Кортес. Имам отлични спомени от нашето сътрудничество.
	— И аз също — отговори Жозефин и почувства, че ушите й пламват.
	— Оказахте ни голяма помощ с находчивите си забележки.
	— Преувеличавате — заяви Жозефин, — вие сте този, който…
	— Вие сте изключително наблюдателна и щяхте да бъдете отличен следовател. Какво мога да направя за вас?
	Жозефин му разказа за находката си: черното тефтерче и загадъчния му автор.
	— Нарекох го Свенливия младеж… Много ме умилява. Много харесвам и образа на Кари Грант. Не познавах живота му, бях запленена.
	Сподели с комисаря намерението си да напише роман за срещата на двамата мъже. Червеят и звездата. Идеята й не беше още избистрена, но ако успее да открие самоличността на Свенливия младеж и да се срещне с него, би било полезно.
	— Сигурно вече не е толкова млад — отбеляза Гарибалди.
	— Не… и това стеснява полето на търсене. Всъщност Зое ми даде идеята да ви позвъня.
	— С какви данни разполагате за него?
	— Знам възрастта му, месторождението му, професията на баща му… Смятам, че живее в нашата кооперация или често идва тук. Мога да ви дам имената на тези, които подозирам. Казвах си… или по-скоро Зое ми казваше, че вие бихте могли да проведете едно проучване. Не знам дали е възможно…
	— В такъв случай ще ми се наложи да се обърна към колега от службите — каза Гарибалди.
	— Специалните служби ли имате предвид? — учуди се Жозефин.
	— Да.
	— Законно ли е?
	Гарибалди направи кратка пауза и продължи:
	— „Законно“ не е точната дума… Да кажем, че подобна постъпка може да се окачестви като размяна на услуги.
	— Тоест?
	Този път паузата беше продължителна.
	— Не сте длъжен да ми отговаряте.
	— Момент, моля…
	Тя чу да се отваря врата, непознат глас да говори нещо и Гарибалди да му отговаря. Изчака, крачейки напред-назад в хола. В това време Дю Геклен домъкна каишката си и я пусна в краката й. Тя му се усмихна, посочвайки телефона и върна каишката на масичката в антрето. Ядосан, Дю Геклен легна напряко на вратата, дишайки шумно, опрял муцуна на предните си лапи и втренчил в нея неодобрителен поглед.
	— Аз си имам и други задължения, старче! — прошепна му тя.
	— Госпожо, Кортес?
	— Да, чувам ви.
	— Прекъснаха ни. Та докъде бяхме стигнали… Да предположим, че съм направил услуга на колега от службите. Да кажем, че сме си сътрудничили по някое дело за контрабанда на наркотици и че по време на обиск у един дилър съм засякъл колегата как взема пачка пари, оставени на масата, и ги пуска в джоба си…
	— Да — вметна Жозефин, проследявайки мисълта на Гарибалди.
	— Да предположим, че съм му казал, че ще си затворя очите, ако върне нещата на мястото им, и съм му предложил да му заема тези пари, той е приел и ми е безкрайно признателен.
	— А подобни неща често се случват.
	— Казах, да предположим…
	Жозефин веднага отстъпи и се извини.
	— Не се извинявайте. В полицията не се печелят пари. Често пъти човек се изкушава да вземе дрога или пари, за да изкара нещо отгоре. Дрога, за да я продаде, а парите, защото има трудности, развежда се или е купил апартамент, който не е в състояние да изплати…
	— Вие правили ли сте го?
	— Да свивам мангизи или дрога? Не, никога.
	— Исках да кажа. Виждали ли сте ваш колега да…
	— Това засяга лично мен, госпожо Кортес. Да кажем, че ще опитам да уредя нещо и да открием вашия човек по сведенията, които ще ми дадете.
	— Би било прекрасно! — възкликна Жозефин. — Бих могла да се срещна с него и…
	— Ако той се съгласи да говори. Ако е хвърлил тефтерчето на боклука, то е, защото може би е искал да скъса с миналото си.
	— Бих могла да се срещна…
	— Не се отказвате лесно, г-жо Кортес.
	Жозефин се усмихна.
	— На вид сте свенлива, неуверена, но всъщност сте упорита, корава.
	— Не преувеличавате ли малко?
	— Не мисля. Вие притежавате дързостта на срамежливите хора. Кажете ми имената на предполагаемите автори на дневника и ако открия нещо, ще ви се обадя.
	Жозефин се замисли за миг и изреди няколко имена:
	— Г-н Дюма. Живее във вход Б, също като мен… но точно той не мисля, че…
	— Момент така, да взема един лист и да си запиша.
	Отново бяха прекъснати от глас, който искаше някакво сведение от Гарибалди. Тя го чу да отговаря, изчака, докато свърши, за да продължи:
	— Г-н Боасон*…
	[* Думата означава питие, в случая е фамилно име. — Б.пр.]
	— Като ко`лата ли се пише името му?
	— Само че не е толкова жив и пенлив! Но ми се струва, че и той не е особено подходящ…
	— Човек трябва да се пази от тихата вода! — отвърна Гарибалди.
	— Той живее във вход А. Но не си го представям способен на любов, каквато е изживял Свенливия младеж… Има вид на банков сейф и вероятно е алергичен към фантазиите и полета на въображението.
	— Друг някой?
	— Г-н Леже. Ив Леже. Той се нанесе в апартамента на семейство Льофлок-Пинел с по-младия си приятел. Ходи с пъстроцветни жилетки и винаги разнася под мишница големи папки за рисуване. Той поне има вид на жив човек.
	— Той повече прилича на нашия младеж.
	— И аз така мисля. Обаче… Това, че е хомосексуален, съвсем не означава, че…
	— Права сте — съгласи се Гарибалди.
	— И г-н Сандоз… Нали помните господина, който ни помогна да ремонтираме портиерското жилище на Ифижени, портиерката? Не знам къде живее, но си крие годините и…
	— Да е само той!
	— Не вярвам много-много да е той.
	— Ще видим.
	— И накрая, г-н Пинарели. Пак от моя вход. Но и за него не ми се вярва твърде.
	Гарибалди звънко се разсмя.
	— Всъщност вие смятате, че вашият човек не е сред изброените имена!
	— Там е проблемът… Нито един сякаш не пасва напълно.
	— Ами ако е някой непознат? Някой, който е подхвърлил тефтерчето в контейнера за смет на вашата сграда, за да не могат да стигнат до него? Аз например бих постъпил по този начин. Струва ми се по-сигурно, в случай че искам да скрия нещо, да го потуля, за да изчезне безследно…
	— В такъв случай това ме поставя в ужасно затруднение.
	— Не бих искал да ви обезкуражавам, но това ми се струва по-правдоподобно.
	— Вероятно имате право… но от друга страна, мисля си, че шансовете някой да попадне на въпросното тефтерче са също толкова незначителни. Ако Зое не се бе разридала при мисълта, че никога вече няма да види черната си тетрадка, нямаше да сляза, за да се ровя по кофите… Това не влиза в списъка на вечерните ми занимания.
	— Съвсем вярно.
	— Колко души познавате в Париж, които отиват да претърсват боклука, за да върнат тетрадката на дъщеря си?
	— В Париж има много хора, които ровят по кофите, да ви кажа… — напомни той с лек укор в гласа.
	— Знам — отвърна Жозефин — знам… С тази разлика, че черното тефтерче не става за ядене.
	— Госпожо Кортес, обяснете ми какво ще направите, след като откриете самоличността на младежа. В случай че успея да открия този мъж…
	— Бих искала да се срещна с него, да разбера какво е станало с мечтата му. Страх ме хваща, като си помисля за него. Опасявам се, че страда дълбоко. Иска ми се да узная дали е открил най-сетне своето място зад мъглата…
	И тя му разказа историята за приятеля Фред и за небостъргача. Прииска й се да попита Гарибалди дали той бе намерил своето място зад мъглата.
	— Тази история с Кари Грант е била мечта. Ако знаете само каква надежда е породила тази среща… Нужни са ми подробности, за да подплатя разказа, а както знаем, действителността е най-верният помощник в това отношение.
	— Точно това ви казах при първата ни среща. Действителността нерядко е по-силна от фантазията. Току-що приключих едно разследване. Убита жена в един супермаркет от мъж, когото не е виждала в живота си. Наръгана с нож пред очите на касиерката. При ареста убиецът казал само: „Тя не заслужаваше да живее, беше прекалено красива“. И това ли може да ви послужи за криминален роман?
	Жозефин поклати глава и прошепна:
	— Не, не е възможно.
	— И ще бъдете съвсем права! Прекалено незначителен мотив за престъпление.
	— Но в този случай не става дума за престъпление. Обратното… Това е историята на една среща и аз смятам, че ние порастваме благодарение на срещите, които имаме в живота.
	— Когато ги възприемаме правилно. Мнозина пропускат прекрасни срещи от страх да не ги поведат по непознати пътища.
	След кратко мълчание Гарибалди добави:
	— Какво ви развълнува в тази история?
	— Вдъхна ми смелост, окрили ме.
	— Има ли нещо общо с вас?
	— Само дето не съм срещнала Кари Грант или някой негов двойник! Досега не съм срещнала никой, който да ме накара да повярвам в себе си. Тъкмо обратното.
	— Да ви кажа нещо… Най-накрая прочетох вашия роман.
	— „Смирената кралица“?
	— Да. И твърдя, че е много добре написан. И това ви го казва едно четирийсетгодишно ченге, което чете само черните морбидни романи на Джеймс Елрой! Крачех по улицата в компанията на Флорин и останалите герои, блъснах се в една улична лампа, изпуснах метрото, закъснях за бачкане, забравих си адреса. Вие просто ме направихте щастлив. Дори не вярвах, че все още е възможно.
	— О! — прошепна Жозефин, възхитена. — Значи, вие сте този, който е изкупил целия тираж?
	В слушалката отекна звънък, сърдечен смях.
	— Заради вас прекарах безсънни нощи. Вие имате дарба, госпожо Кортес.
	— Непрекъснато се съмнявам в това. Толкова ме е страх, ако знаете колко ме е страх… Иска ми се да седна отново и да пиша, но не знам как да го сторя. Сякаш съм бременна с някаква история. Тя расте вътре в мен, налага се, вдига шум. Стана така, че почти не отделям секунда внимание на другите, не се грижа за тях.
	— Въпреки това останах с впечатление, че сте страхотно надарена в това отношение!
	— Направо няма да ме познаете! Отсвирвам ги без капка угризение.
	— Така се ражда независимостта.
	— Може би… Надявам се само да излезе нещо от тази работа.
	— Ще ви помогна. Обещавам.
	— Благодаря — тихо продума Жозефин. — Може ли да ви кажа още нещо?
	— Слушам ви.
	— Когато Ирис… Когато си отиде… Все едно ми отрязаха единия крак, имах чувството, че осакатявам, че повече няма да мога да ходя… Парализирах се, ослепях, оглушах. Откакто започнах да чета черното тефтерче, сякаш…
	Той мълчеше. Чакаше я да намери точните думи, а може би сама да направи очакваното самопризнание.
	— Сякаш кракът ми пораства отново и скоро ще проходя. На два крака. Затова за мен е от такова значение…
	— Разбирам и ще бъда щастлив, ако успея да ви помогна, повярвайте. Ще сторя всичко по силите си.
	— А вие как сте, щастлив ли сте?
	Това бе възможно най-глупавият въпрос, който можеше да зададе на един почти непознат мъж, но не знаеше как да му благодари за това, че я изслуша, че прояви разбиране, че се отзова. За пръв път отваряше дума за Ирис, сякаш мъката леко отстъпваше и й оставяше малко място, за да си поеме дъх. Страхуваше се да не се покаже прекалено настоятелна, драматична.
	— Твърде рядко ми се обаждахте, откакто… — отбеляза той. — Често съм се питал как я карате.
	— Предпочитам да не говоря за това.
	Той се прокашля леко и си възвърна тона на полицейски инспектор, слагайки край на разговора с думите:
	— И така, госпожо Кортес, да обобщим накратко. Нашият човек е бил на седемнайсет през 1962, роден е в Мон дьо Марсан, баща му е завършил Политехниката и е бил генерален директор на Френската национална каменовъглена компания.
	Жозефин потвърди.
	— Сега се налага да прекъснем — заяви Гарибалди. — Ще ви се обадя веднага когато имам нещо.
	Той направи пауза, но тя не затвори и той добави:
	— Харесва ми да си говоря с вас… Сякаш се докосвам до… същината.
	Тя затвори, щастлива от това съпричастие.
	Разговорът с този мъж я вдъхновяваше. Не беше влюбена, но когато му разтваряше душата си, се чувстваше възвисена, окрилена. Когато бе влюбена, не намираше думите си, не знаеше как да се държи, свиваше се в черупката си и заприличваше на голям празен чувал, който не може да стои изправен.


	Жозефин набра номера на Шърли в Лондон, за да й разкаже за разговора си с Гарибалди, дори се опита да й обясни полета на съединените им души.
	— В някои случаи щастието минава през сърцето — добави тя.
	— А в други през тялото — отвърна Шърли. — Едно здраво любене също може да те изстреля към звездите!
	— А когато всичко е събрано в едно, когато душата, сърцето и тялото се преплитат и политат, това е голямата любов… Но не се получава често.
	— Това ли се получи между теб и Филип? — попита Шърли.
	— О, да!
	— Късметлийка. Струва ми се, че аз се обръщам само към тялото на мъжа. Само то ми говори. Сигурно нямам нито сърце, нито душа.
	— Така е, защото се страхуваш да се отдадеш напълно. Нещо в теб се съпротивява. Не се отдаваш докрай. Смяташ, че като отдаваш тялото си, ще се освободиш, заплахата ще изчезне, което донякъде е така. Само че забравяш душата…
	— Дрън-дрън! — тросна се Шърли. — Престани с твоите психоанализи.
	— Ти имаш лоша представа за мъжа и за любовта. Докато аз, аз винаги очаквам принца от приказките на бял кон.
	— Аз предпочитам коня, на теб отстъпвам принца!
	— Не вярваш ли във вълшебния принц?
	— Вярвам в чукащия принц!
	Шърли прихна.
	— Впрочем в принца от приказките не всичко е прекрасно — настояваше Жозефин. — Изобщо не става дума за нещо инфантилно и наивно, а за съвършената хармония.
	— _Bullshit_, драга моя! От мъжете вземам единствено тялото. За другото, за сърцето, душата си имам сина ми, приятелките, кантатите на Бах, книгите, дърветата в парка, залеза на слънцето, хубавия чай, огъня в камината…
	— Ето кое ни прави различни!
	— И още по-добре! Как ме виждаш затънала в лепкави сантименти, благодаря, не ми минават тия!
	— Говориш като Ортанс.
	— Ние с Ортанс живеем в реалния свят. Ти, ти живееш в мечтите си! В мечтите принцът те грабва и те понася в облаците, в ежедневния живот се оказва женен, кълне се, че не се докосва до жена си и спи в хола, непрекъснато изникват непредвидени обстоятелства и пропуска да дойде на среща!

	* * *

	Тази вечер имаше спагети парти.
	Ортанс ненавиждаше спагети и неправилната употреба на думата „парти“, какъвто бе случаят.
	Можеше да се нарече какво ли не само не и приятелска сбирка.
	По-точното определение би било годишен изпит.
	Един път месечно се събираха на вечеря, говореха за жилището, за разходите, за сметките за тока и отоплението, за забраната да се пуши в стаите, за поддръжката на терасата, за това, че не трябва да се губят ключовете, че е задължително редовно да изпразват пощенската кутия, за разделното събиране на боклука и _tutti quanti_. С малките си кръгли очила на върха на носа, Питър се придържаше към строго набелязан дневен ред и всеки бе длъжен да се изкаже, да посочи какво не върви или да обещае да се поправи, слушайки с наведена глава проповедта на отговорника.
	Това бе звездната вечер на Питър. Той водеше сметките на домакинството, поддържаше връзка със собственика, съставяше списъка с оплакванията и задълженията. Беше дребен младеж, с тесни рамене и дребни амбиции, който изведнъж се превръщаше в Наполеон и започваше да поклаща глава под двурогата шапка. Подпъхнал ръка под китела, той потупваше черния си дроб, заплашваше едни, порицаваше други, сочейки ги с пръст. Ортанс хапеше устни и едва се сдържаше да не се разсмее от гротескната сцена, още повече че всички трепереха от Питър…
	Тя ненавиждаше приготвените от Рупърт спагети, пъпчасали от натрошеното отгоре им сирене и полети със сметана, ненавиждаше неясните духовитости на Том, ненавиждаше указите, които се процеждаха през тънките устни на Питър.
	Всеки си получаваше дозата конско.
	Ортанс, уредила ли си въпроса за общинския данък, знам, че не подлежиш на такъв, но взе ли бележка от училището за това, че си освободена от него? Да или не? Внесе ли частта си за телевизионната такса за този месец? Изобщо не гледам телевизия, ядосваше се Ортанс, вие постоянно висите пред телевизора заради футболните мачове. Ортанс!, казваше Питър, вирнал заплашително пръст. Добре де, ще я внеса, ще я внеса… Дрън-дрън за отоплението, дрън-дрън за домашната помощница, дрън-дрън, кой ще плаща това, кой онова… Да не си мислите, че аз тъна в злато? Аз съм единствената студентка в този дом, отпускат ми смешни пари, зависима съм от майка ми, само един господ знае колко ми е дошло до гуша!
	Том шаваше с крака и от прокъсаните му чорапи се разнасяше неприятна миризма. Ортанс бърчеше нос. Риташе мърдащите крака. Рупърт си похапваше лютив чипс и правеше трохи по мокета. Сякаш канеше на гости хлебарките! Жан Пъпчивия се бе разкрасил с нов цирей на брадичката. Голяма червена пъпка. Снощи, когато се разминахме с него, все още не бе избила. Само тя липсваше в колекцията му! Това момче наистина е отблъскващо. На всичко отгоре от известно време в очите му припламва весела искра, когато погледите ни се срещнат. Сякаш ликува… Какво си въобразява? Че ще забравя, че е обезобразен, че най-накрая ще свикна и ще започна да му говоря като на нормално човешко същество? Няма да стане, дори и насън, бедното ми момче, край на филма, прибирай лентата в кутията! Струваше й се, че я следи. Непрекъснато беше зад гърба й. Сигурно е влюбен в мен. Писнало му е да мастурбира нощно време под юргана. А и тези смешни тънки мустачки!
	Питър каканижеше за реда, за нещата, които не трябва да сеем тук и там. Сега остава да ми напомни отново случката с тампона, стига вече! Не. Този път намекваше за празните чаши, мръсните чинии, опаковките от хляб за тостери, мобилните телефони. Онази вечер открил един в кофата за боклук. Това не ме засяга, така или иначе, мен никой не ме търси! Със същия успех бих могла да го засадя в някоя саксия и да чакам да поникне! Не е за вярване! Представянето ми беше истински успех и нито една покана не се осъществи. Никой не ме потърси повторно. Дрън-дрън, комплиментите, с които ме засипаха онази вечер се оказаха вятър работа… Останали бяха само визитките, които пусна в бурканчето от конфитюр на бюрото си. Гледаше ги накриво. Така че дали мобилният й се търкаля безстопанствено, или не, не променяше кой знае колко нещата…


	А от Гари ни вест, ни кост!
	Нищо. Нито едно съобщение. Цели два месеца пълно мълчание.
	Лягаш, замаяна и доверчива под някой мъж, казваш си с въздишка на успокоение, наистина харесвам тази тежест отгоре ми, въздишаш по-дълбоко и силно, отдаваш се…
	След което той изчезва като дим!
	Сигурно е очаквал тя да му звъни, да се влачи в краката му.
	Сбъркал си адреса, драги мой! Тя няма да го потърси, да го умолява да я вземе отново! Каква глупачка се оказа! На косъм бе да изгуби Никълъс заради него! Което пак доказва, че от любов се оглупява. Бе повярвала, че е на път да стъпи на прословутия континент, който глупаците наричат любов. Два милиметра я деляха от признанието обичам те. Два милиметра и щеше да стане за смях. Така дълбоко въздишаше в обятията му, че, аха, да си признае. Нямаше да го каже никога вече! Никога не искаше да чува тихия си сломен глас да шепне тези думи! Нямаше да му се обади, нито на него, нито на майка му. Не беше от хората, които пълзят в краката на майката, за да изкопчат новини за сина й. От бъкингамското семейство ще избягвам сина и майка му, нямам нищо против смешните шапки на бабата, които показват по телевизията, разпуснатия живот на принцовете, ранния им косопад и безумно глупавите им приятелки… но тия двамата ги изваждам от играта! Ужасен манталитет! Ужасно семейство! Кралете са надути селяндури. Във Франция са ги гилотинирали и добре са правели. Въобразяват си, че всичко им е позволено само защото държат скиптър и се търкалят в хермелинови кожи…


	Ортанс се върна към ежедневния живот, който по нищо не се отличаваше от живота на всички край нея. Метро, бачкане, спане.
	Посещаваше лекциите, примиряваше се със закъсненията на метрото заради разни технически неизправности, работеше, поглъщаше спагети, пъпчасали от натрошеното отгоре сирене, понасяше миризмата на непрани чорапи; не й бе останала капчица устрем и жар. Беше отвратена.
	Жертва на мъртвородените си мечти.
	Защото няма нищо по-страшно от такава мечта. Издава ужасен звук на пукната гума и дълго отеква в ума ти.
	Фссс…
	Мечтите й се спихнаха като спукан балон. Бе показала в представянето си една елегантна, провокираща жена, която се открояваше от масата. Една неповторима, в някои случаи дори ексцентрична жена, която се отличаваше с вроден шик и съзнаваше властта си над мъжете. Една красива мечта…
	Но тази мечта така и не успя да се хареса.
	Въпреки това, повтаряше си тя, свила ръце в юмруци, стиснала челюсти, ще стана дизайнер, ще стана дизайнер, ще продължавам да уча, и още, и още. Това бе първият ми провал, няма да е последният. Провалът е поучителен. Кой глупак го бе казал? Имал е право… Ще продължавам да уча. Тайната на тъканите например. Ще открия някой производител на платове, който да ме вземе на работа. Когато произнесат думата „кадифе“, ще съм в състояние да предложа сто и трийсет различни идеи и тогава ще ме забележат. Някоя голяма фирма ще ме вземе на работа. Ще впрегна всички сили, ще се стегна докрай и успехът ще ми е в кърпа вързан.


	Приятелката й Лора, по-точно тази, която тя смяташе за приятелка, я бе вразумила. Помисли малко, Ортанс, нещата не стават така в истинския живот, не можеш да се прочуеш за една вечер, от раз! А защо не?, изръмжа Ортанс. Къде пише, че не може? Чакай малко, ти не си единствената, която се стреми към успеха. После с леко високомерен тон Лора одобри идеята й да изучава тъканите. Познавам едно момиче, което изучава различните техники за съчетаване на тъканите, как се преминава от кожа към филц, после към муселин, тя бачка за младежката колекция на Галиано. Ако искаш, мога да те запозная с нея…
	Дотук добре. Не й хареса твърде тонът на Лора, но поне като че ли наистина й съчувстваше.
	Ортанс се готвеше да й благодари, колко мило от твоя страна, когато пепелянката пръсна отровата си, прикрита под медения тон:
	— Чу ли за онази тринайсетгодишна хлапачка, която била новата кралица на модата в Ню Йорк?
	— Не… Какво да чуя?
	— Ами всички говорят за нея! Невероятна история!
	Лора направи малка пауза за поддържане на напрежението. Почука леко с пръсти по масата, сякаш свиреше „Лунната соната“.
	— Казва се Тави…
	Продължи с няколко акорда. Сол, до, ми. Сол, до, ми. Сол, до, ми.
	— Има блог с четири милиона посетители! Тя е в устата на всичко живо… Мога да ти дам адреса на блога, ако искаш.
	Ла, до, ми, ла, до, ми…
	— Пфу…
	— Близка е с всички модни дизайнери — Марк Джейкъбс, Александър Уанг, Йоджи Ямамото. Продава тениските си скъпо и прескъпо и току-що подписа първия си договор с една известна марка. На тринайсет години! Представяш ли си?
	— Пфу… — отново сви рамене Ортанс с увиснало от завист чене.
	— Млада е, не може да й се отрече.
	Нова кратка пауза за нагнетяване на напрежението. Ла, ре, фа, ла, ре, фа. Лора продължи:
	— Много по-млада от теб! Може би затова толкова се шуми около нея. Може и да не е толкова талантлива колкото теб, но е млада.
	— Давай, кажи, че съм стара, лишена от вкус, излязла от мода! — излая Ортанс. — Затова никой не ме потърси повече след откриването!
	— О, не съм казала подобно нещо.
	— Не го каза, но го намекна. Ти си царицата на лицемерите! Липсва ти дори смелостта да покажеш проклетията си!
	— Ако го приемаш по този начин… Исках само да разбера, да ти помогна, нищо повече.
	Ортанс се разбесня.
	— Ами Сури Круз? — крещеше тя извън себе си. — Сури Круз! Дъщерята на джуджето от Църквата на сциентологията и на жена му, дето никой не я знае! Нея забрави да я споменеш! На три години е вече икона! Ходи с обувки на токчета и е на прицела на светкавиците на фоторепортерите! На път е да засенчи всички законодателки на модата! В сравнение с нея твоята тринайсетгодишна хлапачка е някакво древно изкопаемо! Знаеш ли какво си ти, Лора пепелянката, ти си пасивно агресивна… От такива хора ми се повдига!
	— Каква, каква? — пелтечеше пепелянката, омазана в отровата си.
	— Пасивно агресивна… Тия са най-опасните! Омайват те, за да те клъцнат по-болезнено с широка усмивка.
	— Ама аз…
	— Да знаеш, че пепелянките аз ги мачкам! Правя ги на пихтия, изтръгвам им отровните зъби един по един, избождам им очите…
	Гневът, отчаянието и мъката, които се опитваше да сдържа от два месеца насам, я заляха с вълна от омраза и жлъч и тя на свой ред взе да пръска насъбраната отрова. Гневът, породен от илюзията, че скоро ще покори върха, ще забие своя флаг и той ще се развее над другите… Разочарованието от безмълвния телефон, болката от пренебрежението от страна на Гари и от това, че прекрасната им любовна нощ се оказа само негов реванш. Едно на едно сме, красавице, сигурно това си мислеше сега, докато се перчеше с белия нагръдник на официалния си костюм.
	Ортанс зачеркна Лора Купър от краткия списък с приятелски имена и се утеши с мисълта, че пепелянката ще се втурне да търси учебник по психология, за да разбере какво означава определението, с което я бе окичила. Приятно четене, моето момиче, води си записки и отсега нататък, като ме видиш наблизо, се скатавай!


	За щастие, до нея бе Никълъс. Верен на поста си. Прекалено несъразмерен с дългия си торс, посредствен любовник, но за сметка на това предан, надарен с творчески потенциал, изобретателен, находчив, щедър, работлив. Красиви прилагателни, които, за съжаление, не го разкрасяваха.
	Той се стараеше да я накара да забрави провала, водеше я насам-натам по партита и ресторанти. Подсвирваше от възхищение, когато тя се появеше в кабинета му. Поздравяваше я за дългото мъжко сако, препасано с широк колан, което носеше като палто върху тъмносиня рокля от стреч деним.
	— Не съм го измислила аз, свих идеята от тазседмичния брой на „Ел“… Нямам никакви идеи, за нищо не ставам.
	— Няма такова нещо… недей да говориш така — протестираше Никълъс. — Нещата отново ще потръгнат. Убеден съм!
	Но и той признаваше, че нищо не разбирал. _Un-be-lie-va-ble!_ Невероятно! — повтаряше, клатейки глава. Ядосваше се на тези хора, сваляха ти луната, след което ти обърнаха гръб, незнайно защо.
	Чудеше се как да я омае, да я разсее.
	Искала да се посвети на изучаването на платовете? Ще й намери ателие, където да стажува.
	Имала желание да спортува, за да се разтовари? Ще я запише в един клуб с прекрасен плувен басейн. Много изискан клуб, там не приемали всеки, значи, че си ги впечатлила…
	Или ти ги държиш с нещо, преведе си наум Ортанс, развълнувана, че той прави всичко възможно, за да върне усмивката на устните на мъченицата.
	Заведе я в „Уиски Мист“, клуба на лондонския елит. В картата на клуба имаше коктейл, „Ибиса Мист“, който струваше дванайсет хиляди лири.
	— Петнайсет хиляди евро за едно питие! — възкликна Ортанс, смаяна.
	— Много повече от питие — концепция — обясни Никълъс.
	— Концепция?
	— Да… Избираш „Ибиса Мист“ и… туш…
	Той забарабани тържествено.
	— Излизаш от клуба, пред теб заковава едно бентли и те откарва до летището, вземаш полета за Ибиса, оттам се прехвърляш на хеликоптер и кацаш на частен остров с личен готвач, басейн и коктейли… Симпатично, нали?
	— Има ли други такива концепции?
	— За двайсет и пет хиляди лири можеш да кацнеш до една от вилите на Хю Хефнър в Маями. Шампанско, басейн, джакузи, с щъкащи наоколо цяла армия бънита и аполоновци! Кажи ми, че животът не е хубав!
	Ортанс гледаше Никълъс с празен поглед.
	Той я умоляваше:
	— Усмихни се, Ортанс, усмихни се, не ми е приятно, когато си тъжна…
	Тя се усмихваше и жалката й треперлива усмивка напомняше повече на тъжна гримаса.
	Той я хващаше за ръка и я отвеждаше във VIP салона, с думите: сега ще се развеселиш… Ще видиш всякакви ненормалници, истински карикатури! Погледни!
	Тя повдигаше едната си вежда. На една маса бяха насипали магистрали кокаин, двойки се целуваха страстно, разголили гърди, гърмяха тапи от шампанско, чуваха се викове, крясъци на престорена радост, фалшива възбуда. Разпасани девойки, само кожа и кокали, се кикотеха шумно, истински ходещи скелети, наклепали килограми грим по физиономиите си.
	Ортанс се почувства като стокилограмова свиня.
	— Какво ще кажеш? — провикна се триумфално Никълъс. — Истински филм на Фелини, а?
	— Това ме натъжава още по-силно.
	— Почакай ме тук, ще донеса нещо за пиене… Какво да бъде за теб?
	— Един портокалов сок — отговори Ортанс.
	— О, не! Такива неща тук няма.
	— В такъв случай чаша вода.
	— Предлагат само коктейли! Сега ще ти помогнем да си върнеш мечтите и плановете. Довери ми си, преливам от идеи.
	Тя му благодари и се зачуди, защо не съм влюбена в него? Защо Гари не ми излиза от ума?
	Той непрекъснато въртеше глава наляво и надясно, поздравяваше разни познати, обещаваше _Of course! I call you._ Той познава всички, а аз никой. Аз съм Ортанс Никоя си. От две години съм в Лондон и никой не ме познава.
	Някакъв младеж се доближи до нея и я заговори, смучейки със сламка питие с цвят на тюркоаз:
	— Ти не беше ли приятелка с Гари Уорд?
	— Гари кой?
	— Не съм ли те виждал с Гари Уорд?
	— Ако е някакъв номер, за да се запознаем, няма да мине! Никога не съм чувала за този тип.
	— А, добре! Мислех, че… Защото знаеш ли, че той е…
	Тя му обърна гръб и потърси Никълъс с поглед. Той се връщаше с две чаши в ръце с разноцветни коктейли. Посочи й един ъгъл да отиде да седне. Ортанс положи глава на рамото му и попита дали не я намира прекалено дебела.
	— Кажи ми честно, защото се чувствам толкова сдухана, че ми се струва, че повече няма накъде…


	Затова тази вечер нямаше намерение да се тъпче със спагети, които носят по сто хиляди калории.
	— Защо не ядеш, Ортанс? Не ти ли харесват спагетите, които съм сготвил? — питаше Рупърт, въртейки неуморно вилицата.
	— Не съм гладна.
	— Насили се малко — настояваше Питър. — Рупърт се старае да готви, а ти капризничиш… Не е хубаво това, Ортанс, никак не е хубаво! Помисли малко и за другите! Ти не си центърът на света.
	— Не виждам с какво ще помогна на Третия свят, ако се натъпча със спагети.
	— Това не са обикновени спагети, Рупърт ги е приготвил с любов. Не е задължен да го прави.
	— Писна ми! — извика Ортанс, блъскайки чинията и разливайки чашата с евтино червено вино на ниската масичка. — Не се опитвай да ми създаваш чувство за вина, аятолах!
	Излезе тичешком и се затвори в стаята си, крещейки, че ги мрази всички. До един.
	— Какво я прихваща? — попита Том, вирвайки отново на масата краката си с проскъсаните чорапи. — Да не би да има някакъв проблем?
	Питър си слагаше още настъргано сирене и обясняваше със строг глас:
	— Смяташе, че ще я засипят с предложения за работа, след като аранжира онези витрини в „Хародс“, но остана с пръст в уста! _Niente!_ Затова, естествено, Принцесата е отвратена… Много добре, това ще й бъде за урок.
	Жан Пъпчивия хитро се усмихваше, заявяваше, че спагетите били много вкусни, и питаше дали има още, за да си досипе малко?

	* * *

	Шърли не знаеше какво да мисли.
	Виждаше как животът й се изплъзва и се колебаеше дали да го приеме като поле, осеяно с развалини, или като ново начало. Имаше усещането, че събитията се случват пряко волята й. Връхлитаха я като вихрушка. Със задача да разчистят терена.
	Вятърът помиташе щастието й. Щастие, което й бе коствало дълги години на съзидание. На всичко отгоре й предлагаше друг вид щастие, срещайки я с мъж, с когото не знаеше какво поведение да възприеме.
	Шест месеца по-рано стоеше твърдо изправена с ръце на кръста и се гордееше със себе си. Почти се хвалеше… Имаше син красавец, уравновесен, честен, искрен, умен, забавен, нежен, той бе нейната любов, нейният съмишленик. Имаше тяло, с което се гмуркаше в ледените води на езерото в Хампстед, без да кихне, нито да се закашля. Имаше фондация, на която посвещаваше времето и парите от майка си, парите, които дълго време отказваше да приеме… и любовници, когато пожелаеше да прогони зловещите демони, наследени от едно минало, което не разбираше напълно, но не отхвърляше, казвайки си, аз съм такава, каквато съм, и какво от това… Всички имаме своите демони.
	Нека този, който не крие в пазвата си нито едно, макар и микроскопично дяволче, първи хвърли камък по мен…
	Отне й толкова време, докато си създаде това щастие, докато го изгради със собствените си ръце, докато го закрепи и украси с фризове, гирлянди и го подпре с красиви и яки греди… и ето че с един ритник животът срина любимото й творение.
	Сякаш щастието бе нещо ефимерно.
	Сякаш бе само етап, момент на отдих, преди да застане очи в очи със следващото изпитание…
	Цялата работа тръгна от въпросите на Гари за баща му, които я свариха неподготвена, докато стоеше до миялната една вечер в кухнята. Бе доловила как Господин Живот се доближава, слага ръка на рамото й, предупреждава я, бъди готова, драга моя, назрява разправия и се надига буря. Тя бе посрещнала удара като очукан от ударите боксьор. Бе свикнала с мисълта, бе позагладила ъглите, отстранила бодлите и бе отгледала една прекрасна кадифена роза с дълго стебло, пръскаща нежно ухание. Всичко това й бе струвало усилия и труд. Бе се трудила върху себе си, научила се бе да не се вкопчва на всяка цена, да проявява разбиране, да се усмихва, да се усмихва и да проявява разбиране…
	И да започва отново и отново.
	След това дойде пътуването до Шотландия. Не й се понрави, че научи за него от съобщението, записано на телефонния секретар. Звънял ми е в момента, в който съм била заета, не съм била в състояние да му отговоря и той го е знаел… Бягал е от мен, точно така, бягал е от мен.
	Ненадейната поява на Гари тази сутрин в апартамента й… Кесията с кроасани, хвърлена на леглото с вика: „Не той! Не той!“.
	И накрая, внезапното му отлитане за Ню Йорк.
	Този път получи съобщение на мобилния. Ненавиждаше тази съвременна технология, която позволяваше на мъжете да се изнижат необезпокоявани. Пак на тях бе отредена ролята на положителния герой.
	Бележката, написана от Гари, звучеше благородно и красиво.
	Само че не й допадна. Не й харесваше синът й да говори като мъж.
	„Шърли…“
	Позволяваше си да я нарича по име! До този момент не я бе наричал по име.
	„Отлитам за Ню Йорк, там ще изчакам решението дали ще бъда приет в Джулиард Скул. Не искам да оставам тук. Случиха се доста неща, които не одобрявам…“
	Какви ли са тези „доста неща“? Срещата с баща му? Оливър в леглото й? Някаква история с момиче? Нова кавга с Ортанс?
	„Стара майка е в течение. Тя ще ми помага за начало…“
	Допитал се е до стара майка, така излиза. Стара майка е дала съгласието си.
	„Имам нужда да живея сам. Ти беше идеалната майка, достойна за възхищение, беше ми и майка, и баща, възпита ме с мъдрост, с такт и чувство за хумор, за което ще ти бъда вечно признателен… Ако съм станал такъв, какъвто съм, заслугата е изцяло твоя и затова ти благодаря. Дойде време да си тръгна и ти трябва да ме оставиш да го сторя. Вярвай в мен. Гари.“
	Готово! Беше отпратена само с няколко реда.
	Имаше послепис.
	„След като се установя, ще ти съобщя адреса и телефонния номер. Засега можеш да ми пишеш имейли. Редовно ги преглеждам. Не се безпокой. _Take care_…“
	Край на съобщението. Край на щастливото време. По-щастливо, отколкото с който и да е мъж.
	И какво ще правя отсега нататък?, мърмореше си тя, следейки с поглед автомобилите по улицата, минувачите, борещи се с вятъра, който обръщаше чадърите им, входа на метрото, поглъщащ забързаните тъмни мравешки колони от дребни човечета. Дъждовни и житейски бури и вихрушки.
	Животът не обича покоя.


	На сцената се появи Оливър.
	С вида си на скромен крал, с гръмогласния си смях на нежен ненаситник…
	Смях, който обхващаше няколко октави, който преливаше от думи, лееше се като шумен и весел поток и завладяваше всичко наоколо. Чуваше се отдалеч, беше заразителен, направо да му завидиш и да си кажеш, какъв щастлив човек!
	А и начинът му да се люби, както се меси хляб — с невероятна обич…
	Ръцете му я галеха, мачкаха я, вливаха в нея обещания за мир за света и за мъжете и жените, които се обичат…
	Нежните му плахи, изпълнени сякаш с почтителност и уважение целувки, докато в душата й неотклонно напираше желание, следа от стара рана, която искаше пак да се отвори, да се излее… Не така, не така… Тези думи постоянно се сблъскваха с целувките на Оливър, с учудения му, благ поглед, с прегръдките му, в които тя се мяташе, очаквайки нещо друго, което не дръзваше да изрече.
	Което не знаеше в какви думи да облече.
	Въртеше се в кръг. Нервирана. Искаше да го нарани, да го раздразни като тореадор, който обстрелва бика с разноцветни стрелички, но той й разтваряше широко обятията си, разтваряше й живота си, за да се настани в него.
	Той искаше душата й.
	А именно душата й бе голямата й грижа.
	Не искаше да я дели с никого. Нямаше вина за това.
	Научила се бе да се отбранява, да раздава удари, никога не се бе учила да се отдава. Даваше, броейки монетите, недоверчива като бакалка, която връща рестото до стотинка и не признава кредита.
	Позволяваше да я прегръща, да я слага на голямото легло, правеше всичко възможно да го следва, да говори на неговия език, след което ставаше, побесняла, четкаше косата си, докато кожата на главата й се разкървави, вземаше врял душ, пускаше ледена вода, стиснала зъби, се търкаше безмилостно с ръкавицата от конски косми, гледайки го мрачно.
	Той си тръгваше. Щял да дойде пак довечера да я заведе на концерт, прелюдии от Шопен, нали се сещаш, твоят любим опус 28, след което ще отидем да вечеряме в ресторантчето на „Примроуз Хил“, което открих онази вечер на връщане от запис, и ще се наслаждаваме на Лондон отвисоко, ще пием хубаво, отлежало френско вино, бургундско или бордо, ти какво ще пиеш, защото аз харесвам и двете, заключаваше той, пускайки веселия си гръмък смях.
	Той я подушваше, преди да тръгне. Имам нужда да те подуша, хм… ухаеш прекрасно, тя го отблъскваше, пъдеше го, смеейки се, за да прикрие неудобството си.
	Подпираше се на вратата. Вдигаше очи към небето. Най-после сама! Господи, каква лепка!
	Махна се, отиде си. Разбра, че тя не го обича…
	Повече нямаше да се върне.
	Едва се сдържаше да не се втурне след него по стълбите и да го настигне.
	Значи… го обичам, дивеше се тя на глас. Това ли е любовта? Имам предвид истинската любов? Дали трябва да започна да се уча да обичам? Да го обичам, него? Да се откажа от тези схватки, от които излизам невредима, за да се сблъскам с друга, много по-страшна опасност? Опасността да обичаш някого с цялото си сърце и душа? А моят гняв… на него дали ще му понесе? Дали ще се съгласи да се свие в някой ъгъл? Ще се наложи ли да се освободя от него? Как да постъпя?
	Стоеше като вкопана на улицата, опряла гръб на витрината на една книжарница „Уотърстоун“ на „Пикадили“, взирайки се в минаващите край нея хора, чудейки се как ли се справят, задават ли си и те същите въпроси, да не би да съм болна, луда, изкривена, прекалено нерешителна…
	Хапеше върховете на пръстите си, удряше глава с юмруци, повтаряйки безспир защо, защо?
	На всяка цена трябва да говоря с Жозефин. Направо, без шикалкавене. Да й призная за случилото се. За слънчевия удар, който предшества бурята…
	Когато Жозефин й бе заговорила за сърдечния си разговор с полицейския следовател Гарибалди, тя бе прихнала, разсмяла се бе с един смях, прекалено внезапен, за да е искрен, бе иронизирала Вълшебния принц и бе яхнала Чукащия принц… Сега си признаваше, че от думите на Жозефин сигурността й се бе пропукала.


	Жозефин бе заета с почистването на дясното ухо на Дю Геклен, когато телефонът звънна. Отит, бе заявил ветеринарят, пускайки болезненото ухо на кучето, ще има нужда от ежедневни грижи. Затова сутрин и вечер тя почистваше ухото с антисептичен разтвор и пръскаше в розовата ушна мида жълт облак противовъзпалителен разтвор. Дю Геклен стоически не помръдваше и се взираше в нея с единственото си око, сякаш й казваше, търпя всичко това само защото идва от теб… Иначе отдавна да съм пуснал зъби!
	Жозефин целуна кучето по носа и вдигна телефона.
	— Жозефин, трябва да говоря с теб, спешно е… — въздъхна Шърли.
	— Някакво голямо нещастие ли се е случило? — попита Жозефин, чувайки сериозния глас на приятелката си.
	— Нещо такова.
	— Значи, трябва да седна…
	Избра един стол наблизо, за да стига с крак до Дю Геклен и да масажира корема му. Той се бе излегнал по гръб в очакване, защото молеше за прошка за лошия поглед, с който я гледаше преди малко.
	— Давай, слушам те.
	— Струва ми се, че съм влюбена.
	— Но това е чудесно! Как изглежда? — попита Жозефин с усмивка.
	— Там е работата…
	— Аха… — каза Жозефин, която веднага се сети за мъжа в черно. — Брутален, непредвидим, заплашва те?
	— Не, тъкмо напротив.
	— Искаш да кажеш, че е нежен, мил, добър, прекрасен… Ръцете му лекуват, очите му те прегръщат, слуша те с внимание и ти се подмокряш само като те погледне?
	— Точно така — потвърди Шърли мрачно.
	— Но това е прекрасно!
	— Ужасно е!
	— Ти не си наред!
	— Не ми казваш нищо ново. Затова ти се обаждам! О, Жо, помогни ми!
	Жозефин оглеждаше кухненската маса — истинска манипулационна: мръсни памуци, отворени шишенца, намачкани хартиени кърпички. Да не забрави да измие термометъра, Дуг нямаше температура.
	— Знаеш, че не разбирам много от тези неща — кротко напомни Жозефин.
	— Напротив, всичко ти е ясно… Миналия път, когато си говорихме, а аз се правех на духовита, ти ми каза такива красиви неща. Ти обичаш със сърце, с душа и тяло. А аз не зная как да обичам. Страх ме е да го пусна, страх ме е да не ме ограби, страх ме е…
	— Давай, отпусни се, говори.
	— Страх ме е да не изгубя силата си… Силата, която ми е дадена по рождение. Когато застана пред него, губя ума и дума. Другите мъже не са такива.
	— А, така ли? — учуди се Жозефин.
	— Обзема ме желание да го захапя!
	— Защото търси другата Шърли, която ти отдавна си изгубила от поглед. А той веднага я е открил.
	— Също като теб ли?
	— Разбира се, затова те обичам.
	— Нищо не разбирам… А аз не я познавам.
	— Замисли се за тази, която си била, преди животът да те принуди да влезеш в сегашната ти роля, върни се към момиченцето Шърли… Винаги научаваме по нещо, когато поразпитаме момиченцето.
	— Не ми помагаш много…
	— Защото не желаеш да ме чуеш.
	— Яд ме е на себе си, как ме е яд само!
	— За какво?
	— За това, че съм толкова смешна, че не мога да се справя с това положение, толкова съм смотана! Щастлива съм и в същото време съм бясна. Толкова пъти съм си обещавала да не се влюбвам…
	Жозефин се усмихна.
	— Ние не решаваме тези неща, Шърли, те ни връхлитат ненадейно.
	— Не сме длъжни да се подчиняваме на вихрушката!
	— Опасявам се, че вече е късно.
	— Така ли смяташ? — попита Шърли уплашено.
	Направо оставаше без глас. Беше като смазана. Като ударена по главата с тежък предмет.
	Оказваше се, че трябва да се промени изцяло. Да промени мисленето си, чувствата си, да разчисти място за душата. Да промени навиците си. Както знаем, навиците не се променят просто като ги метнеш през прозореца. Трябва да ги разплиташ бримка по бримка. Да престанеш да се страхуваш, когато любовта прелее, когато от физическо харесване се превърне просто в любов. Когато грабне сърцето, тялото и душата.
	Ще се науча на себеотдаване…
	С надеждата, че себеотдаването не е някаква хитрина на душата, за да офейка.

	* * *

	Филип лежеше неподвижно, потънал в мислите си. Доти спеше, свита в другия край на леглото, и той долавяше лекото й равномерно дишане. Чувстваше се още по-самотен. Каза си, че всъщност винаги е бил самотен. Че за него самотата е нещо естествено…
	Че всъщност не е страдал от това състояние.
	Но ето че изведнъж сега, посред нощ, самотата му се стори непоносима.
	Прекрасният му апартамент, картините, произведенията на изкуството, успехите му… Всичко това се оказваше ненужно.
	Все едно целият му живот беше ненужен…
	Непоносим.
	В душата му внезапно зейна бездънна пропаст, от която му се зави свят, сърцето му замря. Стори му се, че полита надолу в пропастта и пропадането няма край.
	Каква полза да живее човек… запита се той, ако не живее за нищо? Ако да се живее, означава единствено да трупаме ден след ден и да си казваме, както твърдят мнозина, че не усещаме как се изнизва времето… В ума му проблесна картината на един равен, тих живот, устремен към нищото, и друг един, осеян с неравности и несигурност, в който човек полага усилия да стои изправен, бори се, за да се закрепи. Странното бе, че това, което го изпълваше с ужас, бе първата картина.
	Познаваше бездънната пропаст.
	Тя все по-често се разтваряше пред него, винаги посред нощ, винаги под акомпанимента на равномерното дишане на спящата Доти. Предишните нощи започваше да се върти в леглото, случваше се дори да протегне ръка към нея и съвсем леко да я прегърне, за да не я събуди, за да не се налага да разговарят, искаше само да я докосне, да намери в нея опора и после да се унесе в сън.
	Този път пропастта беше много по-дълбока и по-огромна и Доти не можеше да му помогне.
	Плъзгаше се неудържимо надолу.
	Напъваше се да извика, но от устата му не излизаше никакъв звук.
	За миг пред очите му проблесна картината, изобразяваща борбата за живот, и той се запита дали притежава смелостта да се бори за живота. Да участва в тази вечна надпревара на човечеството със съдбата. Ще умра, помисли си той, ще си отида, без да съм проявил нито капка смелост или решителност. Ще съм се задоволил да вървя послушно по определения ми житейски път: раждане, училище, блестящо образование, хубав брак, красиво дете и…
	И… да съм взел поне едно решение, което да изисква мъничко смелост?
	Не.
	Не съм смел човек. Работил съм, печелил съм пари, но никога не съм рискувал. Дори в любовта. Заявявам, че обичам, но без да ми струва каквото и да е.
	Почувства как го залива вълна на ужасяващ страх, сърцето му се сви, изби го ледена пот.
	Хем стоеше на ръба на пропастта, хем се плъзгаше надолу, без да може да спре.
	Стана тихо, отиде до банята да изпие чаша студена вода и се видя в огледалото. Влажно слепоочие, широко отворени очи, празен и същевременно силно уплашен поглед… Ще се събудя, сънувам кошмар. Не, беше буден, след като пиеше вода.
	Животът ми минава покрай мен, а аз не се помръдвам…
	Ужасът отново го сграбчи с пълна сила. Пред паникьосания му поглед се нижеха еднообразни дни и нощи, в които не се случваше нищо, в които той не правеше нищо… Нямаше представа как да прогони смразяващото го видение.
	Облегна се с две ръце на умивалника и се взря в лицето на мъжа от огледалото. Струваше му се, че образът постепенно се разпада, размива се, избледнява…
	С разтуптяно сърце едва дочака денят да се процеди през завесите.
	Първите улични шумове…
	Раздвижването в кухнята. Ани приготвяше закуската, отваряше вратата на хладилника, изваждаше бутилката с мляко, портокаловия сок, яйцата, бурканчетата конфитюр, провлачваше крака, обути в мишосиви терлици, слагаше масата, купичката с корнфлейкс за Александър.
	Доти стана, облече пуловер върху розовата си пижама и излезе на пръсти от стаята, без да го събуди, затваряйки леко вратата.
	Поздрави Бека с добро утро в коридора.
	И той също трябваше да става.
	Да забрави кошмара.
	Нямаше да го забрави, сигурен беше, знаеше го.


	Сутринта прекара в кантората, после обядва в „Улзли“ с приятеля си Станислас. Разказа му за нощните си страхове. Сподели, че се чувства нещастен и ненужен. Станислас възрази с думите, че няма ненужни хора и че има причина да сме тук на земята.
	— Случайност не съществува, Филип, всичко си има причина. Станислас си поръча още едно кафе, силно, и добави, че щял да я открие. Едва тогава щял да се почувства щастлив. Дори нямало да се запита дали е щастлив, защото щяло да бъде очевидно, а на него търсенето на щастието му се струвало неоснователно, неуместно, безполезно, едва ли не идиотско. И Станислас цитира свети Павел: „Господи, остави ме на земята, докато смяташ, че има нужда от мен“.
	— Ти вярваш в Бог? — замислено го попита Филип.
	— Само когато ми отърва — отговори Станислас с усмивка. Вечерта се прибра вкъщи, Доти и Александър бяха отишли да плуват, Ани си почиваше в стаята си, Бека беше в кухнята. Решила бе да сготви супа от тиква. Бе сложила тиквата в умивалника и я поливаше с вряла вода, за да омекне кората и да я обели по-лесно.
	— Вие умеете да готвите, Бека? — попита Филип, наблюдавайки я. Тя стоеше, гордо изправена. Погледна го, усмихна се широко и Филип долови леко раздразнение и високомерие в блесналия й поглед.
	— Защо сте толкова учуден? — отвърна тя, продължавайки да полива тиквата с вряла вода. — Вероятно защото нямам дом ли?
	— Не исках да кажа това, Бека, и вие отлично го знаете.
	Тя остави тенджерката, взе един остър нож и зачака кората да поомекне.
	— Внимавайте да не се порежете — додаде обезпокоено Филип.
	— И защо трябва да се порежа? — отвърна Бека все така високомерно, без да го изпуска от очи, предизвиквайки го да й отговори.
	Носеше сива рокля с голямо, украсено с дантела деколте и перлен гердан.
	— Много сте елегантна, Бека — отбеляза с усмивка Филип, пренебрегвайки предизвикателния й въпрос.
	— Благодаря — отвърна Бека с поклон и с все така блеснал от раздразнение поглед.


	Трябваше да залъже с нещо ръцете си, иначе сърцето й започваше да бие като камбана. А когато се разхлопаше, сърцето й я тласкаше неизменно към нещастието, връхлитаха я черни мисли, от които я избиваше на плач. Ако имаше нещо, което не понасяше, то бе да се самосъжалява и да рони сълзи за незначителната си личност. Според нея, сравнена с други хора по света, далече по-нещастни от нея, незначителната й личност щеше да се окаже съвършено безинтересна. Сутринта, когато се събуди, си пусна малкото радио, което държеше под възглавницата си, за да запълва часовете на безсъние, и чу, че един милиард хора по света умират от глад. Още по-страшно: ежегодно техният брой нараствал със сто милиона… Бе обърнала очи към сивото утро, което се процеждаше през тънките бели пердета, и бе промърморила, гаден живот, гадни пари!
	Отиде до магазинчето на ъгъла, където продаваха биопродукти, и купи една тиква. Защото беше кръгла, бузеста, оранжева и щеше да стигне за всички. Щеше да сготви супа за вечеря. Да залъже с нещо ръцете си… Да се съсредоточи върху най-дребните подробности, докато готви, за да забрави нещастието, което помнеше в най-малки подробности.
	Миналата нощ любовта й пак я посети.
	Тя протегна ръце, решила, че идва да я отведе, защото бе готова да го последва. Не очакваше нищо от бъдещето, затова най-добре да си замине веднага. Щеше да се получи като в оня филм с Джийн Търни и Рекс Харисън, когато призракът на отдавна починалия любим идва да прибере сивокосата и набръчкана г-жа Муир, а в края на филма тя изведнъж се подмладява, хваща го за ръка и двамата се отдалечават, окъпани в светлина… Красиви като влюбени младежи. Понякога мъртвата й любов идваше посред нощ, будеше я. Беше точно такъв, какъвто го помнеше, красив, млад, буен. Напомняше й, че е стара и самотна. Тя се задушаваше, искаше да се освободи от тялото си и да се хвърли в обятията му…
	Беше остаряла, но любимият й бе останал млад и жив. Нейният отдавна мъртъв любим… същият, който я въртеше във въздуха в ритъма на танца, вдигаше я толкова високо, че тя сякаш порастваше… С поглед я издигаше в собствените й очи… Двамата заедно създаваха прекрасни балети, в които се редуваха чудни фигури, скокове, антреша, фуете, и животът бе прекрасен и велик, и тя не се боеше от старостта и самотата.
	Но един ден той си замина.
	Нямаше вече кой да я вдига във въздуха, да докосва сърцето й, да й създава чувство за обвързаност, за близост. В такива моменти все по-силно се убеждаваше, че не представлява нищо… Ударът я улучи право в сърцето. Бум! Тя умря. Никой не забеляза, но тя знаеше, че кръвта й бавно изтича. Невидима рана, рана, за която не можеше да говори открито, да открои огромното й значение, защото подобно нещо се случваше на всички. Затвори се в себе си.
	Продължаваше да губи кръв.
	Гордо изправена, смъртнобледа, ужасно дребничка. Накрая се озова на улицата, в инвалидна количка. Стара, нещастна. И съвсем обикновена Обикновена с обикновеното си нещастие, което застигаше всички наоколо. Ненужна. Все едно бе задължително да си млад и скоклив и преизпълнен с планове, за да служиш за нещо, да бъдеш част от живота. Стари и сковани, хората все пак продължават да живеят.
	Приличаше на тиквата в умивалника. Бе омекнала и мълчаливо се оставяше да я белят. Докато срещна Александър в парка…


	Тази нощ любимият дойде.
	Каза, че той е изпратил Александър и Филип при нея. За да не бъде повече сама. Обясни й, че все още може да бъде полезна на земята, да не губи надежда. Била сърцата жена, затова трябвало да се надява, да се бори. Отчаянието било равносилно на предателство. Да се отчае човек, било най-лесното. Да се оставиш да полетиш по нанадолнището, било естествената реакция на слабохарактерните хора.
	И пак си бе тръгнал — без нея.


	Въздъхна и обърса очи с опакото на ръката си.
	Беше изплакала всичките си сълзи, но й остана навикът да проверява дали по страните й няма да се търкулнат една-две твърди като камъчета и да издрънчат тихо в умивалника.
	Въздъхна отново и угаси искрата на раздразнение в очите си.
	Обърна се към Филип.
	— Тази нощ сънувах странен сън…
	Извади тиквата от мивката и внимателно се зае да я бели, за да не изцапа красивата си сива рокля. Не искаше да слага престилка. Напомняше й за жените, които раздават храната в приютите за бедняци… Носеха престилки и с препълнен черпак пльоскаха в чиниите гнусната каша.
	Кожата беше дебела и твърда. Ножът все се отплесваше. Съветът, който й бе дала продавачката, се оказа поредната шашма. Понеже никой не искаше да купува тиквите й, внос от Аржентина, по думите й торени с хубав органичен тор, ме баламоса с попарването с вряла вода. И аз й повярвах. Толкова ми се щеше да й повярвам…
	Филип пристъпи, взе дъска и нож и предложи, оставете на мен, необходима е силна мъжка ръка, за да съблече тази дебелана.
	— А вие много ли сте събличали досега? — осведоми се Бека с усмивка.
	— Тази ми е първата, но ще я накарам да го стори…
	— С яката си мъжка десница?
	— Точно така.
	Режеше тиквата на тънки резени, които редеше на дъската и които се белеха изключително лесно. Хващаш здраво резена и ножът не се плъзга и не отскача. Почистиха ножа от полепналите по него семки, махнаха ги и от пръстите си, опитаха няколко, изкривявайки устни в неодобрителна гримаса.
	— И сега какво следва? — попита той, горд от постижението си.
	— Слагаме резените в тенджера да се варят с малко мляко, солено краве масло и нарязан лучец. От време на време разбъркваме и чакаме да станат готови. Продавачката ми обясни, че ако попаря тиквата с вряла вода, кората й ще омекне.
	— И вие й повярвахте.
	— Исках да повярвам.
	— Продавачите по принцип говорят какво ли не, само и само да пробутат стоката си.
	— Имах нужда да й се доверя заради съня, който сънувах тази нощ.
	— Тъжен ли беше?
	— О, не! Всъщност не беше сън. Моят любим ме посети. Той идва понякога нощем, докосва ме, надвесва се над мен, чувствам го. Съвсем леко отварям очи. Сяда до мен и ме гледа с любов и разкаяние. Гледали ли сте филма „Духът и г-жа Муир“?
	— Да, много отдавна… Беше включен в цикъл творби на режисьора Джоузеф Манкиевич, прожекциите бяха в Латинския квартал.
	— Както и да е… Та, значи, той се появява. Също като капитана от филма.
	— А говорите ли с него?
	— Да. Също както във филма, ви казвам. Говорим си за доброто старо време. И за вас… Той твърди, че съм ви срещнала благодарение на него. Навремето много обичаше да се изтъква, мислеше, че без него съм изгубена. Имаше право до известна степен… Аз го слушам да говори и съм щастлива. Чакам да ме отведе. Само че той си тръгва сам. А аз оставам да тъгувам. Затова отидох да купя тиквата и да сготвя супа, искам да си намеря занимание.
	— А се оказа, че не можете да я обелите.
	— Може би защото мислите ми все още бяха заети с него, не можех да се съсредоточа изцяло в беленето. Подобни дейности изискват много внимание.
	Тя тръсна глава, сякаш да прогони съня, и добави тихо с тънък глас, без капка високомерие и гняв:
	— Чудя се защо ви разказвам всичко това.
	— Защото е важно и защото сте развълнувана.
	— Може и така да е.
	— Всички си имаме своите лоши сънища… те ни издебват нощем, когато свалим гарда.


	И Филип направи нещо невероятно. Нещо абсолютно непредсказуемо. После се чудеше как е могъл да го стори. Как се е престрашил. Седна на един стол, докато Бека запържваше лука до златисто, разбърквайки го с дървена лъжица.
	Разказа й среднощния си кошмар.
	— И аз сънувах тази нощ, Бека. С тази разлика, че беше сън наяве, бях буден. По-правилно е да кажа, че се разлюлях от тревога от глава до пети.
	— Уплашихте се, защото се видяхте стар и самотен.
	— И никому ненужен. Беше ужасяващо. Но не беше сън, беше констатация, която ме вледени от ужас.
	— Значи, вие сте били духът — отвърна Бека, продължавайки да бърка с дървената лъжица.
	— Дух в собствения си живот… Дух от плът и кръв. Ужасно е да се видиш като дух.
	Той потрепери и се сви.
	— Значи, огромната любов на Доти не може да се пребори с този страх така ли? — добави Бека и се зае да пуска един по един тънките оранжеви резени в тенджерата.
	— Не…
	— Знаех си. Като ви гледам, застанал до нея, ми се виждате прекалено блед. Тя ви обича, а вие не поемате нищо от любовта й.
	Тя добави сол, пипер и започна да разбърква с голямата лъжица. Мачкаше тиквата, която бавно се разтапяше, образувайки оранжеви мехурчета, които се пукаха при допира със стените на съда.
	— Любовта не ви придава цвят.
	— А иначе обичам една жена… но нищо не предприемам.
	— Защо?
	— Не знам. Чувствам се стар… изхабен.
	Тя чукна по печката с опакото на лъжицата и възкликна:
	— Не говорете така! Нямате представа какво значи да си наистина стар.
	— Едва тогава имаме право да се чувстваме ненужни, тъй като никой не ни обръща внимание, тогава сме едно нищо. Никой не ви чака вкъщи вечер, не се интересува как е минал денят ви, дали ви болят краката от тесните обувки, в които сте били цял ден… Преди това обаче има толкова неща за вършене. Нямате право да се оплаквате.
	Тя го изгледа строго.
	— От вас зависи какво ще сторите с живота си.
	— И как да постъпя? — попита той, поглеждайки я заинтригувано.
	— Знам как — отговори Бека, без да престава да бърка с лъжицата. — Знам толкова неща за вас. Наблюдавам ви… гледам как живеете.
	— Без да ми казвате нищо.
	Тя се усмихна дяволито.
	— Не трябва да се разкрива всичко на момента. Трябва да се изчака другият да е готов да ви изслуша, иначе думите се разпиляват като камъчета в празното пространство.
	— Ще ми кажете ли някой ден?
	— Ще ви кажа, обещавам.
	Тя остави лъжицата върху тенджерата и се обърна към него.
	— И къде живее любимата жена?
	— В Париж.
	— Тогава заминавайте за Париж, за да й кажете, че я обичате.
	— Тя го знае.
	— Значи, сте й го казали?
	— Не. Но тя го знае… и…
	Той млъкна, сякаш тежките думи, с които трябваше да обясни, го дърпаха назад. Тя е сестра на съпругата ми Ирис… Ирис умря и Жозефин умря заедно с нея. Сега трябва да я изчакам да се върне към живота, това е в общи линии.
	— Много ли е сложно? — прозря Бека, която следеше мислите му зад свъсените му вежди.
	— Да.
	— И затова не бива да повдигате темата?
	— Вече казах доста, струва ми се, не смятате ли? В моето семейство не сме от приказливите. Никога не говорим. Многословието е признак за лошо възпитание. Запазваме нещата за себе си. Натикваме ги дълбоко в някой ъгъл и ги заключваме. И на вашето място се появява друг човек, който винаги постъпва както е прието и никога не се оплаква… Друг човек, който постепенно ви задушава.
	Бека потегна ръка и я постави върху скръстените му ръце на масата. Прозрачна, набръчкана ръка, с изпъкнали сини вени.
	— Прав сте. Много се разприказвахме. Но да се говори, е хубаво. На мен ми подейства добре… Може би това бе причината той да дойде тази нощ. За да си поговорим двамата с вас. Посещенията му винаги са премислени.
	Тиквата започна да прави мехурчета, които бълбукаха и понякога изскачаха от тенджерата, оцветявайки в оранжево белия емайл на печката. Бека се извърна да намали огъня и обърса ръце.
	Той продължаваше да седи на масата, сключил пръсти.
	— Тиквата не мирише особено приятно, Бека.
	— Става много вкусно, ще се убедите. Ще добавя лъжица прясна сметана и ще видите колко добре ще хапнем… Едно време често готвех такава супа.

	* * *

C>
	Заля я вълна на ужас. Бе изцяло в неговата власт. Той държеше всичко в ръцете си: бъдещето й, живота й. Внезапно страхът й отстъпи, пометен от неистово, огромно, разрушително желание. Искаше само едно: да го почувства в себе си. Искаше да я обладае, да я притежава, да я изпълни с мъжествеността си, преодолявайки последните й защитни прегради.
	Разтвори се и той я повали, грабвайки устните й в разтапяща, влажна и лакома целувка. Тя уви крака около кръста му, принуждавайки го да проникне колкото може по-дълбоко в нея, за да предизвика невъздържаното удоволствие, към което се бе устремило цялото й същество.
	Но той отказа да я задоволи толкова бързо и продължи да я мъчи, движейки се бавно напред-назад, налагайки собствения си ритъм. Всеки тласък извикваше в нея ново, още по-замайващо усещане от предишното и я изстрелваше все по-нависоко. Той я принуди да го моли, да стене, да остави сълзите да потекат по страните й и едва след като се остави напълно на неговата милост, той я ощастливи, прониквайки в нея с дълбоки тласъци, които я доведоха до неописуем екстаз, докато самият той потъваше все по-дълбоко и по-дълбоко, заслушан в дивия и ликуващ вик, който бе извикал на бял свят.
C$
	Дьониз Тромпет, другояче казано Тромпетистката, отпусна ръце и книгата падна в скута й. „Интимни договорки“ от Шери Томас. Люлеенето на метрото бе в съзвучие с движещите се тела на двамата герои — Филипа Роулънд и лорд Тримейн бяха осъзнали любовта си и разбрали, че са родени един за друг, се бяха любили без задръжки. Доста време им бе нужно, докато стигнат до това прозрение! Но вече нямаше капка съмнение. Щяха да заживеят заедно и да им се народят прекрасни деца. Гордата Филипа нямаше повече да се бунтува, а лорд Тримейн, сразен от любовта, щеше да се откаже от отмъщението.
	Прочете отново сцената, наслаждавайки се на всяка дума, и когато стигна до _… прониквайки в нея с дълбоки тласъци, които я доведоха до неописуем екстаз_, неволно се сети за Брюно Шавал.
	Той пристигаше, настаняваше се в стола насреща, слагаше пред нея цвете, луксозен шоколад, вейка, откъсната от някой храст в парка Монсо, и се вторачваше в нея с внимателен и властен поглед. Интересуваше се как е, добре ли е спала, какво е гледала по телевизията снощи, не е ли имало навалица в метрото сутринта? Сигурно трудно понасяте хората, които се блъскат и ви притискат отвред, вие сте толкова крехка…
	Изразяваше се като в книгата, която четеше в момента.
	Тя попиваше всяка негова дума, за да ги запомни и да си ги повтаря, след като той си тръгне.
	Шавал не се застояваше, заявяваше, че г-н Гробз го чака в кабинета си, и се надигаше от стола, хвърляйки й последен изгарящ поглед. Сърцето й започваше да блъска в гърдите. Едва успяваше да прикрие треперещите си ръце. Грабваше химикалка или кламер, навела глава, за да скрие пламналите си страни, и промърморваше някоя глупост. Също като в книгите, които четеше: _Цялата гореше, след миг я обливаше студена пот от глава до пети. Едва дишаше. Той стоеше, изправил рамене, кръстосал небрежно дългите си крака. Напомняше на Микеланджеловия Адам в целия си блясък, слязъл от тавана на Сикстинската капела, облечен в съвършено скроено сако, дело на някой шивач от Савил Роу. Усмивка на хищник. Тъмнозелени очи, сякаш от уралски малахит. Погледът й трудно се откъсваше от загорялата от слънцето кожа, която се виждаше през отворената яка на бялата риза. Широкоплещест, дълги и мускулести ръце. А когато се наведеше да я заговори, долавяше горещия му дъх в косата си…_


	Завиваше й се свят всеки път когато влезеше при нея. Тръпнеше в очакване на нежния полъх, който стопляше цялото й тяло.


	_Обичаше го. Това откритие не се наложи в съзнанието й внезапно като лятна буря, а по-скоро като продължителен пролетен дъжд. Страдаше мъченически всеки път когато той си тръгваше. Желаеше го с цялото си същество…_


	В службата всички го наричаха Шавал, но тя научи малкото му име. Това бе нежната тайна, която заключи в сърцето си. Брюно. Брюно Шавал. Брюно, Брюно, шепнеше вечер в леглото си, очаквайки да дойде сънят, облечена в бяла нощница в стаята си на последния етаж. Сънуваше как я грабва и я полага на меко и удобно легло, покрито с плътна кадифена кувертюра в царско синьо, украсена със златни шевици. Отгатваше… _твърдата изпъкналост, която се очертаваше под панталона му и караше женствеността й да се стреми неудържимо към тялото му, дарявайки му най-съкровеното, най-ценното си притежание, изцяло покорена на желанието му._


	Метрото спря на станция „Курсел“. Дьониз Тромпет слезе от вагона, преди това прибра книгата в чантата си, която стискаше здраво под мишница от страх някой нехранимайко да не я изтръгне от ръцете й.
	Мина през въртележката, щастлива и тъжна същевременно. Щастлива, че за няколко секунди бе надникнала в една страстна, бурна връзка, и тъжна, защото никога нямаше да изпита това сливане в едно на чувства и сетива. Никога нямаше да има красиви деца и лорд Тримейн никога нямаше да я забележи. Не й е било писано…
	Ти си на петдесет и две, Дьониз, повтаряше си тя, докато се качваше по стълбите на метрото и прибираше в найлоновата обложка абонаментната си карта за цялата градска мрежа. Виж се, отпусната плът, набръчкано лице, не е останало нищо, което да вдъхне любовни чувства на който и да е мъж, минало ти е времето. Забрави за тези трепети. Не са за теб.
	Това си нареждаше всяка вечер, докато се събличаше в тясната баня на апартамента на улица „Пали-Као“ в Двайсети район.


	И все пак той редовно я посещаваше.
	Беше изникнал ненадейно един ден.


	_С красивата си външност беше разведрил студената, навъсена зимна утрин и внезапно надигналото се желание я замая. Топлина заля лицето й. Мозъкът й сякаш престана да действа и сърцето й бясно се разтуптя. Въздухът се бе сгъстил и дишането й се затрудни. Той я завладя изцяло и без остатък, отвъд всички граници на благоприличието._


	Имал среща с г-н Гробз и сбъркал вратата. Бе спрял за миг на вратата, осъзнавайки грешката си, бе се извинил, покланяйки се като истински джентълмен.


	_Тя бе подушила дискретно парфюма му, съчетание от сандалово дърво и лимонова кора, така ухаеше щастието в нейните представи._


	Бе му показала къде се намира кабинетът на г-н Гробз и той си бе тръгнал неохотно.
	Оттогава започна да я обикаля, оставяше на бюрото подаръче, въртеше се наоколо, замайваше главата й с уханието си на сандал и лимон. Също както в романите, въздишаше тя, също както в книгите! Същата осанка, същият нежен и натрапчив парфюм, същата бяла риза с отворена яка и триъгълник загоряла млада кожа, същата премерена и изтънчена сдържаност. Животът й се превръщаше в роман.


	— _Кажи, на кого принадлежиш, Дъониз?_
	— _На теб, Брюно, на теб…_
	— _Колко е нежна кожата ти… Защо досега не си се омъжила?_
	— _Чаках теб, Брюно._
	— _Чакаше мен, скъпа моя нежна душичке?_
	— _Да — въздишаше тя, свеждайки поглед към чатала му, почувствала през сивия му панталон подутината, която я заля с вълна от желание._
	_Устните им се сляха в екстаз…_


	Бил в процес на търсене на работа, както свенливо заявяваше, и се надявал да се върне във фирмата. Преди време работел тук, добавяше той, избягвайки да я поглежда. Имал хиляди планове, пътувал непрекъснато, председателствал заседания, имал хубав спортен автомобил. Винаги бързаше, обръщаше се към нея едва ли не грубо, с тон на надзирател, искайки лист хартия, фотокопие, фактура; тя трепереше пред мъжкаря, но нямаше причина за притеснение.
	Той не й обръщаше внимание.
	Но времето и липсата на работа бяха издълбали в него долина от сълзи. Вече не беше младият, наперен търговски кадър, който летеше по коридорите, а _бледа, трепереща сянка, която търси смисъл на съществуването си_. Очите му с цвят на уралски малахит нерядко се спираха на лицето й. Случваше се понякога да се изпусне и да заяви, сякаш се извиняваше, промених се, Дьониз, сега съм друг човек, да знаете, че животът ме постави на мястото ми, а тя се стараеше да се сдържа и да не започне да го утешава. Коя бе тя, за да си въобразява, че може да се хареса на такъв красавец?
	И болката избухваше в душата й, разяждаща, унищожителна. Никога досега не си бе помисляла, че е способна на подобно страдание. Виеше й се свят, залиташе. Любовта на Брюно не бе за нея. Тя беше чудо. И въпреки това го виждаше, застанал до нея, верен мъж, на когото можеше да се облегне, който я обичаше достатъчно, за да се остави да бъде окалян от ужасния скандал. Скандалът, който навремето бе разрушил семейството му, който заемаше първите страници на вестниците…
	_Дали можеше да я обича достатъчно силно? Ах, ако можеше да е сигурна в отговора…_
	_И сърцето й се свиваше от болезнения въпрос._


	Като си помислеше само как добре бе започнал животът й преди петдесет и две години…
	Бе единствена дъщеря на г-н и г-жа Тромпет, колбасари от Сен Жермен ан Ле. Охолно, весело, потънало в зеленина предградие, със спретнато облечени жители, които говореха отличен френски. Когато влизаха в магазина, поздравяваха с добър ден, г-жо Тромпет, как сте? Какви вкусни неща предлагате днес? Зет ми, банкерът, ще дойде на вечеря с родителите си и ако ви се намира още от прекрасния маринован свински бут, с удоволствие бих взел едно по-голямо парче!
	Родителите й, родом от Оверн, притежаваха прочутата колбасарница „Златното прасе“, в която предлагаха и различни готвени ястия, пълнени прасенца, ястия от карантия, краченца в було, пръжки от пуешко и патешко в собствена мазнина, разнообразни терини, мусове от черен дроб от всякакви пернати, прочутите наденици от Морто и Монбелиар, сурова шунка, бяла шунка, желирана шунка, варен свински бут, шунка с магданоз, свинско кълцано с подправки в мехур или шкембе, прасенце с плънка в желе, свинска глава, кървавица, салами, мортадела, невероятни гъши пастети за Коледа и безброй още чудеса, които баща й, запасал безупречно бяла престилка, приготвяше собственоръчно. През това време майка й продаваше с усмивка на уста, облечена в розова манта, която подчертаваше изумруденозелените й очи, бисернобелите й зъби, загорялата й кожа, меднорусата й коса, която падаше на едри вълни по закръглените й прекрасни рамене. Мъжете я изпиваха с очи, жените я харесваха, защото беше естествена и не се мислеше за Бриджит Бардо.
	Семейство Тромпет се радваха на добра и многобройна клиентела. Дълго време Гюстав Тромпет се бе надявал да му се роди син и наследник, но с годините пренесе надеждите си върху малката Дъониз, която изпъкваше сред съучениците си. Той сочеше с пръст герба на Оверн, окачен на входа на магазина: червено бойно знаме, пресечено със златна черта, по краищата със зелено, и заявяваше, горд като галския вожд Верцингеторикс, моята Дъониз ще поеме магазина, ще й намерим добър и работлив мъж, ще го търсим чак в Клермон Феран, ако се наложи, и двамата ще продължат нашето дело.
	Потриваше ръце, виждайки в мечтите си поколения млади колбасари, обучени лично от него. Г-жа Тромпет слушаше, поглаждайки гънките на розовата си манта, Дъониз гледаше преливащата от доброжелателност родителска двойка, поставила си за цел да й подготви светло бъдеще, пълно с добродетели и купища пари.
	Когато нямаше домашни, й разрешаваха след училище да седи на касата. Тя натискаше бутоните, вслушваше се в подрънкването на изскачащото чекмедже, произнасяше сумата отчетливо и ясно и протягаше ръчичка за банкнотите и монетите, които грижливо прибираше. За тринайсетия си рожден ден получи златно ключе на верижка…
	Дъониз не бе наследила майчината красота, а по-скоро бащиния недодялан външен вид, рядката му косица, близо поставените му очи, закръгленото му дребно тяло. Не се безпокой, приятелю, нареждаше майка й, така ще има по-малко изкушения, мъжът й ще спи спокойно… ние също!
	Бъдещето се очертаваше процъфтяващо и безоблачно до фаталния ден, в който избухна скандалът. Един завистлив конкурент разобличи г-н Тромпет, че купувал месо, без да го фактурира. Една ранна утрин на февруари 1969 финансовата полиция дойде да го прибере. Едва пристигнал в полицията, той направи пълни признания. Да, шмекерувал бил, не, не било добре, да, знаел, че законът забранява подобни практики. Не бил мошеник по душа, искал само да сложи някоя и друга пара настрана, за да разшири магазина, да го направи още по-доходен, преди да го предаде на дъщеря си и зет си.
	Скандалът беше огромен. Всички местни вестници писаха за него.
	Плъзнаха най-невероятни слухове. Фалшиви фактури, укриване на доходи, така пише във вестниците, но истината е още по-страшна, твърдяха злостните клюкари! Понижили тон, шушукаха отвратителни ужасии. Пишат, че купувал месото, без да го осчетоводява, ама никой не знае за какво месо става въпрос! Г-н Тромпет обичал крехките малки момиченца и затова му трябвали пари, все повече пари, за да задоволява порока си! Невинната свежа плът вървяла скъпо. Танци с участието на малолетни, невинни представления, но кой знае какво се крие зад подобни игрички с възрастни чичковци? Да им се неначудиш, като си помисля колко свястно изглеждаше това семейство, хора за пример! Оказва се, че не може да съдиш за хората по външността им, бялата престилка на честен колбасар била само за парлама. Г-жа Тромпет си затваряла очите, за да запази магазина, но сега вече си обясняваме причината за огромните лилави сенки под очите й. Бедната жена, скъсвала се е от плач нощем. Дори бил направил опит да изтъргува собствената си дъщеря, малката Дьониз! Порокът не познава граници, не се спира пред нищо.
	Сочени с пръст, оклеветени, очернени, пометени от калната вълна на абсурдни фантазии, родителите й се видяха принудени да продадат чудесния магазин, за да платят глобата, и да се махнат от града.
	За един ден семейство Тромпет се оказаха разорени.
	Установиха се в Париж, в Двайсети район. Купиха една арабска бакалница. Арабска бакалница! За г-жа Тромпет тези две думи бяха достатъчни, за да се разтърси от ридания. Довчера живели в охолство, с елегантна клиентела, която паркираше скъпите си автомобили в две редици пред магазина им, с витрини, преливащи от всевъзможни деликатеси. Докъде се докараха! Какво нещастие! Принудени да живеят в квартал, населен от жени по чехли, сополиви деца, мъже с джелаби, на улица „Пали-Као“, кръстена на някакво алжирско село, която излизаше на булевард „Белвил“. Вземаш метрото и слизаш на спирка „Курон“.
	Дьониз Тромпет беше на четиринайсет години, когато се случи трагедията. Една вечер, на връщане от училище, девойчето хвърли в канавката златното ключе заедно със синджирчето.
	Родителите й забраниха да се сприятелява с децата от квартала, да говори със съседите. С тези хора не може да се сближаваш. Едното достойнство ни е останало! Тя също не желаеше да има такива приятели. Чувстваше се чужденка на това парче земя от Магреба. Самотна, приела да бъде изгнаница с ограбено бъдеще, тя потъна в сладникавите любовни романи и си изгради свой свят, населен с принцове, принцеси и несподелена любов. Четеше безпаметно, без да спи, нощем под завивките, на светлината на фенерче. Единствено това й помагаше да изтърпи съдбата си и семейното падение.
	Скандалът бе стигнал чак до Клермон Феран. Семействата на баща й и майка й прекъснаха всякакви връзки с тях. Тя остана без дядовци и баби, без братовчеди, лели, чичовци и вуйчовци. Сама на Коледа, сама през ваканциите. Сгушена под завивките, докато родителите й залостваха входната врата, в случай че „чужденците“ ги нападнат…
	Изкара матурата, записа счетоводство и завърши първа от випуска. Все така забила нос в цифрите или в невероятните приключения на любимите си герои.
	Първото й назначение беше в една кантора на авеню „Опера“. Надеждите на баща й възкръснаха. Авеню „Опера“ си е изискан квартал отвсякъде. Това бе мястото, където се сключваха сделките. Вече си представяше как някой напорист млад финансист се влюбва в дъщеря му. Майка й повтаряше „изискан квартал“, клатейки глава. Продадоха бакалницата на улица „Пали-Као“ и се преместиха по-близо до центъра на Париж, възвръщайки си малко от предишния блясък.
	В неделя следобед тримата отиваха на разходка на гробището „Пер Лашез“ и четяха по надгробните плочи за живота на прочутите несретници, които лежаха там. Както виждаш, не само ние страдаме, жертва на несправедливи обвинения, казваше баща й, един ден и ние ще получим възмездие. Да се надяваме, че ще се случи, преди да отидем в гроба, допълваше свенливо г-жа Тромпет.
	Гробът изпревари реабилитацията.
	Нито един мъж не удостои с поглед Дъониз, не поиска ръката й. Сутрин тя поемаше към работното си място, вземаше метрото на станция „Курон“, разтваряше поредния роман и потъваше във вълнуващи преживявания. Вечер се прибираше без намек за начеващ романс. Баща й започваше да се отчайва. Майка й клатеше глава. Ако беше наследила красотата ми, досега щяхме да сме си оправили положението… Когато имахме магазина, все още имаше някаква надежда да я омъжим, но сега никой няма да я поиска, без пукната пара. Никога няма да мръднем оттук.
	Госпожа Тромпет се оказа съвършено права.
	Дъониз Тромпет остана стара мома и с годините повехна, губейки напълно малкото свежест на младостта. Беше на четирийсет и две, когато родителите й си отидоха. Остана съвсем сама в жилището на улица „Пали-Као“ и продължи да взема сутрин метрото на станция „Курон“.
	Премести се на нова работа: постъпи в „Казамиа“, но не се наложи да променя маршрута си по линия № 2 на метрото, нито да се откъсва от любимите си книги. Животът й бе разделен на две — от едната страна, въодушевяващите приключения на героите й, замъците, леглата с балдахини, страстните любовни сцени, от другата — калкулаторът, бордерата, сивите и сухи безкрайни колонки от цифри. Понякога си мислеше, че води два паралелни живота: единият цветен и широкоекранен, другият черно-бял.
	Започваше да се обърква и все по-трудно различаваше кой е истинският.


	— Е, какво стана, докъде я докара? — питаше Анриет, потрепвайки с крак под масата в кафето, в което често си определяха среща, за да видят как вървят нещата. — Докъде стигнахте с Тромпетистката?
	— Напредвам… напредвам… — мрънкаше Шавал безучастно.
	— Стига вече, откога слушам тези приказки! Колко време стана, откакто я обработвате, отдавна трябваше да сте я проснали на леглото си и да сте й завъртели главата от любов!
	— Никак не ме вдъхновява…
	— Не мислете за нея! Мислете за парата! За малката Ортанс, за малкото й стегнато дупе, за щръкналите й гърди…
	— Госпожо Гробз! Как можете да говорите така за собствената си внучка!
	— Тя ме предизвиква да говоря по този начин, с поведението си на лека жена. Каквото повикало, такова се обадило.
	— Имате ли някакви новини? — питаше Шавал с надежда.
	— Имам, естествено! И да ви кажа, във ваш интерес е да се размърдате! Защото Ортанс няма да чака дълго.
	— Ама Тромпетистката е отпусната и размекната. При мисълта, че трябва да я целуна, направо ми се повръща.
	— Мислете за парите, които ще ви паднат наготово, без никакво усилие. Можем да го оскубем с лекота Марсел. Дори няма да се усети. Сляпо вярва на счетоводителката си. Само че трябва да сте наясно какво искате.
	Именно, каза си наум Шавал, вече никак не съм сигурен дали искам да запретна полите на Тромпетистката. Имам си други планове.
	Само че не се осмеляваше да ги разкрие пред Анриет.
	Тя го фиксираше с острия си поглед и продължаваше да настоява:
	— Този вид жени, израснали със сладникави четива, искат да ги насилиш. То е част от шантавите им фантазии. В любимите им романи любовта не се получава, тя се изтръгва със зъби и нокти!
	— Хич не им цепите басма!
	— Защото е така. За да ви помогна да изпълните задачата си, изчетох немалко от тези безвкусни книжки и разбрах начина им на мислене. Героините треперят пред мъжкаря, за тях той е пламенен, груб завоевател. Плътските му желания ги плашат, но те се стремят всячески да познаят акта, без да си го признават. Там е цялата работа! В този прелестен трепет на уплаха и желание… Те искат да ги стреснеш. Да ги обладаеш грубо и набързо или да ги опияняваш и превъзнасяш. Някои се предават и под влияние на алкохола.
	Шавал пийна глътка ментов чай и я изгледа скептично. Истината е, че би предпочел да играе на тото.
	— Опитвали ли сте да я напиете, без да забележи?
	— Не съм излизал с нея. Има опасност да унищожа жалките останки от репутацията си. Какво ще си помислят за мен, ако ни видят заедно?
	— Ще си помислят, че имате делова среща. Пък и не сте толкова прочут, че папараците да хукнат подире ви, драги ми Шавал…
	— Именно. Точно когато вече не ви е останало нищичко, ставате взискателен, предпазлив…
	— Глупости! Дрън-дрън! Знаете ли какво ще направите? Ще я поканите в някое изискано и романтично място, например бара на някой луксозен хотел, ще бъде идеално, ако има камина със запален огън.
	— Камина и огън посред май месец?
	— Ами вие много се размотавахте! От много отлагания и колебания изпуснахме зимата! Добре, забравете за огъня! Поръчвате шампанско, напивате я, слагате ръка на коляното й, леко я галите, мърморите нежни думи, дишате в косата й… Прочетох в онези книжки, че обожават да чувстват нежния дъх в косите си. На раздяла страстно я притискате и целувате. Ще го направите в някой тъмен ъгъл, по-навътре, в някоя сляпа уличка, за да не ви забележи никой.
	— А след това? — попита Шавал, изкривил устни в гримаса на отвращение.
	— След това, оставям на вас да решите. Според мен не сте задължен да минавате директно към кревата. Може да забавите темпото и да отложите работата. Но не прекалено дълго! Нуждаем се от кодовете за достъп.
	— А как ще се докопам до тях? Да не си въобразявате, че тя ще ми ги даде просто ей така…
	— Ще я разпитвате хитро. За служебните й задължения, къде държи папките с личните си тайни, тези на фирмата, естествено. Без да спирате да дишате възпламеняващо! Покривайки с деликатни целувки вътрешната страна на китките, въздишайки, наричайки я скъпоценното ми камъче, нежната ми пеперудка, водно конче, ще ви дам списъка със сладникавите измишльотини, ако желаете…
	— Не! — дръпна се той. — Ще играя ролята на загадъчния и груб любовник. Повече ми подхожда.
	— Както решите! Важното е да се доберем до кодовете. Някои жени ги пишат на листчета, които сгъват многократно и прибират в някой бележник, чекмедже, джобче на дамска чанта. Или ги отбелязват на гърба на папка. Вие ще я ласкаете, ще я омайвате, докато успеете да изтръгнете от нея вълшебните цифри.
	Шавал изкриви устни в недоверчива гримаса.
	Анриет се ядоса.
	— А вие как си представяте, че действах с дядо Гробз? Платих със собствената си личност, драги ми Шавал! Не може да победиш, без да си изцапаш ръцете! Не ви искам кой знае какво, само шифрите, след което сте напълно свободен да я пуснете да пасе. Ще й сервирате някаква добродетелна причина, каква да е, която ще приеме, без да се замисли, тъй като ще е прекалено щастлива, че се е намерил някой, който да я откъсне за няколко мига от жалкото й старомоминско съществуване… ще има и тя нещо, за което да си спомня! И вие ще сте сторили една добрина. Не чувате какво ви говоря, Шавал, не ме слушате. За какво мислите, докато ви говоря?
	— За Тромпетистката…
	Шавал лъжеше. Мислеше си, че вероятно има някакъв друг начин да се справи със задачата. След като посети фирмата на Марсел Гробз, долови възможността за пробив. Старият се задъхваше, не смогваше да е навсякъде. Беше сам. Нуждаеше се от свежа кръв, от здравеняк, който да издържа на пътуванията, буден и предприемчив, който да му предлага идеи, подкрепени с цифри и изчисления. А пък и той, Шавал, предпочиташе да се рови из сделките и пазарите, вместо в омекналата, отпусната плът на Дъониз. Все още беше някаква интуиция, не се бе избистрило в главата му. Чувстваше обаче, че много скоро нещата ще се прояснят… Докато се размотаваше из кантората, бе разбрал, че „Казамиа“ търси нови продукти за каталога за продажбите. Пазарът изискваше непрекъснато разнообразяване на номенклатурата, разработване на нови продукти. Да се срази конкуренцията с по-евтини стоки, с новости, с промоции. Трябваше отново да се изяви, да покаже, че е необходим. Но как? Все още не знаеше. Ако отидеше при Марсел Гробз с умно и находчиво предложение, старият може би щеше да го върне на работа.
	Трябваше само да внимава с Жозиан. Жозиан имаше дарбата да лови идеите във въздуха и многократно го беше доказвала в миналото. Всеки път си ги беше присвоявал, отнасяйки не само заслугите, но и щедрите премии и похвали на шефа. Ако случайно разбереше, че той се навърта наоколо, тя щеше да предупреди любимия си мечо да си отваря очите на четири… Вместо да се занимава с Тромпетистката, щеше да е по-добре да приспи подозрителността на Жозиан. Да й се обади, да й предложи примирие, да я залъже…
	Животът стана ужасно сложен, откакто прие сделката, предложена от Анриет. Не знаеше къде да свари по-напред. Вечер го цепеше главата. Майка му му приготвяше специална отвара и му масажираше слепоочията с тигрова мас.
	— Шавал! — изрева Анриет, тропайки толкова силно с крак, че удари масата с коляно и той едва успя да грабне ментата си, за да не се разлее. — Мълчите! От известно време ми се струва, че ми бягате, постоянно шикалкавите. Нека ви припомня, че само няколко думички, прошепнати в ухото на Марсел Гробз, са достатъчни да му опиша какъв дърт мръсник сте, да му разкрия, че сте спали с Ортанс. Бедният наивник! Подобна мисъл дори не му минава през ума, убедена съм, също както съм убедена, че ще ви види в съвсем друга светлина и няма да ви остави да се мотаете из предприятието. За мен е детска игра да сложа щипка отрова и да разпаля подозренията.
	Тя се сепна, изненадана.
	— Ето и аз започнах да се изразявам като героините на евтините книжлета! Тази глупашка проза е заразителна… Не забравяйте, все още съм готова да хапя и да върша злини.
	Шавал се изплаши. Каза си, че наистина е способна да го направи. Че ако трябва да избира между това, да изчука Тромпетистката и да бъде наклепан от дъртата проклета сврака, избираше първото.
	Но все още се колебаеше.
	В края на краищата, можеше да стори и двете.
	Залязващото слънце на Монмартър ще замае главата на Тромпетистката, той ще й гризва ушенцето, представяйки си съвършеното дупе на Ортанс, и ще й измъкне кодовете, след което ще се изяви като лоялен служител пред Марсел Гробз, предлагайки му някой интересен проект.
	Слепоочията му започнаха да пулсират от болка.
	Хвърли поглед на часовника си, беше едва два и половина. Прекалено рано, за да се прибере у дома и да си легне.

	* * *

	_WQRX FM, 105,9, classical music, New York. The weather today, mostly clear in the morning, partly cloudy this afternoon, a few showers tonight, temperature around 60° F_*…
	[* Радио WQRX FM, 105,9, класическа музика, Ню Йорк. Времето днес, ясно сутринта, облачно следобед, превалявания през нощта, температура около 60° по Фаренхайт (от англ.). — Б.пр.]
	Осем часът. Радиобудилникът го изтръгна от съня и той се пресегна да го изключи. Отвори очи. Огледа се и както всяка сутрин си повтори, намирам се в Манхатън, живея на 74-та западна улица, между „Амстердам Авеню“ и „Кълъмбъс Авеню“, приеха ме да уча пиано в Джулиард Скул и съм най-големият щастливец на света…
	Мечтата, родена в кухнята на лондонския му апартамент, се бе сбъднала. Документите, които изпрати в престижното музикално училище, на „Линкълн Сентър Плаза“ № 60, Ню Йорк, NY 10023–6588, бяха приети и одобрени, компактдискът, който записа — една фуга и една прелюдия от цикъла „Добре темперирано пиано“ на Бах, бе прослушан и получи добра оценка.
	На прослушването в аудиториума се представи с анданте от Петата симфония на Бетовен. Знаеше, че документите му са одобрени и има голяма вероятност да го приемат, ако премине успешно този последен етап.
	И ето че бе приет…
	През септември щеше да стане първокурсник в прочутото Джулиард Скул. „Представи си какъв ще бъдеш — пишеше в брошурата на училището, — мотивиран, изобретателен, дисциплиниран, трудолюбив, изискан, радостен, креативен…“ Той ще бъде всичко това. Мотивиран, изобретателен, трудолюбив, дисциплиниран, изискан, радостен. Преливащ от радост!
	Подскачаше, крачейки по улицата. Приеха ме, момчета, приеха ме! _Hi, guys! I’m in, I’m in!_ Аз, Гари Уорд! Не мога да повярвам на очите си, не мога да повярвам на пръстите си, на бедното си въображение! Приет съм, вътре съм…
	_Start spreading the news… I want to be a part of it, New York, New York! If I can make it there, I’ll make it everywhere!_*
	[* Из New York — прочутата песен на Франк Синатра. — Б.пр.]
	Изтича до хлебарницата „Ливейн“ и си поръча за закуска от всичко, каквото се изпречи пред погледа му. Искаше да погълне цялото меню. Бисквити, хрупкави пици, сладки хлебчета, големия град и луксозния живот. Искаше да разцелува всеки срещнат, да съобщи на непознатите, с които се разминаваше по улицата, че отсега нататък ще бъде сериозен студент, не след дълго и прочут пианист, артист, с когото ще трябва да се съобразяват…
	_Start spreading the news_… Започнете да разпространявате новината…


	По традиция, след като го приеха, една студентка от горните курсове го разведе из училището и го запозна с живота в Джулиард, с всички дисциплини, които може да се учат там. Гари се изуми. Тук се преподаваше всичко, каквото се сетиш: драматично майсторство, балет, комедия, класическа музика, джаз, модерен балет, всякакви сценични изкуства, сградата жужеше весело като кошер. В малките студиа из коридорите, скупчени като килийки на пчелна пита, студенти свиреха на пиано, на арфа, контрабас, кларнет, цигулка, балерини и балетисти в черни трика се упражняваха на станока, танцьори енергично потропваха степ. Тенори се разпяваха, някъде сбъркваха, поправяха се, бъдещи актьори рецитираха поезия, проскърцваха лъкове на цигулки, по дървения под потракваха токове, бе попаднал в огромен свят, в който танцуваха, импровизираха, обичаха, страдаха и въпреки всичко продължаваха…
	Щеше да стане част от този огромен свят.
	_I want to be a part of it, New York, New York!_


	Спомни си колко уплашен бе, когато слезе от самолета. Сам. Съвсем сам. Ортанс така и не се появи на лондонското летище. Чака я до последната минута, до последното повикване на пасажерите. Качи се в самолета, отпуснал рамене, обърнал поглед към огромната зала, за да види дали не пристига на бегом и не крещи: „Гари, Гари! Чакай!, счупих си токчето от търчане“, а той щеше да попита: кой пътува с розови обувки на висок ток? И каква е тази сламена шапка посред зима? Да не говорим за лачената ябълковозелена дамска чанта! Ортанс, направо си смешна!
	Тя щеше да вирне брадичка и да го отвее с реплика от сорта на: голям си разбирач, това е най-новата тенденция на „Ланвен“! Искам да кацна там като елегантна жена! Той щеше да се засмее, да я притисне в прегръдките си и сламената шапка щеше да хвръкне, щяха да се завъртят във вихъра на валса пред погледите на мърморещите недоволно пътници, че пристигнала в последната минута, а дори не си направила труда да се извини.
	Тя така и не се появи в последната минута със сламена ябълковозелена шапка посред зима и розови обувки на висок ток.
	Гари въртеше в ръце билета й.
	Сгъна го, сложи го в джоба на сакото си и първото нещо, което направи, след като се нанесе в апартаментчето си на 74-та улица, бе да го залепи на стената, за да си напомня всяка сутрин, докато си пие кафето, че тя не бе дошла…
	Бе предпочела да остане в Лондон.
	_If I can make it there, I’ll make it everywhere…_
	Първите дни бяха трудни.
	Беше зима. Вятърът вледеняваше лицето му, дъждът валеше безспирно, често се извиваха страхотни снежни бури и той трепереше под черното сако и сивата тениска, застанал на бордюра в очакване да пресече. Жълтите таксита го изпръскваха, увитите в дрехи и шалове минувачи го блъскаха, шофьорът на автобуса го изхвърляше, защото нямал нито дребни, нито карта, и той оставаше на тротоара с подгизнали крака в тънките кожени обувки, вдигнал яката на сакото си, разтреперан като отбрулен лист, недоумяващ какви са правилата в този град и дали жителите му са наистина хора, и защо го отхвърлят по този начин.
	Купи си дебели обувки, канадка и кожена ушанка, която връзваше под брадичката си, когато бурята вилнееше особено яростно. Приличаше на клоун с големия си червен нос, но не му пукаше. Климатът на този град можеше да се нарече какъвто и да е, само не и умерен и често му се случваше да си спомни с носталгия за възпитания ситен лондонски дъждец.
	Тук всичко бе по-голямо.
	По-голямо, по-силно, по-необуздано, по-диво, с една дума по-възбуждащо.
	Завеждащият музикалното образование ги прие, за да ги поздрави за успешното им представяне на приемния изпит, напомняйки, че студентите са длъжни да бъдат блестящи. Трябва да сте упорити, работливи, креативни. Много скоро ще откриете, че всичко е далече по-трудно от това, което сте си представяли, и вместо да се свивате от страх, ще сте длъжни да положите двойно повече усилия и да се трудите неуморно. В Ню Йорк винаги някой е станал по-рано от вас, някой е работил до по-късно през нощта, някой е създал нещо, за което все още не сте се сетили, и именно него ще се наложи да изпреварите. За да сте винаги най-добрият. В Джулиард Скул не се задоволяваме само да мислим за музика, длъжни сме да се превърнем в музика, да я изживяваме страстно и ако не сте способни да се надскочите, без да се оплаквате, предоставете мястото си на някой друг.
	След срещата се прибра в малката си хотелска стаичка в „Амстердам Ин“, недалече от „Линкълн Сентър“, и си легна напълно облечен.
	Никога нямаше да се справи…
	Щеше да се върне в Лондон. Там си беше у дома, там бяха майка му, приятелите му, баба му, щеше да продължи уроците по пиано, там имаше много добри преподаватели, откъде-накъде му хрумна да си прерязва корените и да идва в този град на луди, който никога не спеше?
	Заспа с билета на Ортанс в ръце, с намерение да го смени и да се прибере в Лондон.


	На другата сутрин тръгна да си търси апартамент. Не искаше да бъде турист, искаше да стане част от града, затова му бе нужен адрес, име на звънец, електромер и газомер, пълен хладилник, приятели, както и да види името си в справочника „Жълти страници“. А, и карта за метрото. Никога вече нямаше да позволи да го изхвърлят от автобуса! Научи наизуст всички маршрути. Ъптаун, Даунтаун, Йист, Уест, Крос Оувър. Научи и линиите на метрото, А, В, С, И, 1, 2, 3, вътрешните и експресните. Един път се обърка и попадна в Бронкс.
	Бе готов да става по-рано от другите, да работи до още по-късно през нощта, да композира музика и да изпревари всички до един.
	Искаше апартаментът да не е много далече от Джулиард Скул. Обикаляше улиците, купуваше си местните вестници, разпространявани в кварталните магазини, барове, бакалии. С химикалка ограждаше обявите, които му се виждаха по джоба, звънеше по телефона да се осведоми. Разгледа един, десет, двайсет апартамента, недоволно бърчейки нос, нарече наум собствениците мошеници. Прибра се в хотела обезсърчен. Никога нямаше да си намери квартира, всичко бе прекалено скъпо, прекалено грозно, прекалено мръсно, прекалено тясно. Казаха му да не се отчайва, че заради кризата цените били паднали и можел да се пазари. Той отново се зарови в обявите, поднови търсенето и най-сетне откри нещо, което му хареса, в една сграда от червени тухли, с високи зелени прозорци, на 74-та улица. Жилището беше малко, мръсно, трябваше да смени мокета, състоеше се от стая, дневна с унила юка, пожълтяла, вероятно забравена, оборудвана кухничка в единия ъгъл, баня с размерите на шкаф, беше на петия етаж. Нямаше асансьор, но гледаше към улицата и към две зелени дървета. Наемът беше разумен. Нямаше какво да му мисли, подписа договора, без да се пазари.
	Махна мокета. Купи нов, ябълковозелен, който залепи направо върху изгнилия паркет. Боядиса стените в бяло. Почисти рамките на прозорците, изми стъклата, счупи едно, смени го. Обяви война на хлебарките, напръсквайки с лютив препарат покрай цокъла и влажните места. Неволно си пръсна в очите и се втурна в дрогерията да си купи обезболяващ лосион. Сети се, че си е забравил ключовете вътре. Наложи се да си влезе през прозореца на съседката.
	Тя носеше тениска с надпис _I can’t look at you and breathe at the same time_*. Той си каза, че това е знак, и я целуна, за да й благодари.
	[* Не мога да те гледам и да дишам едновременно (от англ). — Б.пр.]
	Тя се казваше Лиз, имаше кафяви очи, синьо-зелен бретон, пиърсинг на езика и голяма, вечно усмихната уста.
	Стана му любовница.
	Тя учеше филмово изкуство в Колумбийския университет и му показа града. Галериите в Челси, залите за художествено и експериментално кино в Сохо, джаз клубовете в Гринич Вилидж, евтините ресторанти, дюкянчетата за дрехи втора употреба, които наричаше _thrift shops_, въодушевено пръскайки слюнка. През май се готвеше да се пробва отново в Холивуд, имала чичо, бил продуцент там. _Too bad_, казваше тя, усмихвайки се с голямата си уста, повтаряше _too bad_, но очевидно не й пукаше особено, изобщо не изглеждаше натъжена. Отиваше да завладее света на киното, а това заслужаваше някоя и друга дребна саможертва.
	Той не й противоречеше. Понякога все още мислеше за Ортанс.
	За последната си нощ с Ортанс.
	Споменът спираше дъха му.


	Беше открил един магазин за пиана. Отзад имаше помещение, в което собственикът — казваше се Клусов — му разрешаваше да свири на един оказионен „Стейнуй“. Там навсякъде се въргаляха стари партитури, сонати на Бетовен, Моцарт, Шуберт, Брамс, Шопен. Гари ставаше сутрин рано, втурваше се в магазина и се настаняваше на една продънена табуретка. Виждаше се като Глен Гулд, прегърбваше се и цяла сутрин свиреше. Собственикът го наблюдаваше, седнал до дълга черна маса, сложена до входа на магазина. Беше едър плешив мъж, със зачервено теме, винаги носеше една и съща широка папийонка на точки. Притваряше очи и мъркаше, слушайки изпълнението на Гари, въртеше се, стряскаше се, подскачаше, тресеше се, сякаш получаваше пристъп на хорея, лицето му ставаше аленочервено, в един момент започваше да говори, пръскайки слюнки, а от главата му се вдигаше пара.
	— Много добре, моето момче. Напредваш… напредваш. Човек се учи да свири, свирейки. Забрави солфежа и уроците, разтвори сърцето си, излей го върху пианото, накарай струните да заплачат. Не пръстите са важното при пианото, не упражненията, които те принуждават да правиш всеки ден, а това, което ти иде отвътре… Може да имаш и по десет пръста на всяка ръка, ако сърцето ти не е готово да кърви, да шепне, да се пръсне, техниката е безсилна… С десетте си пръста трябва да изтръгваш звуци, въздишки, трепети, възторзи, сърцето ти трябва да се впусне във вихъра на танца. Не трябва да си възпитан! За нищо на света не бъди възпитан!
	Той скачаше, задъхан, бореше се да си поеме въздух, кашляше, вадеше голяма носна кърпа от джоба си, бършеше челото, носа, врата си и заповядваше:
	— Хайде, продължавай да караш сърцето си да кърви.
	Гари поставяше ръце на клавишите и подемаше някое импромптю на Шуберт. Старият Клусов се отпускаше на стола и притваряше очи.
	Рядко влизаха клиенти, но това, изглежда, не го притесняваше.
	Гари се чудеше от какво се препитава. Около обед отиваше да хапне един сандвич с месо в „Ливайн“, любимият му беше с печено пуешко, краставичка, грюер, дижонска горчица, намазана върху прясно изпечена франзела. Изгълтваше два наведнъж толкова лакомо, че девойката на тезгяха се разсмиваше. Съсредоточен, я наблюдаваше как меси тестото за бисквитките и пожела и той да се научи. Тя му показа и той така добре се справи, че тя му предложи да го наеме за следобеда. Нуждаела се от помощник за месенето. Щяла да му плаща. Понеже Гари нямаше разрешително за работа, тя му показа задната врата, откъдето можеше да изчезне, ако дойдат на проверка от имиграционните служби. Няма място за притеснение, станахме известни, след като ни показаха в шоуто на Опра Уинфри… Ами добре тогава, отвърна той, обещавайки си да разбере коя е тази Опра Уинфри, която респектира полицията.


	Животът му постепенно се организира: свирене на пиано, месене на тесто, вечер идваше ред на сърдечния смях на Лиз със зелено-синия й бретон под белите чаршафи. Странното усещане от пиърсинга на езика й, когато се целуваха…
	Създаде си приятелства по ежедневния си маршрут.
	Един ден, минавайки край „Брукс Брадърс“ на 65-а улица, между „Бродуей“ и Сентрал Парк Уест, видя на една витрина обява за промоция. Три ризи на цената на една! Наложи се да се насили — щяха да му трябват в Джулиард. А и нямаше нужда да се гладят! Изсъхваха на закачалката без нито една гънчица. Влезе и си избра две бели и една на сини и бели райета. Продавачът се казваше Джеръм и обясни на Гари, че майка му била влюбена в Джеръм Дейвид Селинджър, чувал ли бил за „Спасителят в ръжта“? Не, отвърна Гари… Това си е направо… липса на добър вкус, заяви Джеръм, който призна, че приятелите му всъщност го наричат Джери. И за да го унижи още повече, го попита дали е чувал за художника Гюстав Кайбот. Да, отвърна гордо Гари. В такъв случай си чувал и за музея „Орсе“ в Париж? Абсолютно, посещавах го често, защото съм живял в Париж, поясни Гари, усещайки, че започва да печели точки. Това лято, каза младежът, ще ходя в Париж, ще отида в музея „Орсе“, защото съм луд по Гюстав Кайбот, мисля, че талантът му е силно подценен… Говорят само за импресионистите, за него — никога. И той се впусна в дълга пледоария за художника, когото французите дълго време пренебрегвали и който доживял славата, след като дошъл да живее в Щатите.
	— Вдъхновил е един от най-известните ни художници, Едуард Хопър… Освен това един американски колекционер е изкупил почти всичките му творби. Виждал ли си „Улица в Париж в дъждовно време“? Луд съм по тази картина…
	Гари кимна, не искаше да разочарова новия си приятел.
	— Изложена е в един музей в Чикаго. Истински шедьовър… Бил е забележителен колекционер. След смъртта си е завещал на държавата шейсет и пет картини от Дега, Писаро, Моне, Сезан, а френската държава е отказала да ги приеме, смятала ги е за „недостойни“! Представяш ли си какъв е бил манталитетът им!
	Джеръм беше искрено възмутен.
	Гари бе силно впечатлен и реши да смята Джеръм за свой приятел.
	Може би не чак приятел, но добър познат, когото поздравяваше, минавайки сутрин покрай магазина. Седнал на касата, потънал в четене на книга, посветена на непознатия Кайбот.
	— Здравей, Джеръм! — провикваше се Гари от прага на магазина.
	— Здравей, англичанино!
	И Гари продължаваше по пътя си.
	Беше си създал още една спирка. Чувстваше се все по-малко чужденец.


	Малко по-нататък, в „Пен Котидиен“, седеше Барби. Абаносовочерна, три педи висока, с безброй плитчици, украсени с шарени мъниста. Широка в раменете и тънка в кръста. Пееше в хора на неделните служби в реформаторската църква „Елмендорф“, в Горен Ийст Сайд. Там горе, в Харлем. Настоятелно го канеше да отиде да я чуе, той обещаваше… но в неделя сутрин си доспиваше. Не нагласяше радиобудилника и ставаше в единайсет и половина.
	Гръмогласният смях на Лиз го раздрусваше, подканвайки го да отиде за неделното издание на „Ню Йорк Таймс“, което четяха с голяма чаша кафе в ръка и бисквити, карайки се кой да прочете пръв страниците „Изкуство“ и „Свободно време“. Беше се превърнало в ритуал.
	Всяка неделя Барби го очакваше в църквата и всеки понеделник му се сърдеше.
	Подаваше му кроасаните и хлебчетата с шоколад, без да го удостои с поглед.
	Връщаше му рестото, навела глава, и завързваше разговор със следващия клиент.
	Той купуваше две хлебчета с шоколад, увиваше едното в прозрачна хартия и се връщаше, за да й го връчи вместо цветя. С поклон. Тя стоеше, наскърбена. Засмиваше се, навеждайки глава, за да прикрие усмивката си. Прощаваше му.
	До следващата неделя…
	— Да не би да искаш да ме покръстиш? — питаше той с уста, пълна с кроасан с масло, пиейки двойното си силно кафе.
	Тя свиваше рамене с думите, Бог щял да го намери. Някой ден щял да застане на пътя му и той щял да отиде да пее заедно с нея в неделя. Щяла да го представи на родителите си. Те не познавали нито един английски пианист.
	— Аз съм някакво странно зверче, така ли? — казваше той с мазни устни.
	Тя сменяше мънистата в плитките си един път месечно и ако той не забележеше, се цупеше.
	Такава си беше Барби, пълна загадка и истинска главоблъсканица.
	Всъщност тя се казваше Барбара.


	Освен това имаше и Сентрал Парк. Беше си купил карта и се разхождаше из парка всеки ден на връщане от магазина с пианата.
	И всеки ден го откриваше по нов начин.
	Сентрал Парк олицетворяваше целия свят. Мъже с костюми и вратовръзки, жени с костюми на генерални директори на предприятия и големи фирми, дебеланковци с бермуди, ходещи скелети с шорти, деца с училищни униформи, бягащи за здраве, културисти, рикши, бейзболисти, играчи на петанк, моряци на разходка, бездомни жени, които плетяха на една кука, въртележки, будки за захарен памук, саксофонисти, будистки монах, който говореше, без да спира, по мобилния си, хвърчила и хеликоптери високо в небето, мостчета, езера, острови, вековни дъбове, дървени хижи, дървени пейки с позлатени табели и гравирани надписи. Табели, на които пишеше: „Тук Карен ме дари с целувка, която ме направи безсмъртен“ или „Целунете живота с благодарност и той ще ви възнагради стократно“… и катерички. Стотици катерички.
	Преминаваха през дупките на мрежите, спираха да изгризат по някой жълъд, гонеха се, караха се, търкаляха тенекиени кутийки, опитваха се да се покатерят отгоре, хлъзгаха се, пак се опитваха… Хващаха кутийките с ръце.
	Имаха дълги, фини пръсти на пианисти.
	Първата, на която попадна, бе заета да заравя закуската си под едно дърво. Той я приближи. Катеричката продължи да копае, без да му обръща капка внимание. После, изтощена, се изкатери нагоре и се отпусна на един клон, разперила лапички. Гари се разсмя и я фотографира.
	Очевидно щеше да има много приятели.
	Събота и неделя бяха истински празници за катеричките — главната атракция на парка. Децата тичаха подире им засмени, дърпаха се уплашени, ако ги доближеха прекалено. Полегнали на просторните морави, влюбените им подхвърляха остатъци от сандвичи и те се местеха, подскачайки от група на група, получаваха храна и комплименти, вирнали къдрави опашки, със зорък поглед, от който нищо не убягваше. Сетне изчезваха, натоварени с плячката, складираха я из клоните на дърветата, в храстите, под купчините листа и отново се връщаха да изкрънкат нещо, истински неуморни просители.
	В събота и неделя те бяха кралете на парка. Туристите им подаваха долари, за да ги снимат, те ги подушваха и се фръцваха с пренебрежение, подскачайки ситно-ситно, за какви ги вземат?
	В събота и неделя не знаеха към кого по-напред да се насочат, в тези дни трупаха провизии за цяла седмица.
	За разлика от понеделник, когато…
	В понеделник се спускаха забързани от клоните на дърветата и търсеха приятелите си от уикенда. Моравите бяха опустели, приятелите им си бяха отишли. Катеричките подскачаха, леко подвикваха, въртяха глави като полицейски лампи, чакаха, чакаха, и накрая си тръгваха, разочаровани, и отново се покатерваха по дърветата с увиснали опашки. Бяха ги разлюбили, вече не ги харесваха. Стаени в обиталищата си, оглеждаха отвисоко зелените морави. Нямаше следа от бейзболистите, от децата, никой не им подхвърляше фъстъци. Край на шоуто. Изпели си бяха песента. Такъв е животът… Мислиш, че си вечен, но идва време, когато се оказва, че са те забравили.
	Затова в понеделник, след дългото седене на изтърбушената табуретка пред пианото, Гари идваше и им раздаваше среда от хляб и ядки от кашу, за да ги разведри и утеши. Случва им се да се чувстват самотни, мислеше той. И те имат нужда от приятели… Приличаме си ние, хората, и плъховете с огнена опашка.
	Протягаше ръка. Търсеше някой, с когото да се сприятели. Търсеше го сред армията сиви катерички. Някой дързък хитрец, който да стане негов приятел…
	Спомняше си рижавите катерички от замъка Крайтън.
	Г-жа Хауъл повече никаква не се обади, но на него му беше все тая.
	Всичко му се струваше толкова отдавна, толкова далече. Сякаш този спомен се отнасяше за друг човек. Човек от миналото. С когото нямаше нищо общо. Сядаше на моравата, търкаляше в тревата последните останали му фъстъци…
	Звънеше на баба си.
	Бодро заявяваше, всичко е наред, стара майко, справям се с живота в големия град. И не харча всичките пари, които ми изпращаш. Това го премълчаваше, не казваше, че тези пари го карат да се чувства неудобно, но си го мислеше. Признаваше, че му бяха страшно полезни, но знаеше, че един ден ще ги върне до последното пени.
	— Можеш да се гордееш с мен! Сутрин свиря на пиано, следобед меся тесто…
	— Ти нямаш работна виза! Ти си извън закона! — възкликваше стара майка.
	— Аха… значи, знаеш, че за работа тук е нужно да има специално разрешение! Я виж ти, стара майко, много си наясно с нещата. Страхотно си отворена!
	— През войната се налагаше и аз да се ограничавам! Както всички останали, и аз имах купони за храна… и слагах много по-малко масло в кекса.
	— Ето защо поданиците ти те обожават, стара майко! Защото имаш сърце…
	Тя се засмиваше кратко и отривисто.
	— Излагаш се на риска да бъдеш изгонен и да ти забранят да пребиваваш в страната! И тогава край на училището, край на плановете за бъдещето, край на всичко…
	— Така е, но отзад има една тайна вратичка, която излиза право на улицата. Ако се появят, изчезвам на бегом!
	Тя се прокашляше и добавяше, много мило от твоя страна, че ми се обаждаш. Обаждаш ли се и на майка ти, да я държиш в течение на работите ти?


	Все още нямаше смелост да й се обади, пишеше й имейли. Разказваше й за ежедневието си. Добавяше, че един ден ще си поговорят на живо, истински. След като превъзмогне гнева си.
	Не знаеше точно какво бе предизвикало гнева му.
	Както и не можеше да каже срещу кого бе насочен гневът му.
	Жозефин не се разделяше с дневника на Свенливия младеж. Упорито продължаваше да разлепва търпеливо страниците една по една на парата на чайника с помощта на фино острие на нож, като внимаваше парата да не заличи записките. Пъхаше всяка страница между две попивателни. Изчакваше да изсъхне, преди да продължи деликатното си занимание.
	Истинска работа на археолог.
	После бавно разчиташе написаното. Наслаждаваше се на всяко изречение. Спираше на мастилените петна, на задраскванията, опитваше се да прочете какво пише под тях. Когато Свенливия младеж бе зачеркнал някоя дума, се оказваше изключително трудно да разгадае скритото. Броеше малкото останали страници, казвайки си, че скоро ще им види края. Кари Грант щеше да се качи на самолета обратно за Лос Анджелис.
	Тя щеше да остане сама, също като Свенливия младеж…
	И той чувстваше, че развръзката наближава. Тонът му беше меланхоличен. Пишеше със свито сърце. Броеше дните, броеше часовете, престана да посещава лекции, чакаше сутрин Кари Грант да излезе от хотела, следеше го, впечатляваше се от вдигнатата яка на белия му шлифер, от лъснатите до блясък обувки, подаваше му сандвича, кафето, стоеше настрана, но не го изпускаше от очи.


	Покани го за втори път в хотела.
	Той предупреди Жьонвиев. И този път тя щеше да му осигури алиби. Щеше да каже вкъщи, че двамата са били на кино. Този път Жьонвиев се нацупи, никога не ме водиш на кино, обещавам ти, че ще те заведа, след като той си замине, а той кога си заминава?
C>
	Затворих очи, за да не чувам този въпрос.
C$
	Това изречение заемаше цялата страница. Отдолу бе нарисувал лицето на мъж с превръзка на очите. Приличаше на осъден на смърт.
C>
	Пак ме покани в хотелския си апартамент. Толкова силно се изненадах, че му казах:
	— Защо прекарвате толкова време с мен? Вие сте кинозвезда, а аз съм никой.
	— Напротив, ти си важна личност. Ти си ми приятел.
	И той сложи ръката си върху моята.
	Достатъчно е да ми се усмихне и тревогата ми се превръща в увереност, сдържаността ми изчезва, придобивам смелост да му задавам всички въпроси, които си задавам, когато го няма.
	Той иска да се запознае с Жьонвиев. Не успях да прикрия усмивката си, представяйки си ги, застанали един срещу друг. Тя с физиономията си на целомъдрена девица, с финия мъх над горната й устна, с рижавата й къдрава коса, суха като клечки сено. А той, невероятно елегантен, съвършено непринуден! Затова се засмях и заявих, о, не, той се засмя на свой ред и каза, а защо не, _my boy_? Имай ми доверие. Ще я огледам внимателно и ще ти кажа дали ще можеш да бъдеш щастлив с нея… Аз помръкнах, не казах нищо повече. Това, което аз искам, е да бъда щастлив с него…
	— Аз съм гърмян заек, така да знаеш! Имам три брака зад гърба си. Но жените винаги ме напускат. Често съм се питал защо… Може би браковете ми са се разпадали заради това, което се случи с майка ми. Напълно възможно. Може би защото съм ужасно скучен! Работата е там, че когато съм женен, си мечтая да съм ерген, а когато остана сам, мечтая да съм женен.


	Той се изправи, отиде до грамофона и пусна плоча на Коул Портър — песен, която се казва _Night and Day_ — и наля шампанско в две чаши.
	— Изиграх Коул Портър в един филм. Според мен ролята не се получи, но толкова обичам неговата музика!


	Тогава му разказах колко странно изглежда нашето приятелство в очите на останалите, как целият снимачен екип ми се подиграва заради моята привързаност към него. Изстрелвах думите като картечница, ужасно се срамувах…
	— И какво от това? Ти се съобразяваш с хорските приказки? Не бива. Ако знаеш на какви съм се наслушал за себе си!
	Пред изписаното на лицето ми недоумение той обясни:
	— Чуй ме добре. Винаги съм се стремял да бъда елегантен, добре облечен, имал съм успехи, обичал съм немалко жени. Прекрасни жени… Въпреки това знам какво си мислят много хора — че харесвам мъже. Какво мога да сторя срещу това — попита той, разпервайки ръце. — Мисля, че такава е съдбата на известните хора. Приказват какво ли не по техен адрес. Аз лично няма да се оставя това да ми трови живота. Също както няма да се оставя на разни дебили да ме учат как да живея. Нека си мислят каквото си щат, нека пишат каквото им хрумне! Важното за мен е, че аз знам кой съм и какво представлявам… Пет пари не давам за това, какво мислят другите за мен, и те съветвам и ти да постъпваш по същия начин.
	И той отново сложи плочата с песента, затананика _night and day, you are the one, only you beneath the moon or under the sun_… направи няколко танцови стъпки и се отпусна на канапето.
	Продължи да ми говори. Беше в настроение. Изглеждаше щастлив.
	Може би защото идваше краят на снимките или защото скоро щеше да види отново Даян Кенън? Не я харесвам тази жена. Има прекалено много коса, прекалено много зъби, прекалено е гримирана. Добре я огледах през седмицата, която прекара в Париж, и установих, че никак не ми харесва. На всичко отгоре се държи собственически с него… За каква се мисли? Да не си въобразява, че единствено тя го обича? Намирам поведението й за арогантно и претенциозно.


	Той ми обясни, че никога не се е старал да се харесва. Не е чувствал нужда да се оправдава, да се обяснява. Обожава Ингрид Бергман.
C$
	В полето бе нарисувана Ингрид Бергман с къса коса. Изобщо не се познаваше, че е тя. Отсреща Младежа бе отбелязал:
C>
	„Не е добре! Трябва да се упражнявам, да напредна. Дали да не уча в Художествената академия вместо в Политехниката? Дали ще му харесам повече, ако стана художник?“


	— Тя е ослепителна, упорита, нежна жена, винаги е имала смелостта да живее в мир със себе си, опълчила се е на потиснатото, глупашко и треперещо от страх общество! Винаги съм я подкрепял, срещу всички и всичко. Не мога да понасям лицемерието…
	Не знам какво е имало между тях, но той яростно я защитаваше.
	За втори път се осмелих да му задам въпрос — този път за майка му. Помислих, че мога да го сторя, след като той ме бе подсетил, пръв отваряйки дума за нея.
	Не знаех как да формулирам въпроса.
	— А вашата майка? Как изглеждаше тя? — изтърсих аз с известно неудобство.
	— Беше очарователна майка… и аз бях _прекрасно бебе_!
	Той гръмко се засмя. Подчерта думите „прекрасно бебе“ с възхитителна мимика.
	— Обличаше ме с рокли с красиви бели яки, с маша ми навиваше косата на дълги руси букли и ми гореше ушите! Отнасяше се с мен, сякаш бях любимата й кукла… Тя ме научи да се държа прилично, да се изразявам правилно, да свалям каскета си, когато се разминавам с познати хора, да си мия ръцете, преди да седна на масата, да свиря на пиано, да казвам добър ден, добър вечер, благодаря, как сте…
	След което млъкна и внезапно смени темата:
	— Всички си имаме своите белези от рани, _my boy_, някои са външни, виждат се, други са вътре в нас, невидими, какъвто е моят случай.
	Историята с майка му е невероятна! Просълзих се, докато го слушах да разказва. Казвах си, ти нищо не си преживял, ти си един жалък мъник в сравнение с него. Той разказваше накъсано, прекъсваше, за да налее шампанско, да пусне отново плочата, сядаше, ставаше, не го сдържаше на едно място.
	Затова трябва да си я запиша, защото досега не съм чувал подобна история.
	Бил деветгодишен по онова време, живеел с майка си и баща си в Бристъл.
	Майка му, Елзи, била изгубила дете, преди той да се роди. Момченце, отишло си от света едва на годинка. Чувствала се виновна за смъртта му. Била убедена, че това се е случило поради нейната небрежност. Затова, когато се родил малкият Арчибалд Александър, толкова се страхувала да не го изгуби, че бдяла над него като орлица. Вечно се опасявала да не му се случи нещо лошо. Обожавала го и той нея също. Баща му повтарял, че майка му се престарава, че трябва да му даде малко свобода, и двамата се карали заради него. Непрекъснато. Освен това парите не достигали и Елзи се оплаквала. Баща му работел в пералня, майка му стояла у дома, за да се грижи за малкия Арчи. Илаяс търсел отдушник в кръчмата, за да не слуша мърморенето й.
	Майка му го водела на кино да гледат прекрасни филми.
	Баща му задявал девойките.
	Един ден, бил вече на девет, връщайки се от училище към пет часа, отключил вратата на жилището им и извикал майка си, както правел всеки ден. Той я викал, тя не отговаряла. Учудил се, странна работа, досега не се е случвало подобно нещо. Тя винаги го чакала вкъщи, когато се прибирал от училище. Претърсил цялата къща, напразно. Била, се изпарила. Сутринта не му казала нищо, разделили се както обикновено. Предния ден също. Вярно, че била станала някак странна… Миела си непрекъснато ръцете, заключвала вратите, криела храна зад завесите, питала къде ли съм забутала балетните ми палци, а той никога не я бил виждал да танцува. Прекарвала дълги часове умислена, седнала при печката, забила поглед в разжарените въглища, без да помръдва. Тази сутрин обаче на тръгване го целунала и казала: до довечера…
	Попитал двамата братовчеди, с които живеели заедно, къде е майка му и братовчедите отвърнали: тя умря. Получила сърдечен удар и веднага я погребали. По-късно се върнал баща му и му казал, че майка му отишла да си почине малко на морето. Била изтощена. Скоро щяла да се прибере вкъщи…
	Той стоял като вкопан в подножието на стълбите. Опитвал се да схване какво му говорят. Не можел да разбере дали е истина, или не. Знаел само, че нея я няма.
	Но животът си продължил и никой не отворил повече дума за това.
	— В мен се отвори огромна празнина… Ужасна пропаст… оттогава насетне бях все тъжен. Никой не ми говореше за нея. И аз не поисках да ми обясняват. Беше се случило. Тя си бе заминала… Свикнах с отсъствието й. Но си казвах, че си е отишла заради мен, и развих чувство за вина. Не разбирах причината, но се чувствах виновен. Виновен и изоставен…
	И баща му изчезнал един ден. Заминал да живее в друг град с друга жена. Поверил го на грижите на баба му. Тя пиела, биела го, привързвала го за един радиатор и отивала да се налива в кръчмата. Повече не стъпил в училище. Скитосвал по улиците, вършел дребни кражби, живеел както дойде. Така попаднал в акробатската трупа на г-н Пендър. Бил на четиринайсет. Намерил си друго семейство. Научил се да скача, да се премята, станал истински конторсионист, ходел на ръце, правел гримаси, обикалял с протегната шапка за някое пени. Заминал с трупата на турне за Америка и когато акробатите поели обратно, той останал в Ню Йорк…
	Двайсетина години по-късно, станал вече звезда, истинска звезда, получил писмо от адвокат, който му съобщавал, че баща му е починал и че майка му е жива, но настанена в приют за душевноболни недалече от Бристъл…
	Бил направо нокаутиран. Светът му се разпаднал на хиляди парченца.
	Бил вече трийсетгодишен. Стотина фотографи и толкова журналисти го следвали по петите, дебнели най-малкото му движение. Носел елегантни костюми, ризи с бродирани инициали на джобчето и се снимал в касови филми.
	— Целият свят ме знаеше, с изключение на майка ми…
	Баща му затворил майка му в психиатрия. Илаяс срещнал друга жена, искал да живее с нея, но не му се плащали разноските по развода. Затова извъртял този номер и жена му изчезнала сред пълното безразличие на близки и познати.
	Разказа ми за срещата си с нея в тясната гола стаичка на приюта. Не просто разказваше, а отново преживяваше сцената, играеше я. Преправяше гласа си, говореше като майка си, подаваше реплики със своя глас.
	— Втурнах се към нея, исках да я прегърна, тя вдигна ръка и ме спря с лакът… „Кой сте вие? Какво искате от мен?“ „Мамо, това съм аз, Арчи!“ „Вие не сте моят син, не приличате на него, гласът ви е различен!“ „Мамо, аз съм, аз съм, ето ме тук пред теб! Просто съм пораснал!“
	Той докосваше с ръка гърдите си и повтаряше: „Аз съм, аз съм!“, обръщайки се към мен, сякаш бях свидетел.
	— Тя не ми позволяваше да я прегърна. След доста посещения ми разреши да се доближа до нея, след още толкова се съгласи да напусне приюта и да се премести да живее в скромната къщичка, която й купих… Не можеше да ме познае. Не можеше да познае малкия Арчи в мъжа, застанал пред нея.
	Треперещ от възбуда, Кари ставаше, сядаше, не можеше да си намери място. Имаше изтерзан вид.
	— Представяш ли си, _my boy_? С годините положението се пооправи, но тя продължаваше да се държи резервирано, все едно нямаше нищо общо с мъжа, наречен Кари Грант.
	Това го влудявало.
	— Прекарах по-голямата част от живота си, люшкайки се между Арчибалд Лийч и Кари Грант, без да съм сигурен кой съм всъщност, като таях подозрение и към двамата.
	Той говореше, зареял смутен поглед в пространството. Говореше тихо, сякаш се изповядваше пред невидим за мен човек. Да си призная, побиха ме тръпки. Запитах се с кого бях в стаята, не бях съвсем сигурен, че съм с Кари Грант. В главата ми проблеснаха думите на неговата костюмиерка: _To see him is to love him, to love him is never to know him_.
	— Толкова силно желаех да се получи истинска връзка помежду ни… Искаше ми се да си говорим, да споделяме малките ни тайни, тя да ми каже, че ме обича, че е щастлива, че отново сме заедно… Исках да се гордее с мен. О, да, най-вече това! Да се гордее с мен!
	Той въздъхна, вдигна ръце разочарован, после ги отпусна.
	— За съжаление, така и не се получи, но Бог ми е свидетел, нито за миг не престанах да правя опити! Исках да я взема да живее при мен в Америка, но тя така и не се съгласи да напусне Бристъл. Правех й подаръци, които отказваше да приеме. Подарих й кожено палто, тя го погледна и попита: „Какво искаш от мен?“, отвърнах й: „Нищо, абсолютно нищо… подарявам ти го, защото те обичам…“, а тя махна с ръка, сякаш ме отпращаше, и ми каза нещо в смисъл на „ти пък, как ти дойде на ума!“. Не взе палтото. Спомням си, занесох й едно коте, съвсем мъничко котенце. Преди да я затворят в лудницата, у дома имахме котка. Казваше се Бътъркъп. Майка ми я обожаваше. Когато пристигнах с котката, поставена в клетка, тя ме изгледа, сякаш се бях побъркал.
	— Какво е това?
	— Спомняш ли си Бътъркъп? Много прилича на нея. Реших, че ще го харесаш… ще ти прави компания. Страхотно е сладко, нали?
	Тя ме прониза с поглед.
	— Що за превземки?
	Грабна котето за врата и го метна в другия край на стаята.
	— Трябва наистина да си луд, за да решиш, че искам котка!
	Върнах котето обратно в клетката, а тя не откъсваше злобния си поглед от мен.
	— Как можа да ми причиниш това? Как можа да ме затвориш в лудницата? Как можа да ме забравиш?
	— Не е вярно, изобщо не съм те забравил! Търсих те навсякъде! След като си замина, аз бях неописуемо нещастен и тъжен, мамо…
	— И престани да ме наричаш „мамо“! Казвай ми Елзи, като всички останали!
	Започнах да се чувствам неловко в нейната компания. Не знаех какво повече мога да сторя за нея. Звънях й всяка неделя и всеки път преди да набера номера, устата ми пресъхваше, гърлото ми се свиваше, оставах без глас… Опитвах се да се прокашлям, но напразно. Едва след като оставех слушалката, гласът ми отново се проясняваше, звучеше нормално… Не е ли многозначително, _my boy_?
	Слушах го и не знаех какво да отговоря. Въртях чашата с шампанско в ръце. Беше станала ужасно лепкава, толкова много се бях изпотил. Плочата бе спряла, той не я пусна отново. Вятърът нахлуваше през прозореца и издуваше завесите. Мислех, че ще се извие буря, а не си бях взел чадър.
	— По-късно много неща ми се изясниха, _my boy_… Разбрах, че родителите ми не са били виновни, така са били възпитани, наследили бяха грешките на своите родители. Затова реших да запазя само най-хубавото от тях. Да забравя останалото… Знаеш ли, _my boy_, в края на краищата родителите винаги ти представят сметката, винаги си плащаш. Затова е по-добре да платиш и да им простиш. Хората смятат обикновено, че прощават само слабите, аз пък смятам тъкмо обратного. Човек става силен само когато прости на родителите си.


	Замислих се за моите родители. Никога не им бях казвал, че ги обичам или че ги мразя. Те ми бяха родители, точка. Не си задавах никакви въпроси за тях. Впрочем ние не си говорим много. Преструваме се… Татко ми дава насоки, аз ги следвам. Не се бунтувам. Подчинявам се. Все едно не бях пораснал, все едно продължавах да бъда малкото момче с късите панталонки.


	— Това бе ужасен период в моя живот. Имах чувството, че се лутам в мъгла. Бях гладен, премръзнал, сам. Вършех глупости. Така и не можех да разбера защо тя ме изостави. Казвах си, че да обичаш някого, е опасно, защото в един момент този, когото обичаш, ще се обърне и ще те шамароса. Тези разсъждения със сигурност не улесняваха отношенията ми с жените. Направих грешката да вярвам, че всяка жена, която обичам, по някое време ще постъпи като майка ми. Непрекъснато се страхувах от изоставяне.


	Той вдигна поглед към мен, учуден, че съм още тук. В очите му проблесна изненада и аз се сконфузих. Прочистих си гърлото, хм, хм! Той се усмихна и ме имитира, хм, хм! Двамата стояхме един срещу друг, без да говорим.
	Скоро след това станах и тихо казах, че е по-добре да тръгвам, защото е станало късно. Той не ме задържа.
	Бях леко замаян. Казах си, че той може би се бе разкрил прекалено много пред мен, както и че не заслужавам чак такова доверие. На другия ден може би щеше да съжалява за това…
	Излязох от хотела. Беше тъмно, ветровито, небето бе черно, заплашително. Портиерът ми подаде чадър, аз отказах. Вдигнах яката на пардесюто си и потънах в парижката нощ. Бях прекалено тъжен, за да взема метрото, ходенето пеша щеше да ми се отрази добре. Освен това трябваше да поразсъждавам върху казаното от Кари.
	Точно в този момент се разрази бурята…
	И понеже нямах чадър, се измокрих до кости, докато стигна вкъщи.
C$
	Жозефин затваряше дневника и се замисляше за майка си.
	И тя щеше да е щастлива, ако майка й се гордееше с нея, ако двете споделяха малките си тайни.
	За съжаление, и при нея не се беше получило.
	И тя си казваше, че ако обичаш някого, рискуваш някой ден да те зашлевят през лицето. Бе получавала немалко шамари. Антоан я напусна заради Милен, Лука бе настанен в психиатрия, в Лондон, Филип си живееше щастливо с Доти.
	Тя не се бореше. Оставяше се да я ограбват. Казваше си, такъв е животът, няма какво да се направи…


	Връщаше се назад и препрочиташе някои неща.
	„Направих грешката да вярвам, че всяка жена, която обичам, по някое време ще постъпи като майка ми.“
	Тя бе още малка, когато Анриет я изостави в развилнялото се море. Сред бушуващите вълни майка й избра между нея и сестра й. Предпочете да спаси Ирис, а нея да я остави да се удави. Сметна го за нормално. Сви се, примири се пред очевидния факт, поне така го прие навремето.
	Цялата слава на Кари Грант така и не бе успяла да заличи мъката на малкия Арчи Лийч.
	Успехът на „Смирената кралица“, университетската научна степен, това, че беше блестяща студентка, лекциите, които четеше по света, не бяха в състояние да заличат болката от липсата на майчина обич.
	Кари Грант бе останал деветгодишното момче, което напразно търси майка си из цялата къща.
	Тя беше останала седемгодишното момиченце, което се тресе от студ и ужас на плажа в Ландите.
	Затваряше очи. Свеждаше ниско глава, опираше чело в черната тетрадка и сълзите потичаха по лицето й.
	Жо прости на майка си. Майка й обаче така и не й прости.
	Скоро след смъртта на Ирис беше позвънила на Анриет.
	— Жозефин, ще бъде по-добре да не ми се обаждаш. Имах една дъщеря и я изгубих.
	Разпенените огромни вълни отново я повлякоха и отново я смазаха.
	Няма оздравяване от болестта „липса на майчина обич“, просто се примиряваш с мисълта, че не заслужаваш да бъдеш обичан, че не струваш пукната пара.
	Не тичаш до Лондон да се хвърляш в обятията на мъжа, който те обича.
	Филип я обича. Тя го знае. Знае го със сърцето и ума си, но краката й не искат да я поведат натам. Не може да се втурне, да си плюе на петите, да избяга при него.
	Стоеше трепереща на плажа и не можеше да помръдне.
	Ифижени, която чистеше с прахосмукачката, почука на вратата на кабинета й: мога ли да вляза, не преча ли? Жозефин вдигна глава, избърса очи и се престори, че рови в някаква книга.
	— Ей, госпожо Кортес! Вие плачете?
	— Не, не! Няма такова нещо, Ифижени, сигурно е нещо алергично…
	— Не, вие плачете, госпожо Кортес! Не бива! Какво е станало?
	И Ифижени заряза прахосмукачката, прегърна Жозефин и я притисна до престилката си.
	— Прекалено много работите! Не си показвате носа от кабинета, заобиколена сте само от книги и тетрадки! Това не е живот!
	Залюля я и заповтаря, това не е живот, не е живот, я ми кажете защо плачете, госпожо Кортес?
	Жозефин подсмърчаше, бършеше нос в ръкава на пуловера си, отвръщаше, нищо, няма нищо, ще ми мине, не се притеснявайте, Ифижени, плача, защото прочетох нещо, което страхотно ме натъжи…
	— Веднага усещам, когато не сте добре, и затова ви казвам, че сегичка, в този момент никак не сте добре, ама никаква ви няма! Досега не съм ви виждала в такова състояние!
	— Съжалявам, Ифижени.
	— И таз добра, само това остава, да се извинявате! На всеки му се случва да е тъжен. Вие сте много самотна, там е работата! Прекалено сте самотна… Ей сега отивам да ви направя едно кафе, искате ли кафе?
	Жозефин кимна, да, да.
	Застанала на прага, Ифижени я погледна, въздъхна и пое към кухнята да направи кафе, пръхтейки по своя неповторим маниер.
	Върна се с голяма чаша в една ръка и с три бучки захар в другата, попита: колко захар искате?
	Жозефин се усмихна и отвърна: колкото решите…
	Ифижени поклати глава и пусна и трите бучки в кафето.
	— Захарта успокоява…
	Разбърка кафето, поклащайки глава.
	— Направо не мога да си го обясня! Такава жена като вас да реве като хлапачка!
	— Ми случва се — заекна Жозефин. — Хайде да сменим темата, Ифижени, да си говорим за нещо по-весело. Иначе пак ще се разцивря и ще бъде жалко за чудесното кафе!
	Ифижени гордо се изпъчи, щастлива, че е направила такова чудесно кафе.
	— Заливате го с много гореща вода, в никакъв случай с вряла… В това е майсторлъкът.
	Жозефин изпи кафето си под зоркия поглед на Ифижени, която идваше два пъти седмично да чисти. Оставяше къщата грейнала като слънце. Много ми е приятно у вас, все едно си чистя вкъщи, да знаете… Това не го правя за всеки!
	— Сетих се нещо, госпожо Кортес, тъй и тъй сега сме в почивка и двете… Спомняте ли си онзиденшния ни разговор за това, дето ние, жените, винаги се съмняваме в себе си, непрекъснато се подценяваме, смятаме, че не ни бива за нищо…
	— Да — отвърна Жозефин, отпивайки глътка от прекалено подсладеното кафе.
	— Та, мислех си, след като самите ние се съмняваме в силите си, страхуваме се, че ще се провалим, как тогава другите да ни се доверят?
	— Нямам понятие, Ифижени.
	— Чуйте внимателно какво ще ви кажа. Ако аз нямам вяра в себе си, тогава кой ще има? Ако самата аз не съм сто на сто за себе си, кой ще бъде? Затова трябва да покажем на хората, че сме прекрасни, защото те си нямат понятие.
	— Да ви кажа, Ифижени, това не е лишено от истина, никак не е!
	— Ами да! Нали ви казах!
	— Сама ли стигнахте до това заключение? — попита Жозефин, потапяйки отново устни в ужасно сладкото кафе.
	— Да. При това, без да съм завършила Политехниката като господина от втория етаж!
	Жозефин се сепна.
	— Политехниката ли казахте? Кой е завършил Политехниката?
	— Ми гос’ин Боасон. Като разпределям писмата, много внимавам да не сбъркам, старателно чета какво пише на плика и затова видях, че получава покани за събирания на бивши студенти или нещо такова. На плика пише името на висшето училище, както и на асоциацията на бившите…
	— Господин Боасон е завършил Политехниката?
	— Да, а аз не съм. Което не ми пречи да мисля. За нещата от живота… За целта е нужно само да седнеш на стола, след като сложиш децата да си легнат, и да се запиташ защо жена като вас, учена, интелигентна жена, смята, че не представлява кой знае какво, и всички се надпреварват да я мачкат…
	— Господин Боасон е завършил Политехниката? — не преставаше да повтаря Жозефин. — А как й беше името на жена му, Ифижени?
	— Е, това не знам. Не им разпечатвам писмата, нали! Да не си помислите такова нещо! Чета само какво пише на плика. Само дето не това е важното, което трябва да запомните, госпожо Кортес, а това, което ви казах току-що. Ако вие не сте сто процента за себе си, то кой ще бъде? Помислете върху това.
	— Права сте, Ифижени. Ще го сторя.
	— Защото вие сте страхотна, госпожо Кортес. Единствено вие не сте го разбрали. Затова запомнете го добре и всяка вечер, преди да заспите, си повтаряйте, аз съм страхотна жена, аз съм страхотна жена…
	— Мислите ли, че ще има някакъв ефект?
	— Няма какво да губите, затова опитайте, пък и намирам, че идеята не е никак глупава. Единственото сигурно в цялата работа е, че не съм учила в Политехниката!
	— И слава богу, Ифижени! Иначе нямаше да сте тук да се грижите за мен.
	— Хайде, никога вече не искам да ви виждам разплакана. Обещавате ли?
	— Обещавам… — отвърна с въздишка Жозефин.
	Непременно трябваше да поговори с Гарибалди.

	* * *

	Беше десет сутринта.
	Жозиан седеше в просторната си кухня и оглеждаше прозорците. Изми ги онзи ден, после заваля, можеше пак да ги измие днес. Откри във „Франпри“ нова марка кърпи за прозорци, които правели чудеса. Или да изтърка крановете с препарат против варовитата вода, защото са изгубили блясъка си, да отпуши цедките. Да почисти лавиците. Да излъска фурната. Въпреки че я чисти преди три дни! Да свали завесите от хола и да ги занесе на химическо? Добре, но нали току-що й ги бяха върнали… Ох, сепна се тя, обнадеждена, цяла седмица стана, откакто не съм лъскала среброто! Така ще си запълня следобеда…
	Стана от стола, донесе голямата си престилка, върза си я на кръста, отвори чекмеджето, в което приборите лежаха подредени и хвърляха хиляди отблясъци.
	Върна се разочарована и отново седна на стола.
	Дали да не отиде на фризьор? Или на масаж? Да излезе да зяпа витрините? Да погледа телевизия? Тръсна глава. Тези занимания изобщо не я развеселяваха. Тъкмо обратното! Излизаше от фризьорския салон начумерена. Не си даваше труд да разопакова току-що купените дрехи. Нареждаше пуловерите и полите така както си бяха с етикетите в скрина и повече не ги докосваше…
	Заспиваше пред телевизора.
	Правеше неуспешни опити да плете.
	Имаше нужда да действа, да се развихри. Да изкачва планини, да решава проблеми. Дори по едно време обмисляше да започне да учи китайски, английски, но скоро си даде сметка, че и това нямаше да я задоволи. Нуждаеше се от практически дейности. От движение, от конкретна цел, която да гони…
	Хвърли поглед към телешкото задушено със зеленчуци, което къкреше на печката в голяма медна тенджера. Вратичката на фурната! Бих могла да я откача и да я изчистя между двете стъкла, там сигурно е пръскала мазнина. С малко късмет, това току-виж ми запълнило половината от деня. Докато привърша, ще е станало време за обяд. Ще сложи масата, ще седне да гледа Младши как нагъва задушеното телешко, без да престава да чете, после ще раздигне, ще измие чиниите на ръка, ще ги подсуши, грижливо, ще изчисти мивката…
	Не чу сина си да влиза в кухнята. Той се покатери на една табуретка и прекъсна домакинските й планове.
	— Добре ли си, майче? Защото ми се струва, че нещо си минорна… Тъпо ли ти е?
	— Да кажем, че би могло да съм по-добре, любимо мое дундесто бебче.
	— Искаш ли да си поприказваме?
	— Даскала ти няма ли го?
	— Пратих го да си върви, не си беше довършил домашните, а освен това не изпълняваше добре ролята си на учител, която се изразява в това, да създава радост от труда и знанието в душата на ученика си.
	— Ох, Младши! Как може да говориш по този начин за един толкова учен мъж? — възмути се Жозиан, поглеждайки го строго.
	— Казвам самата истина, майче. Той се изчерпа. Ще се наложи да го сменим. От известно време тъпче на едно място. Когато ни връщат коригираните домашни, се оказва, че моите оценки са по-високи от неговите.
	— И другият ли започна да сдава багажа?
	Младши имаше двама преподаватели: единият идваше сутринта, другият следобед. Двама млади мъже, завършили престижни висши училища, които стриктно се появяваха в уречения час с чанти, препълнени с книги и тетрадки, с разноцветни химикалки и ситно разчертани фишове. Събличаха палтата си в антрето и влизаха в стаята на Младши, сякаш пристъпваха в светилище. Със сърце, свито от притеснение. Преди това си избърсваха старателно обувките, пристягаха възела на вратовръзките си, прокашляха се и чукаха на вратата, чакайки да ги покани да влязат. Детето ги впечатляваше.
	— Не! Този държи фронта! Беседите с него са въодушевяващи. Той ми пришпорва мозъка със забележки и ми поставя хиляди задачи за решаване. Умът му е жив, остър, натъпкан с информация, притежава отлична памет и умее да разсъждава. Двамата много се забавляваме… Но стига сме говорили за мен, кажи какво те натъжава.
	Жозиан въздъхна дълбоко. Не беше сигурна дали да каже истината на сина си, или да се скрие зад умората, смяната на сезона, грипа, който върлуваше в момента. За миг дори й хрумна да обвини носещия се по въздуха полен.
	— Не се опитвай да криеш каквото и да е от мен, майче. За мен ти си отворена книга. Отегчаваш се, нали? Въртиш се из къщи и вече не намираш нищо за чистене и лъскане. По-рано си имаше кариера, участваше в работата на фирмата, излизаше сутрин, гордо вдигнала чело, връщаше се вечер, главата ти гъмжеше от идеи и планове. Имаше си място в обществото. Днес заради мен се оказваш затворена у дома да въртиш домакинството, да пазаруваш, да готвиш и да се отегчаваш.
	— Точно така, Младши — отвърна Жозиан, впечатлена от прозорливостта на сина си.
	— А защо не се върнеш на работа в „Казамиа“?
	— Баща ти не иска. Иска да се грижа за теб, само за теб!
	— А на теб ти е писнало…
	Тя го погледна, смутена.
	— Обичам те до полуда, бебчо, но ти повече нямаш нужда от мен, да си го признаем, да бъдем реалисти…
	— Оказва се, че се развивам прекалено бързо.
	— Страхотно бързо.
	— Не играя ролята си на бебе. Знам го и често се укорявам за това. Но как да ти обясня, мамо, скучно е да си бебе!
	— Не знам. Не си спомням… — отвърна Жозиан през смях. — Беше толкова отдавна!
	— В такъв случай… Кажи ми… Неудобно ми е да те разпитвам. Бих желал да ми помогнеш.
	— В такъв случай си мислех — започна Жозиан, не съвсем убедена, че може да признае истината.
	— Че няма да е лошо да си родиш още едно дете.
	— Младши!
	— Защо не? Ще трябва само да убедиш татко… не съм сигурен, че е навит. Остарява…
	— Уместна забележка, беборане.
	— Не се осмеляваш да зачекнеш темата.
	— Толкова грижи му се струпаха на главата.
	— Не знаеш как да постъпиш, а главата ти ще се пръсне. В ума ти се въртят само мрачни мисли!
	— Четеш ми мислите, момчето ми…
	— Следователно се налага да намерим изход. Да изобретим нов начин на живот. Да изобретиш, означава да мислиш нестандартно.
	— Тоест? — попита Жозиан, която не виждаше накъде бие синът й.
	— Тоест за онова, за което никой не се е сетил. Знанието се придобива с опита, всичко останало е само информация. Малцина са способни да защитят мнение, различаващо се от установените в собствената им среда схващания. Повечето хора са неспособни дори да си съставят подобно мнение. Но ти, мамо, ти си способна.
	— Младши, не можеш ли да говориш малко по-ясно…
	— Извини ме, майко, ще се постарая да бъда по-ясен.
	И той помоли Алберт Айнщайн да замълчи и да даде думата на Марсел Гробз Младши.
	— Разбирам защо толкова много хора обичат да цепят дърва. Защото веднага виждат резултата от работата си. Разбирам защо толкова обичаш да шеташ и да домакинстваш, защото искаш веднага да бъдеш полезна, веднага да си проличи резултатът от грижите ти.
	— Опасявам се, че няма какво повече да се пипне в кухнята!
	— А ти, ти какво искаш да правиш, моя обожавана майко?
	— Това, което каза току-що — да бъда полезна… Полезна във фирмата, полезна, износвайки дете, само дето детето ме задмина и аз тъпча на място, без да знам с какво да се захвана…
	— Големите умове винаги са се сблъсквали с ожесточената съпротива на посредствените умове и ти се страхуваш да облечеш в думи своето желание. Затова пак те питам, майко, с какво би искала да се заемеш?
	— Искам да се върна на работа. Баща ти се нуждае от помощник. „Казамиа“ се разрасна, превърна се във великан, който непрекъснато се нуждае от нови проекти, и аз чувствам, че той е на ръба на изтощението. Вече няма сили да опъва сам каиша. Искам да ме върне на старото ми място в предприятието. Да ме постави начело на отдел, който да се нарича…
	— „Проучвания и иновации“ например?
	— Работа точно за мен, ще бъда в стихията си. Едно време достатъчно се бях доказала. За съжаление, никой не подозираше, понеже ми отмъкваха идеите под носа, но бях ненадмината, когато ставаше въпрос за изнамиране на нови решения, нови пазари… Доставяше ми удоволствие. Харесваше ми да се ровя в чуждите предложения, да проучвам дали идеята си заслужава да се разработи, или не, дали ще бъде рентабилна, или ще се провали… Точно тази работа ми допадаше.
	— Убеден съм, майко. Това е интуицията, а тя обикновено не греши. Интуитивната менталност е свещена дарба, рационалната менталност е верен помощник. Изградили сме общество, което уважава помощника и обрича на забвение дарбата… Малцина гледат със собствените си очи и чувстват със собствените си чувства. Давай смело! Създавай проекти и ги представяй на баща ми. Той ще се убеди в твоята правота и ще ти даде жадуваната длъжност.
	— Не е толкова лесно, колкото си го представяш, Младши. Опитах да поговоря с него, но той не иска да чуе. Ужким е съгласен, но само за да ме успокои. Нищо не предприема. Разбира се, бих могла да предложа услугите си на други, но според мен това ще си е чисто предателство.
	— Всичко е относително, майко. Ако допрете длан за минутка на печката, ще ви се стори, че я държите така цял час. Постойте един час до красива девойка и ще ви се стори, че е било за минута. Това е то относителността. Изнамери му един нов, перспективен проект, сложи го на бюрото му, не му казвай, че е твое дело, той ще се поинтересува кой го е предложил и сам ще кацне при теб… Така ще се сложи край на съмненията и въпросите и ще бъде принуден да отстъпи.
	— Младши! Ама много бързаш, дори когато мислиш!
	Тя се взря в очите му сякаш за да прочете в тях как едно тригодишно хлапе е способно да й говори по този начин, но се отказа. Никога нямаше да разбере сина си. Трябваше да се примири с тази мисъл. Вече не си даваше труда да прикрива странностите му. Онзи ден си приказваха за това с Жинет… която пак й бе казала, приеми, приеми тази дарба, която ти идва от небето, не се опитвай да я възпираш. Не бил като другите, какво от това? Представяш ли си свят, в който всички да са еднакви? Щеше да бъде самоубийствено! Толкова родители се оплакват, че децата им са мързеливци, лоши ученици, невежи. Ти си имаш един малък Айнщайн, затова се грижи добре за него, подкрепяй го. Не се опитвай да го мериш с общия аршин. Равенството е тъпо понятие. Всички ние сме различни.
	Тя въздъхна, потри ръце и продължи да разговоря със сина си.
	— Имаш право, Младши. Остава само да изнамеря въпросния проект. В тази кухня съм толкова изолирана от света…
	— А как правеше преди?
	— Посещавах специализираните изложби, панаирите, изложенията… Разговарях с архитекти, дизайнери, независими изобретатели, след което пресявах предложенията, идеите… Казвах си, че сред купищата идеи несъмнено има нещо, което да влезе в работа.
	— Била си права. Въображението е по-важно от знанието.
	— Как да поема по пътя на въображението, след като стоя по цял ден затворена вкъщи?
	— Аз ще ти помагам, майко. Ще бъда до теб. Трябва само да кажеш, че това е от полза за образованието ми, и ще имаш моята подкрепа. Заедно ще обикаляме големите международни изложения и ще откриваме нови идеи, които ще предлагаме на татко.
	— Ще направиш това за мен?
	— О, да! И още много други неща, които пожелаеш! Толкова те обичам, майче. Ти си моите корени, моята скала, моето тополово листо… Искам да ти помогна. Затова съм дошъл на бял свят, не го забравяй.
	— Но ти вече ни направи щастливи, Младши. Самото ти раждане бе за нас благословия, извор на непресъхваща радост. Да ни беше видял отнякъде, коленичили двамата пред божественото дете, дошло да ознаменува нашата любов. Наблюдавахме те, вперили поглед в теб, нашето съкровище… което щеше да промени живота ни. И ти наистина го промени.
	— Това е само началото, сама ще се убедиш. Заедно ще сътворим велики неща! Ще ми бъде много приятно да обикалям, да ходя на място, да говоря с нови хора, носители на оригинални идеи, които да претворим в конкретни резултати. Започнах да се отегчавам, само да седя и да уча, затворен между четири стени.
	— Не бива да позволяваме това да те изтощава физически. Ти си още малко момче, което си склонен да забравяш! Престана да спиш следобед…
	— Ненужна загуба на време, мамо, съвършено ненужна. Не спя дълго, но се наспивам бързо. Сънят е загуба на време и наркотик за ленивците.
	— Отдавна съм се отказала да гадая как функционира организмът ти, Младши. Да си призная, нищо не разбирам… но пък съм щастлива, че успях да си поговоря с теб! Животът ми предостави такъв прекрасен случай…
	— Случайността не съществува, майко. Случайността е Бог, който се разхожда инкогнито. Видял е, че в главата ти се въртят черни мисли, и ето че ме изпрати при теб.
	— Отсега нататък двамата с теб ще помагаме на баща ти. Той страхотно се нуждае от помощ, да знаеш. Светът живее на все по-високи обороти, той не иска да признае, че остарява, но това не променя нещата.
	— Светът е опасно място. Не толкова заради тези, които вършат зло, колкото заради онези, които безучастно наблюдават отстрани, без да се противопоставят.
	— Ние няма да позволим на никого да го нарани нали, Младши?
	— Обещавам ти, мамо! Веднага се заемам да търся нови идеи за „Казамиа“ и за теб, а ти, от твоя страна, направи списък на изложенията, които в скоро време ще посетим.
	— Дадено! — възкликна Жозиан, надигайки се от стола и притискайки детето до гърдите си. — Младши! Какво щастие е, че те имам! Как успях да родя такова дете! Аз, която съм толкова невежа и простовата. Велико тайнство…
	Младши се усмихна и лекичко я потупа по рамото, за да й подскаже, че няма нужда да задълбава в темата.
	— Това, което е неразбираемо, е, че светът е разбираем — добави той под сурдинка, давайки отново думата на великия Алберт Айнщайн.

	* * *

	На другата сутрин след разговора с Ифижени Жозефин се обади по телефона на Гарибалди. Не го намери в кабинета му, затова остави съобщение на колегата му, който вдигна. Когато тя произнесе буква по буква името си, Жозефин К-о-р-т-е-с, мъжът направи лека пауза и каза:
	— Аха… Това сте вие, госпожо Кортес…
	С нотка на уважение, едва ли не с нежност. Сякаш я познаваше. Сякаш Гарибалди му беше говорил за нея с мили думи и затова гласът по телефона придобиваше приятелски нотки. Казваше „госпожа Кортес“ и студеният и сив кабинет на Гарибалди се озаряваше от искрица светлина.
	— Той излезе по работа. Мащабна операция в средите на наркотрафикантите. Работим по много голям удар и се редуваме денонощно. Ще му предам, че сте го търсили, и той сигурно ще ви се обади.
	Жозефин благодари и затвори телефона, просълзена.
	Укори се за сантименталността си и се стегна. Стига си циврила за щяло и нещяло, моето момиче! Гарибалди ти прави услуга, защото си му симпатична, нищо повече! Какво си въобразяваш? Че е говорил за теб с треперещ от вълнение глас? Тя въздъхна. Колко бе изтощителна тази нейна способност всичко да усеща, всичко да чувства. Всяка промяна в тона, всяка иронична забележка или вдигане на веждите я пронизваха от глава до пети. Не успяваше да издигне преграда между себе си и останалите хора. Казваше си, този път ще опитам, ще изляза от къщи въоръжена, с щит и каска, няма да позволя никому да ми нанесе удар с нож. Само дето никога не се получаваше… И най-малката дреболия я нараняваше или я правеше щастлива. И най-малката дреболия я смазваше или разпалваше в сърцето й топлина и надежда. Аз съм една огромна попивателна, продължи тя, насилвайки се да се усмихне. Да се пошегува със себе си и със своята неизлечима сантименталност. Огромна попивателна, осеяна с петна.
	Сълзите се стичаха по страните й и когато четеше дневника на Свенливия младеж.
	Разплакаха я редовете, в които Кари Грант си спомняше за майка си.
	Замисли се върху думите на Ифижени: „Ако вие нямате вяра в себе си, как може да искате другите да имат вяра във вас?“.
	Никога нямаше да забрави момиченцето, изоставено насред разбеснялото се море. Носеше в себе си трупа на удавница.
	Беше се обърнала към майка си, беше успяла да доплува до нея, извика й, почакай ме, почакай ме, вкопчи се в нея, но майка й я отблъсна с лакът. Не го каза, но все едно чу да й казва, не теб, не теб! Остави ме!
	Остави ме да спася сестра ти.
	Ирис. Всички обожаваха Ирис. Не можеха да устоят на чара й. Тя беше момиченце, което поглъщаше цялата светлина. Привличаше погледите на всички. Без да прави каквото и да било. Така си беше — очевиден факт. Такива деца имат всички права, те са всевластни. Защото даряват мечти на останалите, отвеждат ги другаде. Да обичаш Ирис, означаваше да бъдеш част от светлината, която струеше от нея, да получиш и ти един лъч, който да свети като свещичка…
	Беше безсилна пред Ирис.
	Затова навремето насред разбунтуваното море Жо се отпусна, затвори очи и се остави вълните да я търкалят.
	Озова се на плажа, изхвърлила я беше една огромна вълна, след като се беше разбила в брега. Изхвърли я без никаква намеса от нейна страна. Тя излезе от водата плюейки, залитайки, с тракащи зъби. Съвсем сама. Съвсем сама… Баща й я бе грабнал и отнесъл, крещейки на майка й, че е престъпница. Тя чуваше думите, без да ги разбира. Искаше да го утеши, да го успокои, но беше изцедена, не й бе останала капчица сила.
	Животът продължи, но те никога повече не отвориха дума за онази случка. Тя не разбираше, казваше си, мама е имала право да постъпи така, или татко е бил прав, повтаряше си, че истината зависи от гледната точка.
	Сигурно мнозина са преживели подобни неща и тя не прави изключение. Не биваше да се преувеличава. Затова продължаваме да живеем, или по-точно да се преструваме… само дето не го осъзнаваме.
	Открадваше си оттук-оттам мигове на дребни радости, частици щастие. Големите парчета не бяха за нейната уста. Задоволяваше се с малките, те й бяха предостатъчни.
	Както например да знае, че Гарибалди й симпатизира…
	Разбираше историята на Кари Грант и на майка му.
	Всички го харесваха, намираха го за прекрасен, беше най-голямата холивудска звезда, но в душата си бе останал малкото деветгодишно момче без майка. Арчибалд Лийч умоляваше майка си да го дари с поглед. Елзи виждаше Кари Грант и не разпознаваше в него своя Арчи.
	Посрещаше го, отбранително вдигнала лакът…
	Отказваше коженото палто.
	Хвърляше котката в другия край на стаята.
	Забраняваше да я нарича „мамо“.
	Отказваше да отиде да живее с него в красивата му голяма къща в Холивуд.
	Държеше се хладно и разсеяно, когато той й звънеше по телефона.
	Упорито твърдеше, ти не си моят син, не си Арчи…
	Той настояваше. Обаждаше й се всяка неделя, където и да се намираше по света…
	Със свито гърло, разтреперан.
	Не знаеше кой бе всъщност.
	Арчи Лийч или Кари Грант?
	Бе пораснал, успял в живота, но сякаш не истински… Създавайки друга личност с името Кари Грант.
	Беше я създал съвсем сам.
	Като се наблюдаваше в огледалото, като преценяваше обиколката на врата си, размера на яката, пъхнал дълбоко ръце в джобовете, като променяше акцента си и работеше върху израженията на лицето, мимиките, гримасите, поведението, жестовете, като трупаше запаси от учени думи, които си записваше в тефтерче.
	Справил се бе с живота съвсем сам.
	Съвсем сам…
	Обикновено хората, които успяват да надраснат детството си, винаги са самотници. Те са си самодостатъчни, вървят по житейския си път с ръце в джобовете, малко нестабилни, треперят леко, прокашлят се от време на време, за да си прочистят гърлото, но не спират да крачат напред.
	Тя вдигна чело. Отправи благодарности към Свенливия младеж за това, че й бе разказал историята на Кари Грант. Всеки път, когато се замисляше за случката на плажа в Ландите, добавяше ново парченце към пъзела.
	Да, Кари Грант бе поставил на мястото му ново парченце в големия пъзел. Кратко изречение, което тя бе формулирала спонтанно и неусетно: „Тя излезе от водата… съвсем сама“.
	Съвсем сама.


	Замисли се за дъщерите си.
	За смъртта на Антоан.
	Запита се дали Ортанс и Зое сънуват кошмари, припомняйки си края на Антоан.
	Запита се дали Зое не се гушка в нея като малко момиченце, каквото вече не беше, само за да забрави за смъртта на баща си. Че смесва всичко, Гаетан, нощта в мазето, майчините обятия, ухото на плюшената играчка, което продължаваше лекичко да дъвче, за да се приспи… Беше раздвоена — с единия крак в детството, с другия в бъдещето. Не беше сигурна в коя посока да поеме. Колебаеше се.
	Ортанс отдавна бе затръшнала вратата на детството. Гледаше решително напред и зачеркваше всичко, което би могло да я притесни. Своеобразна амнезия, която я предпазваше. Изковала си бе броня. Колко ли дълго щеше да я предпазва? Винаги идва момент, в който бронята се пропуква…
	И моето гърло се свива, когато говоря с Ортанс. Обикалям около телефона, докато събера смелост да протегна ръка и да набера номера.
	И аз се страхувам да не ме отхвърли, да не ме замери с котката.
	Иначе съм прекрасна майка…
	Прекрасна майка…


	Набра номера на Ортанс.
	Ортанс си беше вкъщи и беснееше.
	— В банята има три сантиметра вода на пода и никой не си мърда пръста, писна ми от това място, писна ми! И знаеш ли какво? Оня невменяем аятолах…
	— Питър ли? — опита се да налучка Жозефин.
	— Този дебил! Наумил си е да ме дресира. Да ме научи как да живея! Заяви, че този път било мой ред да се обадя на собственика и да вдигна скандал… Въобразява си, че е олицетворение на морала, и ми проглушава ушите за щяло и нещяло. Повече не мога да го понасям. Смятам да се омета оттук. Онази вечер направихме опит да се сдобрим. Излязохме двамата и докато влизахме в заведението, знаеш ли какво ми каза?
	— Не — отговори Жозефин, изненадана от словоохотливостта на дъщеря си.
	Несъмнено Ортанс беше силно разгневена и имаше нужда да излее гнева си.
	— Каза ми, всички мъже те гледат, Ортанс, но ти ще стоиш кротко до мен… без да мърдаш. Как ли пък не! Да не си мисли, че му принадлежа? Че ще излизам с него? С малките му кръгли очилца, джуджешкия му ръст и физиономията му на страдащ от запек! Болен мозък, ти казвам, болен мозък!
	— Гари обажда ли се? — попита Жозефин.
	— Не. Не се виждаме вече.
	— Нормално — каза Жозефин, понеже знаеше от Шърли, че Гари е в Ню Йорк.
	— Значи, според теб е нормално, така ли? На всичко отгоре го защитаваш! Какво доживях да чуя! Май ще е най-добре да си остана в леглото и да си запуша ушите… Това някаква конспирация ли е, или какво?
	— Ортанс, миличка, успокой се. Исках само да кажа, че е нормално да не се виждате, след като той е в Ню Йорк, а ти в Лондон. Просто исках да разбера дали от време на време се чувате по телефона.
	— В Ню Йорк? Какво прави в Ню Йорк? — попита Ортанс, шашната.
	— Ами там е… трябва да са станали два месеца.
	— Гари в Ню Йорк?
	— Шърли нищо ли не ти е казала?
	— Не се виждам и с нея. Заради Гари. Зачеркнах и сина, и майката от речника си.
	— Той замина ненадейно.
	— И защо?
	— Според мен, защото… неловко ми е да ти го кажа, мисля, че е по-добре Шърли да ти разкаже.
	— Мамо! Престани, ставаш смешна. Ако го науча сега от теб, ще спечеля време, нищо повече!
	Жозефин й разказа за пътуването на Гари до Единбург, където искал да навести баща си, за връщането му в Лондон, за неочакваната му поява в апартамента на Шърли в ранни зори и…
	— Заварил Шърли в леглото с Оливър, преподавателят му по пиано.
	— Ау! Сигурно е получил страшен шок!
	— Оттогава не говори с Шърли. Предполагам, че й пише имейли. Взел самолета за Ню Йорк, приет е в Джулиард Скул.
	— Супер!
	— Намерил си е апартамент и по всичко личи, че се чувства отлично там.
	— Прекарахме нощта заедно след откриването на витрините и на сутринта отскочи до майка си. Останах с впечатлението, че е трябвало да говорят за нещо спешно…
	— Сигурно е искал да й разкаже за пътуването до Шотландия. Оказа се, че не е имал време да го стори.
	— А аз си мислех, че е в Лондон и ми е сърдит.
	— Не те ли предупреди?
	— Не. Нито ми е казвал, нито ми е пращал имейл! Прекарахме една нощ, мамо, беше вълшебна нощ и рано сутринта офейка…
	— Може да ти е оставил съобщение и да не си го видяла. Случва се, нали знаеш.
	— Наистина ли го мислиш?
	— Да. Във всеки случай на мен ми се случва. Казват ми, че са ми изпратили есемес или имейл, а пък не съм получила нито едното, нито другото.
	— Прави ми впечатление, че от известно време съобщенията намаляват! Казвах си, че сме в кофти момент, стараех се да не се навивам излишно, изчаквах… Сигурно пак е някакъв номер на оня, мобилния оператор „Оранж“…
	— И в Англия ли има „Оранж“?
	— Аз съм абонат на „Оранж“. Вярваш ли, че ме е търсил, а оттам не са ми препратили съобщението?
	— Няма как да тръгне, без да ти се обади. Особено след като сте били заедно предната нощ. Гари е свястно момче.
	— Знам, мамо, знам. Онази нощ беше толкова красива… Всичко беше без грешка.
	Жозефин долови сълзи в гласа на Ортанс. Престори се, че не е чула.
	— Напиши му имейл, Ортанс.
	— Ще видя… А ти за какво ми звъниш всъщност?
	— Защото ми липсваш, миличка. Отдавна не съм те чувала. Всеки път когато ти се обаждам, ми казваш, че бързаш, че нямаш време, и това ме натъжава.
	— О, мамо, престани с твоите сантименталности… ще се изнервя, ще ти наговоря грубости и ти пак ще се натъжиш! Но искам да ти кажа, че като си поприказвахме, ми се подобри настроението. Книгата върви ли? Започна ли да пишеш?
	Жозефин й разказа историята за Младежа и Кари Грант. Ортанс заяви, че това била тема точно за нея, наситена със сто процента емоция… Каза го без задна мисъл, напълно непринудено, със самочувствието на човек, който държи чувствата настрана от страх да не го докоснат, да не го залеят.

	* * *

	Дьониз Тромпет танцуваше от радост в малката си стаичка на улица „Пали-Као“. Наблюдаваше отражението си в огледалото с рамка, украсена с мидички, подарък от едно пътуване с родителите й до Порт Навало. Единствената й ваканция за трийсетина години. Те никога не затваряха магазина — беше загуба на пари. Едно лято обаче се качиха на автобуса за Порт Навало, старинно рибарско селище и според легендите пиратско убежище в бретонския залив Морбиан.
	Подариха й това огледало, за да призоват красотата и щастието. Заедно с малък комплект гримове. Ще е добре малко да се поразкрасиш, я бе посъветвала майка й, отчаяна от непривлекателния вид на дъщеря си.
	Тази вечер Дьониз се разкрасяваше.
	Тази вечер излизаше с Брюно Шавал.
	Тази вечер той щеше да я заведе да наблюдават залеза от хълма Монмартър.
	Тази вечер щеше да я притисне в обятията си и прегърнати, щяха да проследят с поглед как хоризонтът се озарява от оранжево-червените отблясъци на огненото кълбо.
	Облече розово-оранжева рокля. Златисти обувки на високи токчета. Златиста чантичка. Гримира се в топлите нюанси на залязващото слънце. С наведена напред глава силно тупира тънката си коса, напръска я с лак, за да й придаде обем, и отново затанцува в малката си стаичка.
	Имаха среща на площад „Тертр“, щяха да се видят сред стативите на художниците и шарените тенти на кафенетата. Той щеше да я хване за ръка, да я прегърне…
	Тази вечер устните им щяха да се докоснат.
	Снощи, преди да заспи, препрочете любимия си роман „Интимни договорки“, бе научила наизуст огромни пасажи. Декламираше ги, затворила очи, обзета от разтапяща я топлина.


	_В мига, в който устните му докоснаха нейните, тялото й потръпна от удоволствие като дете, което за пръв път вкусва бучка захар. Удоволствието беше въздушно като шоколадов мус, освежаващо като първия пролетен дъжд._
	_Поразена, изумена, смаяна, тя се опиваше от дъха му, целувката вече не й бе достатъчна. Обгърна с две ръце лицето му с неподозирана от самата нея жар, която се развихри буйно и неконтролируемо._


	Тази вечер, тази вечер…
	Спусна се тичешком по стълбите, вземайки по няколко стъпала наведнъж, поздрави бакалина арабин, който бе продължил търговията на родителите й. Обикновено го подминаваше, без да го погледне.
	— Всичко наред ли е, госпожице Тромпет? — учудено я попита той.
	— Повече от наред… всичко е чудесно — отвърна тя и се затича, подскачайки като газела към спирката на метрото.
	Ще слезе на спирка „Анверс“ и без да бърза, ще се изкачи по стълбите, които водят до „Сакре Кьор“. Няма да се качва на зъбчатата железница, за да не поеме мириса на притиснатите едно до друго тела в малката кабина, а ще пристигне горе свежа, с порозовели страни и ще застане в очакване до любимия мъж. Ще бъде бавно шествие към щастието. Ще изкачи едно по едно стъпалата към блаженството. Най-после доживя заветния миг! Тази вечер той щеше да я целуне…
	Зърна отражението си в една витрина и почти се хареса, изглеждаше почти хубава. Любовта, любовта — тананикаше си тя — е най-ефикасният крем за лице… Тя е тайнственият талисман, с който да примамиш мъжа и да го накараш да те опияни с целувки и да коленичи в краката ти. Ще се нанесе ли при мен, или ще се преместим в друго жилище, след като решим да заживеем заедно? За предпочитане е да се преместим, но пък той е без работа… В началото няма да се разпростираме много-много, ще живеем скромно. Ще спестяваме, ще си направим жилищен влог, после ще продадем апартамента на „Пали-Као“ и ще си купим подходящо жилище в някой от хубавите квартали. Ще работя за двама, докато той си намери работа. Той е блестящ. Не може да си позволи какво да е…
	Чертаеше планове, пресмяташе семейния бюджет, разпределяше разходите по пера: почивки, кола, храна, режийни, данъци, общи, злополуки, непредвидени разходи… обмисляше, предвиждаше, отпускаше някой и друг труден месец, преди окончателно да си стъпят на краката.
	Такива мисли се въртяха в ума й, докато изкачваше стъпалата.
	Забавяше крачка, за да се наслади докрай на емоцията.
	Внезапно се паникьосваше. Ами ако той не дойде? Ако се откаже в последната минута? Ако майка му се е разболяла? Ако се е почувствала зле? Той говореше за нея с голяма нежност. Никога не излизал вечер, за да не я оставя самичка. Носел й пантофите, шала, с който се намятала в леглото, докато изпие отварата, която й приготвял. Двамата заедно гледали по телевизията любимата й програма. Беше син за пример.
	Тя щеше да чака…
	Чаках петдесет и две години, мога да почакам още, за да осъществя мечтата си. Брюно Шавал, госпожа Брюно Шавал, ще започна да се упражнявам да се подписвам с новото име. Татко и мама щяха много да се гордеят с мен.


	Той я чакаше, застанал на последното стъпало. Изправен, висок, красив. Небрежно облегнат на някаква дорийска колона, поне така й се стори. Стоеше и не помръдваше, така че се наложи тя да извърви оставащите няколко крачки до него. Шавал сведе поглед и издума:
	— Щастлива ли си?
	Тя прошепна „да“, пламна от смущение и го последва, когато той се отлепи от колоната.
	Стигнаха до базиликата. Искаше й се да я поведе за ръка, но той очевидно държеше на етикета и вървеше на почетно разстояние. Не искаше да я компрометира с неуместни жестове.
	Седнаха на стъпалата, за да се насладят на слънцето, което потъваше зад хоризонта.
	— Тази вечер залязва в двайсет и един и дванайсет — каза Дьониз, понеже бе прочела във вестника колонката за ефемеридите.
	— А, така ли… — отвърна Шавал, внимавайки лактите им да не се докосват, — откъде знаете тези неща?
	— Аз съм учена жена — отговори тя, изчервявайки се. — Обожавам цифрите… Мога да ви издекламирам таблицата за умножение наопаки и да пресмятам всякакви числа наум. Дори спечелих едно състезание, организирано от „Люстюкрю“, макаронените изделия.
	— И каква беше наградата?
	— Пътуване до Порто Навало. Отидох заедно с родителите ми. Толкова се радвах да им подаря едно пътуване. Беше чудесно! Познавате ли пристанището Порто Навало и залива Морбиан? Намира се на сто и двайсет километра от Нант, на сто и трийсет от Кемпер и на четиристотин и шейсет от Париж.
	— Не, никога не съм ходил там.
	И не мога да понасям крясъците на чайките и миризмата на водорасли, отвърна той наум с гримаса на отвращение.
	В такъв случай бихме могли да отидем там за сватбеното ни пътешествие, помисли Дьониз Тромпет, изчервявайки се отново. Ще се наслаждаваме на залеза над залива, а платноходките ще се прибират в пристанището. Белите платна ще се спускат, надиплени, ветроходците с жълтите мушами ще маневрират с кормилото и ще затварят люковете. Топлият морски бриз ще гали потръпващите ни вратове. Той ще ме притисне до себе си със силната си ръка, шепнейки, да не вземеш да полетиш! Ще ме погледне със сериозно изражение и аз ще се гушна в него, простенвайки от удоволствие.
	Никога няма да ме изгубиш, любими, обеща си тя, разтреперана от глава до пети.
	Той изчака да се стъмни, за да се доближи съвсем леко.
	Предпазливо обгърна раменете й и тя едва не припадна от вълнение.
	Поседяха известно време на стъпалата. Хората се бяха разотишли. Тук-там бяха останали китаристи и влюбени двойки. Аз съм като всички останали, си каза Дьониз Тромпет, най-после и аз да се смеся с другите…
	— Щастлива ли си? — я попита отново Шавал.
	— Ако знаехте — прошепна Дьониз и от гърдите й се изтръгна дълбока радостна въздишка.
	— А в колко часа залязва утре слънцето?
	— В двайсет и един и двайсет и три.
	— Вие наистина сте учена жена — отвърна той, докосвайки я леко с устни по ухото.
	Тя за малко да издъхне от удоволствие.
	Той я притисна по-силно, представяйки си божественото тяло на Ортанс.
	— Брюно… — прошепна Дьониз, събрала кураж.
	— Да?
	— Толкова съм…
	— Не казвайте нищо, Дьониз, нека се насладим на мига спокойствие и красота. Да помълчим.
	Тя се подчини, стараейки се да запечата в сърцето си хилядите нюанси на своето щастие.
	Изведнъж той скочи като натегната докрай пружина, опипа джобовете си и възкликна:
	— Боже мой! Ключовете ми! Няма ги!
	— Сигурен ли сте?
	— Бяха у мен, когато бях в кабинета ви… Спомням си, усещах ги в джоба си, докато си говорехме.


	_Тогава тя се откъсна от приказния торс, сякаш изваян от самия Бернини, и от прегръдката на изпъкналите бицепси, които биха могли да принадлежат на някой моряк, зает по цял ден да опъва платната… Нежната му кожа я влудяваше, напомняше й купичка гъсто, мазно, току-що издоено мляко, от което се вдига лека пара…_


	— Ще се наложи да се върнем да ги потърся! Не мога да будя майка ми толкова късно… Много е слаба!
	— Но току-що седнахме и си мислех, че…
	… че ще я заведе на вечеря в някой от ресторантите за туристи, които пораждаха в сърцето й безброй мечти по време на следобедните неделни разходки с родителите й. Когато бяха във весело настроение, когато на хоризонта на сивия им живот проблясваше искрица надежда, те не крачеха из алеите на „Пер Лашез“, а се изкачваха до Монмартър. Тя си бе представяла как го води там на поклонение, тайно, без да му казва. Искаше да свърже мислено Брюно с родителите си…
	— Да тръгваме! — заповяда Шавал с тон на римски император, свикнал да не му противостоят. — Заведи ме в кабинета си, да си взема ключовете, златиста моя прасковка.
	Бе измислил този хитър ход — да се обръща към нея, редувайки почтителното „вие“ с интимното „ти“ — и тя окончателно се объркваше… А от гротескното „златиста моя прасковка“ буквално се размекваше.


	_Той протегна ръка, грабна яката на палтото й, привличайки я необуздано към себе си. От устните й се изтръгна вик, после още един, когато той заби зъби в нежния й врат. Сладка болка. Притисна я още по-грубо, тласкан от неутоленото желание да я докосне наистина, да гали кадифената и кожа, да прокара ръка по прекрасните извивки на сластното женско тяло…_


	Тя се съгласи задъхано, да, да, и се отправиха към стоянката за таксита, за да стигнат по-бързо до авеню „Ниел“.
	Шавал имаше хитроумен план за действие…
	Откакто времето се бе стоплило, Тромпетистката ходеше с деколтирани блузи. В браздата между повехналите й гърди Шавал бе забелязал позлатен синджир, на който висеше ключ. Плосък, сив, най-обикновен ключ, който се отличаваше от останалите жълти дрънкулки. Един път в края на работния ден, докато не я изпускаше от поглед, забеляза как тя чевръсто свали синджира и заключи едно чекмедже.
	Отбеляза си, че този ключ трябва да е от особено значение.
	Сега искаше да провери доколко бе вярно предположението му.
	Блудкавата миризма на Тромпетистката и залязващото слънце го бяха изнервили. Не го сдържаше на едно място, трябваше да се раздвижи.
	Минаваше десет, когато стигнаха до фирмата. Нито един прозорец не светеше в жилището на Рьоне и Жинет. Сигурно спяха. Никой нямаше да им се пречка.
	Дьониз набра кода на алармата и Шавал мълниеносно запечата в паметта си цифрите: 1214567. Можеше да се окаже от полза.
	Тя извади връзка ключове от чантата си и отключи една по една вратите.
	— Не палете лампата… защото ще решат, че е обир.
	— Но ние не вършим нищо лошо! — протестира Дьониз.
	— Знам — отвърна Шавал, — но другите не го знаят, представете си, че вдигнат патърдия. Накрая вие ще оперете пешкира! Хората по принцип са склонни да си мислят лоши работи, нали знаете…
	Тя потрепери и за малко да се откаже.
	Той долови, че започва да се колебае, и изненадващо я притегли към себе си.
	— Не правим нищо лошо, златиста моя прасковке…


	Вървеше по петите на Дьониз към стаята й, възбуждаше го мисълта за злодеянието, което се готвеше да извърши. Как да постъпи? Поемаше огромен риск. За нищо на света не биваше тя да заподозре, че ключът е единствената му цел. Целият се разтрепери и усети как започва да се втвърдява. Беше близо до целта. Едва я различаваше в мрака, така че можа да си представи лицето на Ортанс на мястото на физиономията на Тромпетистката. Отново се сети за дългите й крака, за малките й пети, които святкаха по паважа, за изгарящото менгеме, което го притискаше и мачкаше. От устата му се изтръгна кратък вик и той сграбчи Тромпетистката, дръпна я грубо за косата и затърси устните й.
	— Не тук! Не сега! — запротестира тя, въртейки глава наляво-надясно.
	— Вие ме отблъсквате, мен? Аз, който месеци наред се разтрепервам при мисълта за вас?
	— Не тук — повтори тя, опитвайки се да се отскубне.
	— Ти ми принадлежиш, Дьониз, не го осъзнаваш, но така или иначе, ми принадлежиш.
	Той мушна пръст между отпуснатите й меки гърди и докосна ключето, сгушено в ямката.
	Опипа го с престорена изненада.
	— Какво е това? Враждебен талисман, който да те държи далече от мен? Хитър начин да ми подскажеш да не дръзвам да се впускам в подобни опити? Да ми намекнеш, че желанието ми те обижда и наранява? В такъв случай защо не ми го каза веднага? Защо си играеш с чувствата ми? Аха, и ти си като всички жени! Студена и пресметлива… Ти се възползва от мен!
	Тя пламна от смущение и отрече, изобщо не било така.
	— Напротив, напротив — настояваше той, — чувствам как се противиш на моите ласки… Ах, този предателски ключ! Този злокобен вестител на злощастието.
	Горещия му дъх пареше гърдите, врата, ушите на Дьониз, изгаряше я, той дишаше шумно, стараейки се да си припомни напътствията на Анриет.
	Лека-полека Дьониз омекваше, отпускаше се в ръцете му, после той изведнъж я пусна, сякаш сломен, останал без сили от нейното предателство. Тя се строполи на един стол, разпери ръце и от устата й се изплъзна болезнено стенание.
	— Оставям те, златиста моя прасковке. Мислех си, че между нас може да се получи нещо, но ти ме отблъскваш.
	— Но аз…
	— Ключето е символ на твоя отказ. Ти си страхливка и нямаш смелост да го изречеш, но ключът говори вместо теб! Кой ти го даде? Кой?
	— Това е ключът от чекмеджето, в което държа важните документи и папки! — извика Дьониз. — Няма нищо друго! Кълна се!
	— Ключът от тайното чекмедже на твоето целомъдрие?
	— О, не! Не моето — отвърна с въздишка Тромпетистката. — Аз съвсем не съм заключена, отлично го знаете.
	Колебаеше се, не се осмеляваше да му заговори на „ти“. Човек не говори на „ти“ на мечтата си.
	— Защо тогава този ключ се е изпречил на пътя на целувките ми?
	— Не знам, не знам — запротестира объркано Тромпетистката.
	— Но знаеш, че така ме обиждаш.
	— Не, нося го, за да не го изгубя. Ключът е от моето чекмедже… Нищо повече. Кълна ви се!
	Тя се прекръсти и показа на Шавал, че ключето отваря това чекмедже и нищо повече.
	— Чекмеджето, в което държиш малките си тайни, нещата, които криеш от мен? Например имената на любовниците си и телефоните им.
	— О, не! — пламна от негодувание Тромпетистката. — Аз нямам любовник.
	— Кой ще ми го докаже?
	— Твърдя го…
	— Тогава за какво е този ключ? Подарък от някой бивш любовник? От някой мъж, който те е желал, който може и да те е разтворил и обладал с бурен плам…
	Тя го погледна, объркана, изгубила ума и дума.
	— Но аз… никога не съм имала любовник. Вие сте първият ми…
	— Не може да бъде! Не ти вярвам! Криеш нещо от мен! Този ключ ми се подиграва, откакто те видях. Изправил се е между нас и не ми позволява да те изям. Дай ми го!
	Той грубо я изкомандва.
	— Не! Нямам право!
	— Тогава… Сбогом! Няма да ме видиш повече!
	Той се обърна и бавно тръгна към вратата.
	— Не мога, нямам право — повтаряше Дьониз Тромпет, разкъсана между дълга и любовта.
	Между верността към Марсел Гробз, мъжът, който винаги я бе ценил, и желанието да се отдаде на друг, който я измъчваше със сляпата си ревност.
	Също като в любимите й романи.
	Тя изживяваше един от тях.


	_Гневът го заслепи. Той се вбеси от непреклонното й и студено държане и изправяйки рамене, дръпна яката на блузата й с две ръце и я разпра от горе до долу. Съскането на скъсания плат раздра тишината на хиляди нишки._
	— _Ето! Така, когато ви попитат, ще може да кажете, че не сте позволили да ви докоснат!_
	_Тя дишаше на пресекулки. Гърдите й се вдигаха и спускаха развълнувано. И той отново я притисна, смазвайки я с тежестта си. Усещането от допира на кожата й му се стори невероятно познато и същевременно дяволски възбуждащо, все едно бе прекарал деня, без да сваля очи от нея, едва сдържащ нетърпението си да дочака падането на мрака…_
	_Вече нямаше връщане назад!_
	_Тя потъваше в невъздържаната прегръдка, удивяваше се от грубия допир с кожата му. Той я целуна. Обсипа я с безброй целувки по врата и рамото… Въздишка на отчаяние се изтръгна от устните й в момента, в който той залепи устни точно в ямката между гърдите й. С дълбока въздишка тя му подаде желаното ключе. Знаеше, че постъпва глупаво, но знаеше също, че отсега нататък нямаше да има сили да му откаже каквото и да е._


	— Вземете го… ключето е ваше… — промълви Дьониз, победена.
	— Не, вече не го искам.
	— Вземете го и проверете сам, че не съм ви излъгала.
	— Ще го сториш ли в името на нашата любов? — попита Шавал, поглеждайки я студено.
	— Да — смело отвърна Тромпетистката. — Давам ви го. В знак на доказателство за любовта ми към вас.
	Тя му подаде ключето и той го пусна в джоба си.


	_Устата му се плъзна нагоре, докосна брадичката й точно в ъгълчето на тръпнещите й устни. Спря за миг. Леко се отдръпна._
	— _След като ме принудихте да ви чакам, ще ви накажа. Няма да ви целуна сега и ще ви върна ключето чак утре сутрин. Ще го подложа на разпит тази нощ и то ще ми издаде тайните си._
	_Тя чуваше как силно и глухо бие сърцето й, объркано и в плен на жестоко подозрение. Какво искаше да каже с тези думи? Дали не го бе обидила неволно?_
	_Той си позволи един последен жест на нежност, погали я по косата и долепил устни до врата й, прошепна:_
	— _Косата ви с цвят на черна нощ, нежна като коприна, свежа като утринна роса… Ще я галя отново, след като ви простя._
	_Допирът на ръката му пораждаше у нея невероятно чувство на покой. Пръстите му леко я докосваха по челото, спускаха се към ухото и стигаха до челюстта в деликатна и сякаш разсеяна ласка. Допря палец до ъгълчето на устните й, прокара го по долната устна със съвсем лек натиск…_
	_Тя затвори очи, извръщайки глава._
	_Той щеше да се върне утре. Щеше да й е простил._


	Утре рано-рано, още в зори, ще извадя дубликат от ключа, си каза Шавал. Ще го дам на дъртата, ще й съобщя кода на алармата и ще й обясня точно кое чекмедже трябва да изтараши. Отсега нататък тя да се оправя. Да си измисли претекст и да дойде да дебне в сградата. Аз си изпълних задачата. Остава да получа процента, както се разбрахме.


	Беше почти полунощ, когато напуснаха сградата на пръсти.
	Шавал придружи Дьониз Тромпет до метрото, държеше се студено, правеше се на засегнат в мъжкото си достойнство.
	— Наказана, ти си наказана — прошепна й той, рошейки леко с дъха си косата й, разтворил неволно ризата си и изложил на показ силните си загорели гърди. — Ще се видим чак утре… При условие че се държите любезно и мило! А сега, тичайте да хванете метрото. Хайде, изпълнявайте заповедта ми!
	Тя го погледна с обожание, долепила молитвено длани, прошепна „до утре“ и се затича леко като девойка да хване последното метро, с което да се прибере вкъщи на улица „Пали-Као“.
	Той я проследи с поглед как тича стремглаво надолу по стълбите, послушна и щастлива, и в съзнанието му се оформи неочаквана идея. Оказа се страшно лесно да излъже Тромпетистката, да й завърти главата. Тя съвсем забрави, че се върнаха, за да търсят ключовете, които ужким бе изгубил. Ще се наложи да измисли някакво обяснение. Няма да е трудно. Наивността на старата мома събуждаше у него непреодолимо желание да си поиграе с нея, да продължи да я манипулира. Защо да спира дотук? Тази жена можеше да му послужи за нещо. Все още не знаеше за какво точно. Би могъл да я накара да работи за него. Щеше със сигурност да спечели… Бе напълно достатъчно да й диша в ухото, шепнейки й „прасковке моя“, за да я размекне; щеше да е много глупав да не се възползва…
	Отново усети как се втвърдява и панталонът му се издува.
	И този път причината не бе Ортанс Кортес…

	* * *

	Ортанс си беше в стаята и размишляваше.
	Гари взема самолета за Ню Йорк, без да я предупреди, съмнителна работа, ужасно съмнителна. В ябълката се бе вмъкнал червей. Налагаше се да задейства плана „Дълбок размисъл“. Да се отдалечи от проблема и да го огледа от всички възможни страни и ъгли.
	Седна по турски на леглото и се съсредоточи, вперила поглед в карминената азалия, която вехнеше на перваза на прозореца, единствен спомен от витрините в „Хародс“, и се отдаде на нади шодана, йога практика, която засилва паметта и прояснява ума чрез алтернативно дишане. Един преподавател от „Сейнт Мартинс“ им я показа, за да могат да се съсредоточават в работата си. Нади шодана я изпълваше с лъчиста енергия, изостряше прозорливостта й, достатъчно бе да диша и всичко се проясняваше.
	Освен дишането си бе изградила и стратегия на мислене.
	Винаги тръгваше от един основен принцип: аз съм Ортанс Кортес, единствена и неповторима, изключителна, интелигентна, смела, блестяща, сластна, зашеметяваща, поразителна. Оттам нататък формулираше проблема по най-ясния възможен начин.
	Днес темата за размисъл беше: защо Гари Уорд не бе предупредил Ортанс Кортес, че взема самолета за Ню Йорк?
	Как ли се казва червеят, нагризал ябълката?
	Прехвърли през ума си няколко предположения.
	1. Бил е шашнат от гледката на Шърли и Оливър в леглото… Връщал се е от Шотландия. Сигурно нещата са се оплескали, иначе щеше да й разкаже. Нямаше да устои, нямаше да пази радостта за себе си, тя щеше да блика отвсякъде. Щеше да й каже, _guess what_? Имам баща. Висок, красив, луд от щастие, че ме вижда, заедно се наливахме с бира и ми подари килт с цветовете на клана. Щеше да стане от леглото, да намъкне семейната поличка и от радост да затанцува жига на отвратителния килим с жълто слънце и звезди. А той не бе облякъл никакъв килт, не се бе мятал по килима, тоест не бе имал нищо за разказване, нямаше никакви зън-зън, не проехтяха звуци от обои, не се чуха писъци на гайди.
	Ортанс издиша дълбоко, запушила дясната си ноздра. Баща му! Откъде реши, че трябва непременно да го издири? Родителите само ни тежат, забавят ни, карат ни да се съмняваме, създават ни чувство за вина, тъпотии и нищо повече.
	Пое въздух през лявата ноздра.
	Той стига на бегом до апартамента на майка си и се натъква на голия Оливър и на голата Шърли, излетната до него. Или върху него. Или на две оплетени тела и крайници в сладострастна поза. А всички знаем, че майката не се чука. Майката няма гърди, тя е безполово същество и което е най-важното, няма любовник. Със сигурност не и любимият ти преподавател по пиано.
	Той тряска вратата и изчезва на бегом. Бяга като луд, едва не го сгазва автобус, успява да се отърве на косъм, прибира се вкъщи, останал без дъх, слага глава под студената вода на чешмата, изправя се, отърсва се и се провиква, Ню Йорк! Ню Йорк!
	Но пък чак да прелети Атлантика, без да я предупреди, нея…
	Тук липсваше нещо.
	Запуши другата си ноздра, вдиша, издавайки странен звук с носоглътката, усети как въздухът изпълва докрай гръдния й кош и премина на втората хипотеза.
	2. Гари се появява ненадейно пред леглото, в което лежат Шърли и Оливър, както майка ги е родила. Върху главата му се стоварва греда, той залита, кърви, опитва се да се свърже с мен, очаква да се явя и да превържа челото му, да се втурна към летището и двамата заедно да се качим в самолета. Аз не го потърсвам. Ядосан, той отново ме намразва и отлита за Ню Йорк, парадирайки със самотата си. Гари си пада по подобни жестове. Харесва му да страда мълчаливо и после да показва белезите от забитите в дланите му гвоздеи. Оттогава се цупи и чака аз да му се обадя.
	Червеят в ябълката се нарича „Оранж“, мобилният оператор. Функцията „Съобщения“ се е повредила, което е логично обяснение за малкия брой получени есемеси.
	Продължително издишване. Запушване на другата ноздра и задържане на вдишването.
	3. Или…
	Сега вече… екстраполирам, бълнувам, гадая, обвинявам, изпадам в параноя.
	И соча с отмъстителен пръст аятолаха.
	За да ме „дресира“, както заявява сам той, или от ревност прослушва съобщенията, които получавам, и едно по едно ги изтрива. Гари ми съобщава, че взема самолета за Ню Йорк, и ми предлага да тръгнем заедно… Защо не? Напълно в неговия стил, една такава безумна идея. Страхотно романтично предложение…
	Питър чува, Ортанс, красавице, купил съм ти билет да полетим заедно в облаците, побързай, гледани от самолета, облаците са бели и сладки, обичам те, размърдай се. Аятолахът е бесен, лигите му потичат от ревност и той изтрива съобщението, изтрива всичките съобщения, оставя само онези, които не ме вълнуват, за да не го заподозра за пъкленото му дело.
	Продължително издишване. Смяна на ноздрата. Продължително вдишване, което отново оросява целия гръб, изкачва се, стига до мозъка, отваря хиляди прозорчета към вселената и я предупреждава за зловонните ветрове, които духат там. Нади шодана е мощен фар, който осветява тъмните ъгълчета, прогонва миазмите и чернобрадите врагове.
	Червеят се нарича Питър и носи малки, кръгли очилца с метални рамки.


	Имаше едно-две нещица, свързани с Питър, които не разказа на майка си, за да не я безпокои.
	Първо: изненада го една вечер, забил нос в магистрала кокаин. Наближаваше полунощ, сигурно е мислел, че всички спят. Стоеше приведен над ниската масичка в хола и с кеф си пудреше носа. Тя се върна обратно по стълбите лека като сърничка, легна си в широкото си легло и си каза, виж ти, виж ти, аятолахът разпуска… Грижливо скъта информацията в едно ъгълче на ума си. Един ден можеше да й потрябва.
	Второ: онова излизане с Питър, когато й заповяда да седи кротко до него, без да мърда. Естествено, тя не се подчини и се запиля нанякъде и в края на купона прочете следното съобщение: Къде си? Ако те намеря, ще те изчукам.
	Преследва ме един надрусан аятолах.
	Отпускане на цялото тяло с продължително, дълбоко издишване, което ви прочиства из основи, после пак вдишване с дясната ноздра…
	Решения.
	Сега щеше страхотно да внимава къде оставя мобилния си. Вече нямаше да го забравя тук и там, в хола, на верандата, в кухненския бокс, на масичката пред телевизора, на поличката в банята…
	Вече нямаше да го изпуска от ръка.
	И най-важното, щеше да се махне от тази къща. Жалко. Харесваше квартала, харесваше малката си таванска стая с капандурата, през която наблюдаваше небето, клона на явора, който чукаше по стъклото, френския ресторант на ъгъла, в който сервитьорката винаги й запазваше порция телешко варено; харесваше автобусната спирка с три стъпала, лабиринта от улички, дюкянчетата за дантели…
	Щеше да се изнесе.


	Край на сеанса нади шодана.
	На мига започваше да рови в обявите на _gumtree.com_.
	И ударението пада на израза „на мига“, каза си тя насърчително.
	Пъхна крака в сатенените розови сандали, които си купи от битака на „Брик Лейн“. Обличаше се като принцеса, затова щеше да се премести да живее в дворец.
	Каза си също, че спешно трябваше да си уреди стажуване през лятото.
	Хоп, троп, със сигурност ще намери.
	Та нали тя е Ортанс Кортес, единствена и неповторима, изключителна, интелигентна, смела, блестяща, сластна.


	— И оттогава нямаш никакви новини от него?
	Ортанс и Шърли си определиха среща на Саутбанк и седнаха на купичка китайска юфка на терасата на „Уагамама“. Времето беше хубаво, двете поклащаха крака, огрени от слънцето.
	— Само имейли… Не желае да говори с мен. Още не. Само имейли.
	— В които какво пише?
	— Че животът е прекрасен, наел си е апартамент в сграда от червени тухли със зелени прозорци, на 74-та западна улица…
	— Имаш ли адреса?
	— Не, защо?
	— Просто така…
	— Намира се между „Амстердам“ и „Кълъмбъс“.
	— Хубав квартал ли е?
	— Много. Под прозорците му имало две дървета.
	Един скейтър профуча, закова точно пред тях, вторачи се в юфката, изкряска _eat the bankers_, и отпраши, бесен.
	— И какво друго?
	— Приятел, който се казва Джеръм и работи в „Брукс Брадърс“, приятелка, която продава шоколадови хлебчета, и още една със зелено-синя коса…
	— Спи ли с нея?
	— Не пише.
	Шърли говореше вяло, разбърквайки юфката с къри. Предаваше съобщенията на сина си, дума по дума. Ортанс се запита колко ли пъти ги е чела, след като ги знае наизуст.
	— Обожава Ню Йорк през пролетта, полените се носят из въздуха, паркът е покрит сякаш със снежинки, хората ходят със зачервени очи, кихат, плачат, птички цвърчат „да-да-да“, а той им отвръща „не-не-не“, защото той не киха, не плаче, а подскача от радост. Пълно било с катерички, сприятелил се с тях. В понеделник били тъжни, понеже никой не се грижел за тях.
	— Катеричките в Сентрал Парк са тъжни в понеделник? — учуди се Ортанс.
	Шърли кимна, загледана унило пред себе си.
	— Това ли е всичко? — продължи да разпитва Ортанс.
	— Свири на пиано в задната част на някакъв музикален магазин, следобедите работи в хлебопекарна, изкарва си хляба. С една дума, е щастлив — заключи Шърли със злокобен тон.
	Ортанс си припомни едно изречение от Балзак, което майка им обичаше да им повтаря, за да ги разсмее: „Ах, каза графът развеселен, виждайки, че жена му е тъжна“. Шърли изглеждаше натъжена от факта, че синът й е щастлив.
	— Пита ли за мен? Интересува ли се какво правя?
	— Не.
	— Вероятно спи със зелено-синия бретон. Няма страшно, нали ме няма, толкова съм далече.
	Това беше мълчаливо правило помежду им. Никога не си казваха кога ще се видят отново, нито дали изобщо ще се видят. Никога не признаваха колко държат един на друг. Как силно желаят да вземат лицето на другия в ръце и да го целунат по устните толкова силно, че да го заболи. От гордост. От инат. Всеки път си казваха довиждане непринудено, сякаш се предизвикваха взаимно, няма страшно, ако не те видя утре. Но си знаеха… Знаеха каква е истината.
	Така че момичето със зелено-синия бретон беше без значение. Не й беше на нивото, затова не й пукаше.
	Край тях мина дребен, смачкан мъж. На гърба си носеше реклама за крем против хемороиди. Ортанс ръгна с лакът Шърли, но тя не се усмихна. Беше потънала в дълбока скръб. Скръб, която я ограждаше с високи, сиви зидове, пречеше й да забележи дребния мъж, смазан от рекламата за пламнали от болка задници. На Ортанс ужасно й се прииска да си тръгне. Каишките на розовите сатенени сандали й прерязваха глезените, не биваше да ходи толкова дълго време с тях. Разклати крака в опит да облекчи глезените си.
	— Мама ми каза за Гари. Че ви изненадал, двамата с Оливър.
	— Оливър бе последната капка. Гари отдавна ме беше отписал. Той се отдалечава от мен, а аз не мога да го понеса.
	— Виждам, видът ти е ужасен.
	— Чувствам се като Ариадна в лабиринта, изгубих нишката…
	— Нишката беше Гари, нали?
	— Ами да…
	Шърли въздъхна и всмукна една дълга жълта юфка.
	— Опасно е да се закачваш за една-единствена нишка — отбеляза Ортанс. — Като я изпуснеш, се изгубваш в лабиринта.
	— Точно това правя, бродя, изгубена в лабиринта… И какъв беше краят на Ариадна?
	— „Издъхнахте на брега, на който бяхте изоставена…“, ако не греша.
	— Точно такава участ ще ме сполети.
	Досега Ортанс не беше виждала Шърли в такова състояние. Кафяви сенки под очите, сиво-пепеляв тен, косата й виснала на мръсни и слепени кичури.
	— Аз овдовях, Ортанс, вдовица съм на сина ми.
	— Що за странна идея, да си била омъжена за сина си!
	— Така добре се разбирахме.
	— Възможно е, но не е нормално. Ще ти се отрази по-добре, ако продължаваш да спиш с Оливър, казвам ти го за твое добро. Не е престъпление да си имаш собствен живот, да правиш секс, да се отделиш от сина си!
	— О, Оливър…
	Шърли всмукна втора жълта юфка, свивайки рамене.
	— И с Оливър има проблем, но там е различно.
	— Ти виждаш навсякъде проблеми, Шърли! Ако вярвам на Гари, той е свестен мъж.
	— Знам. Просто…
	Тя отново въздъхна. Всмукна трета нишка от пожълтялата от кърито юфка. Ортанс едва се сдържа да не я разтърси за раменете.
	— Така ли ще я смучеш юфката?
	— Бих искала да знам каква ми е тайната…
	— Какво те мъчи ли?
	Шърли запази мълчание. После упорито повтори:
	— Бих искала да знам каква ми е тайната…
	— По-добре направи нещо за косата си, толкова е жалка, провиснала…
	— Не става въпрос за косата ми.
	— Вземи се в ръце, Шърли! Направо е ужасно, пръскаш наоколо черни мисли…
	— Нямам желание, нямам желание за нищо…
	— Тогава скачай в Темза!
	— И това ми мина през ума.
	— Добре тогава. Аз тръгвам. Чао! Не харесвам потиснатите хора. Още повече че, както твърдят, тъгата била заразителна.
	Шърли сякаш не я чу. С купичката китайска юфка в ръка, тя изглеждаше изгубена в лабиринта на мислите си.
	Ортанс се изправи, сложи три лири на масата и остави Шърли на терасата на „Уагамама“, заета да поглъща нишките юфка една по една.


	Шърли я проследи с поглед. Дълга, слаба, грациозно полюляваща се на високите си розови сандали. Отблъсвайки с чантата си зяпачите, които се опитваха да я доближат. И ето че дългата ръка на Гари обгърна раменете й. Кестенявата гъста коса на Гари се приведе над къдравата коса на Ортанс. Двамата се отдалечиха, доближили глави. Пред очите й се появи отново малката кухничка в предградието Курбвоа от времето, когато Гари и Ортанс облизваха съдовете, докато тя приготвяше шоколадовата си торта. Запотените прозорци с малките си бели перденца, привързани по средата, във въздуха се носи успокояващ и нежен аромат на сладкиш, по радиото предават Моцартова соната. Сядаха заедно на масата, плътно един до друг, бяха десетгодишни, току-що се връщаха от училище, тя им връзваше кърпи на врата, навиваше ръкавите им и им връчваше по една голяма купа, нашарена с бразди разтопен черен шоколад, която те почистваха с език, с пръсти, с цели ръце, омазвайки се до ушите. Шърли се разрида. Парещи сълзи се стичаха по страните й, падаха в купичката, сълзи с вкус на минало.

	* * *

	Бяха си създали този странен и очарователен навик…
	Някои вечери от седмицата.
	Бека го чакаше в кухнята, свалила престилката си.
	Филип отиваше при нея.
	Прокарваше ръка в косата си и питаше, е сега, какво ще правим днес?
	Бека бе предупредила Ани, че отсега нататък тя поема приготвянето на вечерята. Ани щеше да си почива, да бродира красиви салфетки, върху които да слагат чиниите, щяха да се получат чудесни разноцветни петна. Ани се съгласи. И без това вече не й се готвеше следобед. Краката й тежаха, затова ги опъваше на една ниска табуретка да си починат.
	Бека пазаруваше, нареждаше продуктите на масата, разопаковаше зеленчуците, месата, сирената, корнишоните, ягодите и черешите. Разтваряше една готварска книга и съставяше менюто. Мечтаеше си за най-различни комбинации. Пиле с ягоди? Заешко с ряпа? Калкан с карамел и шоколад? А защо не? Животът е тъжен, защото е монотонен, всеки ден се повтаря едно и също. Достатъчно е само да се сменят съставките и животът ще стане песен. Ключът се превърташе в бравата на входната врата, той се провикваше: здравейте, хей, върнах се, развързваше връзките на обувките си, събуваше се, събличаше сакото, махаше вратовръзката си, слагаше си един пуловер, който не се боеше от пръски и петна, и препасваше дълга престилка.
	Белеше, режеше, миеше, чистеше семки, стържеше, кълцаше ситно-ситно, мелеше, пълнеше, шпиковаше, кормеше, скубеше пера, обливаше с вряла вода, приготвяше фрикасета, покриваше със сосове, размразяваше, печеше до златисто, сгъстяваше сосове, разбиваше яйца, украсяваше, майстореше и…
	Говореше.
	За най-различни неща, за това-онова. Понякога и за себе си.
	Тя слушаше, с едно око следеше как върви готвенето, с другото четеше в готварската книга.
	После двамата запретваха ръкави.
	Тя водеше хорото…
	Той казваше, че така се връща в детските си години. Голямата нормандска кухня, медните съдове, които искряха с червени отблясъци, черпаците, окачени на стената, старите керамични плочки, сплетените венци лук и чесън над прозорците, перденцата на сини и бели квадратчета. Беше единствено дете и се криеше в полите на Марселин, готвачка, прислужница и бавачка.
	Бека подбираше съдовете, приготвяше яйцата и брашното, маслото и магданоза, тиквичките, патладжаните и чушките, отпушваше бутилката олио и заявяваше, че готвенето всъщност било лесна работа, само префърцунените французи го усложнявали излишно. Той протестираше, твърдеше, че няма друг език на света, който да възпява гастрономията и кулинарното изкуство, защото то е изкуство, скъпа Бека. Тя отвръщаше дрън-дрън, той се палеше, изброявайки разни сосове: бял сос, червен сос, бешамел, сабайон, грибиш, рибен сос, сос от твърдо сварени яйца с чесън и оцет, провансалски сос, сос велуте и за капак му затваряше устата с кулибяк, слагайки край на препирните.
	Бека ликуваше.
	Ровеше се из готварските рецепти и учеше сложни френски думи.
	Свикваше да разговаря с него, докато запържваше маслото и чесъна до златисто.


	С всеки изминал ден ставаха по-близки.
	Всяка споделена тайна носеше името на ястие, което тя отбелязваше на черната дъска на Ани, окачена в кухнята.
	Получаваше се нещо като детска броилка.


	Споделяше с него историята на изгубената си любов.
	Която я посещава нощем.
	Когато всички спят. Любимият не искал да се среща с никого. Тя го хокала, глупчо такъв…
	Той протестираше:
	— Не го наричайте така, Бека, та вие сте влюбена в него.
	— О, да, прав сте! Обичах го и още го обичам — казваше тя, хапейки пръста си. — Но само аз го виждам, нощно време, също както г-жа Муир и нейния призрак.
	— И аз съм призрак за жената, която обичам.
	— Единствено от вас зависи да махнете белия чаршаф. Какво ще кажете да сготвим един огретен от карфиол за вечеря? С бешамел. Бял сос върху бял зеленчук, с мляко и бяло сирене, ще изглежда добре, нали?
	Той кимаше.
	Заемаха се за работа, без да престават да споделят съкровените си мисли.
	— Един ден ще отида в Париж. Сега чакам тя да ми се обади, да ми съобщи, че най-сетне е изплувала от мъглата, че е събрала смелост…
	— А сега да разбием яйца за този зеленчук от семейство кръстоцветни.
	— Добре сте си научили урока, скъпа Бека.
	— А вие запомнете добре този урок, Филип — не чакайте. Времето минава толкова бързо… Изплъзва се между пръстите. Понякога всичко се решава буквално за секунди, а и те по-късно могат да се окажат цяла вечност.
	— Един ден тя ще ми звънне и ще скоча в Евростара.
	— В този ден ще бъдете най-щастливият влюбен.
	— Много влюбена ли бяхте, Бека? — осмели се той да попита, докато слагаше лепенка на порязания си пръст.
	Толкова ситно бе накълцал магданоза за салатата, че се бе наранил и сега целият плот беше осеян с червени петна.
	— О, да! Нито за миг не престанах да го обичам… До момента, в който си тръгна на онази пресечка в Сохо. Една линейка блъсна мотора му, каква ирония, а? Напусна сцената точно в три такта. Едно: каза ми довиждане, широко усмихнат, две: сложи си каската, и на три изчезна зад ъгъла. Едно, две, три, като при танците.
	Тя тактуваше, поклащайки глава, вдигнала високо ръце, изпъчила гърди, готова да затанцува.
	— Не го видях повече. Никога.
	— Дори в болницата?
	— Не отидох да го разпозная, нямах сили. Исках да запазя прекрасния спомен за живия, енергичен мъж, за когото сърцето ми бе туптяло толкова време. Моят повелител и моето вдъхновение. Аз танцувах за него, изразявах мислите и идеите му. Той ме държеше високо във въздуха, никога не докосвах земята… до онзи ужасен ден, в който се размазах на паважа.
	— И оттогава никога ли не се качихте отново на сцената?
	— Бях стигнала възрастта, когато трябваше да сляза от сцената. На четирийсет години окачваш палците на пирона, вече си стара.
	Тя извърна глава към прозореца и тъжно се усмихна.
	— Неведнъж в живота си съм била стара…
	Обърна се отново към него, погледът й срещна неговия.
	— Бяхме решили да отворим балетна школа. Той беше хореограф, аз — неговата примабалерина. От цял свят идваха да видят постановките му. Аз бях балерина от Кралския балет, скъпи мой. Питате ли се защо кралският главен градинар ме подслонява в къщичката? Защото ме помни. Гледал ме е да танцувам, аплодирал ме е…
	Тя се поклони с грациозен реверанс — истинска балерина с пачка, нежно пърхаща с мигли.
	— Изживяхме прекрасни години, създадохме прекрасни спектакли. Той не искаше ние да танцуваме, а публиката да вижда как музиката танцува… Беше учил композиция в Петербург, беше руснак, баща му е бил прочут пианист. Всяко движение, което репетирахме, беше като самостоятелно звучаща музикална нота. Той обичаше всякакъв вид музика, музиката беше неговото богатство… беше отворен към света. Имаше идея, след като сляза от сцената на Кралския балет, да отвори школа, в която да обучава балерини и хореографи. Нещо като балетна академия… Бяхме намерили парите, помещението в Сохо. Отиваше да подпише документите за наема, когато го блъсна линейката.
	— Нямахте ли деца?
	— Това бе другото ни голямо нещастие. Изгубих момченце при раждането му. Толкова скърбяхме… Той ми казваше, не плачи, то беше ангел вестител, отвори пътя на следващото, което скоро ще дойде. Вдигаше очи към небето, сякаш се молеше. Наричаше ме „сърце мое“, не плачи, не плачи, сърце мое… След като си замина, вече нямаше за кого да живея, за кого да танцувам…
	— И рухнахте.
	— Върнах се на земята. Беше истински ад…
	Тя се усмихваше, наливайки млякото.
	— Не виждаш как затъваш. Казваш си, това е някакъв кошмар. Преставаш да плащаш наема, забравяш да обядваш, да се решиш, да спиш, да се събуждаш, после вече не ти се яде, не ти се пие, тялото ти плува в дрехите, удивяваш се, че все още си жив. Приятелите те избягват. Когато се появят неприятностите, хората започват да се боят, че ще се заразят, нещастието се предава… А може и аз да съм се отдалечила, за да не ги притеснявам, да не съм в тежест.
	В погледа й се въртеше изтърканият филм от онези страшни години. Филип долови, че тя се съсредоточава, за да разпознае замъглените кадри.
	— После всичко се завърта на висока скорост. Телефонът престава да звъни, прекъсват го. Месеците минават. Все си мислиш, че тънката нишка, която едва-едва те свързва с живота, най-сетне ще се прекъсне… Само дето не става както си го представяш.
	— Нека позная…
	— Не можете, винаги сте имали сигурност, не знаете какво е. Когато останеш без обезопасителна мрежа, тогава си в опасност…
	— А на мен именно мрежата ми действа сковаващо.
	— Защото така искате. Помислете, Филип. Мрежата е извън вас. От вас зависи да я пробиете. Аз бях вързана отвътре.
	Той в недоумение разпери ръце. Карфиолът се вареше в тенджерата, от време на време тя го бодваше с върха на ножа, за да провери дали е готов.
	Той настояваше:
	— Налага се да ми обясните. Не може да твърдите нещо толкова страшно и да се измъкнете с един пирует.
	— Елате.
	Тя го хвана за ръка и го заведе в хола.
	Погледът й обхождаше четирите внушителни лампи, монтирани върху вазите от кована мед, вази от Жан Дюнан, местеше се на окачените по стените картини. Автопортрет на Ван Донген, маслена картина от Ханс Хартунг, рисунка с въглен от Жан-Франсоа Миле, композиция в сиво, червено и зелено от Полякоф. Тя стоеше, безмълвна. Той се отпускаше в един фотьойл и клатеше глава.
	— Не схващам мисълта ви…
	— От улицата научих много неща. Разбрах, че най-дребните неща могат да ме направят щастлива. Подслон в къщичката на кралския интендант, купичка топла супа, одеяло, което изрових от един контейнер за смет…
	— На мен също някои предмети ми носят щастие. Този например, който сочите.
	— Тези предмети ви държат в плен, пречат ви да живеете. Запълват цялото ви пространство. Вие сте обграден. Затова сънувате този кошмар… Дарете ги някому и ще се почувствате по-добре.
	— Та това е целият ми живот! — протестираше Филип.
	Всеки ден Бека посочваше още някой предмет, картина, фотьойл, рисунка, акварел, бронзов часовник с махало, гравиран със сложни плетеници, и всеки ден със спокоен тон му казваше:
	— Това, което смятате, че е вашият живот, всъщност ви задушава. За начало, започнете лека-полека да се освобождавате от купищата мебели, картини, художествени предмети, които трупате, без дори да им обръщате внимание… у вас има прекалено много пари, Филип, не е хубаво това!
	— Действително ли мислите така? — питаше той с тон, в който прозираха упорство и съпротива.
	— Много добре го знаете, че го мисля. Отдавна, при това. Слушам ви да говорите, но чувам най-вече това, което премълчавате, а това, което не казвате на глас, е далече по-важно от думите, които произнасяте.
	Този ден се бяха върнали в кухнята. Тя поля с гъстия сос бешамел сварения карфиол. Бяха опекли парче телешко с лукчета, отвориха бутилка леко вино.
	Ани, Доти и Александър им изръкопляскаха, възхитени. Оценяваха ястията, попивайки устни със салфетките си, досущ като гастрогурута.
	Той не чуваше. Мислеше за казаното от Бека.


	И един хубав майски ден…
	Влезе в кухнята, където Бека белеше глави от копър, за да ги опече на жар, застана зад гърба й, точно пред прозореца над мивката. Тя не се обърна, заета да разполовява главите копър.
	— Спомняте ли си какво ми казахте за четирите ми салонни лампи?
	— Спомням си.
	— Продължавате ли да мислите така?
	— Само с едната от тях могат да се наобядват десетки гладни хора. С останалите три ще можете да си светите също така добре!
	— Ваша е. Давам ви я. Постъпете с нея, както желаете.
	Развеселена, тя снизходително отвърна:
	— Отлично знаете, че така не се прави. Няма да застана на ъгъла на улицата с лампа в ръка и да я разпарчетосам на храна и завивки!
	— В такъв случай, предложете нещо и да го направим двамата заедно. Аз ще ви дам лампите и картините. Не всички, но достатъчно, за да успеете да направите нещо.
	— Сериозно ли говорите?
	— Напълно. Да не си мислите, че не скучая в този прекрасен апартамент? Да не си мислите, че не виждам мизерията навън? Толкова лош ли съм според вас?
	— О, не… Изобщо! Нямаше да остана да живея у вас, ако бяхте някой мръсник.
	— Тогава предложете нещо.
	— Все още не ми се е избистрило в главата. Казах го ей така, без да мисля.
	— Помислете тогава.
	Тя вдигна очи към небето, избърса ръце в кърпата, метната на дръжката на фурната, и въздъхна.
	— Какво точно искате, Филип? Обърквате ме, не знам какво да мисля.
	— Искам мир. Искам да живея в мир със себе си, да знам, че съм полезен, да мога да ощастливя един-двама души и да изпитам удовлетворението от мисълта, че водя почтен живот. Вие можете да ми помогнете, Бека.
	Тя го слушаше, сериозна, съсредоточена. Сините й очи бяха потъмнели, бяха станали почти черни, гледаха го втренчено.
	— Ще сторите това? Ще се откажете от всички тези джунджурии?
	— Мисля, че съм узрял… Ще ви помоля само да не ме пришпорвате.

	* * *

	Един ден Жозефин случайно попадна на г-н Боасон.
	Той чакаше на опашка в аптеката, свел очи над белезникавите си безкръвни бузи. Тя се нареди зад него. Дю Геклен търпеливо охраняваше пазарската количка навън на тротоара. Заради теб вися на опашка, за болното ти ухо, затова мирно и никакво скимтене!
	Стоеше на опашката с рецептата от ветеринаря в ръка, когато погледът й бе привлечен от тила на мъжа пред нея. Жо имаше навика да оглежда подробно мъжките вратове. Твърдеше, че по тях може да разгадае душата на собственика. Този пред нея я смути. Беше врат на победен човек. Съвсем късо подстригана коса, обрана нависоко, сякаш орязана със скалпел, зачервена кожа, на места болезнено раздразнена, прозрачни, фино очертани уши, приведена напред глава. Мъжът се закашля с продрана кашлица, която извираше дълбоко от гърдите; сложи ръка на устата си, обърна се настрана и тя разпозна г-н Боасон. Устата със стиснати устни, която никога не се усмихваше. За миг реши да го докосне по рамото и да му каже, познаваме се, може да не знаете, но ние се познаваме. От доста време живея с вас, чета за тревогите и вълненията ви… но се сдържа. Все пак беше странно да стои толкова близо до мъжа, чието сърце биеше под всяка дума от черното тефтерче. Толкова често й идеше да го посъветва, да го утеши.
	Не отместваше поглед от тила му. Той продължаваше да кашля, с ръка на устата. Тя забеляза, че маншетите на ризата бяха закопчани с прекрасни перлени бутонели. Подарък от Кари Грант?
	Дойде му редът и той пристъпи напред. Носеше бежовото си демисезонно палто, копие на мантото на г-жа Боасон. Протегна рецептата си, дълга, ситно изписана, като страница от молитвеник. Аптекарката го попита дали иска сега всичките лекарства, или има възможност да се върне следобед. Той отговори, че ще изчака, и се дръпна встрани. Погледите им се срещнаха и Жозефин му се усмихна. Той я изгледа учудено. Вдигна яката си, сякаш да остане незабелязан. Тя си отбеляза, че беше много слаб, с хлътнали страни.


	Гарибалди потвърди предположението на Жозефин.
	Свенливия младеж се казваше г-н Боасон.
	Прочете й по телефона справката, която бе получил от познатия си от службите.
	— Нямаме кой знае какво за него, г-жо Кортес. Смятам, че фигурира, защото в продължение на две години е бил в екипа на премиера Баладюр и още две при Ален Жюпе. Ще ви прочета това, с което разполагам… Г-н Пол Боасон. Роден на 8 май 1945 в Мон дьо Марсан. Баща — генерален директор на Националната каменовъглена компания. Майка — домакиня. Завършил Политехниката, випуск 1964, което означава, че е приет да следва през 1964.
	— Коя година е завършил? — попита Жозефин.
	— Юни 1967 и веднага е назначен в каменовъглената компания, препоръчан със сигурност от бащата. Вашият човек не е по авантюрите! Върви по стъпките на таткото, без да се съпротивява.
	— Сигурно е бил отчаян.
	— Не е бил в центъра на вниманието. Не е принадлежал към нито една политическа партия, профсъюз или сдружение. Не притежава даже читателска карта за никоя библиотека! Да не е отвратен от живота?
	— Горкият… — съжали го Жозефин.
	— През 1973, на сбирка на бивши студенти от Политехниката, се запознава с Антоан Бренер, изгряваща звезда на голистката партия Съюз на демократите за републиката. Много красив мъж… Висок, спортен тип, елегантен. Вашето протеже е ценител на привлекателните мъже. Не греша, нали?
	Жозефин пусна забележката край ушите си.
	— Той също го забелязва и двамата се срещат отново. Сътрудничат си по различни задачи и, изглежда, се сближават, въпреки че продължават да си говорят на „вие“ и не си ходят на гости семейно. През 1993 Антоан Бренер получава Министерството на околната среда и назначава нашия човек за шеф на кабинета си. За г-н Боасон следват, както изглежда, две щастливи години в министерството. Той очевидно е напълно предан на Бренер. Впоследствие, през май 1995, в новото правителство на Ален Жюпе Антоан Бренер е министър по европейските въпроси и г-н Боасон е назначен… тук ще ви помоля да проявите подобаваща сериозност.
	— От камък съм.
	— Технически директор на транспорта по въжени линии на хора и материали.
	— Не виждам нищо смешно!
	— Ще ви обясня на достъпен език: дружество на въжените линии в зимните курорти… Г-н Боасон е всичко друго, но не и интригант или амбициозен кариерист! Да смени коридорите на властта с железариите, не ми изглежда никак вдъхновяващо… и в никакъв случай не е повишение.
	— Не ме учудва, той е сантиментална натура.
	— Тук сте права, да отворим дума за сантименталния му живот.
	— Жена му се казва Жьонвиев, предполагам.
	— Първата му жена. На двайсет и две се оженил за Жьонвиев Люзини. Отнесена от левкемия десет години по-късно. Бездетен брак. През 1978 се жени повторно, за Алис Гоше, домакиня, от която има двама синове.
	— Които познавам по лице.
	— С това се изчерпва справката. Безличен живот, безлична кариера, нерадостна, равна и сива съдба… Сигурно не е и шумен съсед. Ако искате моето мнение, госпожо Кортес, вашият Свенлив младеж е живял пълноценно в продължение на трите месеца на снимките на „Шарада“, след което се е свил в ъгъла и е вегетирал. Оттеглил се е от живота едва седемнайсетгодишен! Не ми е много ясно как ще изкарате цял роман от това, вижда ми се малко кратичко.
	— Защото не сте чели дневника му, нито биографията на Кари Грант.
	— Във всеки случай щастлив съм, че ви помогнах, и ако имате нужда от още нещо, обадете се, винаги ще съм на разположение.


	Жозефин купи капки за Дю Геклен, прибра се вкъщи и отвори черното тефтерче. Изпод колебливите думи на Свенливия младеж сега ясно виждаше приведената глава и тънкия крехък врат на г-н Боасон, който кашляше, закрил уста с ръкавицата си.
C>
	Днес, 18 януари, е рожденият му ден. Става на петдесет и девет години. На снимачната площадка организираха тържество. Голяма торта с двайсет свещички. Двайсет свещички! Защото, гръмогласно обяви продуцентът, за нас, Кари, вие сте и винаги ще бъдете млад мъж! Той благодари с кратко, забавно слово. Започна с това, че бил вече на почетна възраст, когато не той тича подир жените, а те подир него! Било особено приятно усещане… Всички се разсмяха. Добави, че на шейсет продължавал да бъде все така загубен и недоумявал как е успял да направи кариера! Неотдавна отказал ролята на Рекс Харисън в „Моята прекрасна лейди“, преди това тази на Джеймс Мейсън във филма „Роди се звезда“, на Грегъри Пек в „Римска ваканция“, на Хъмфри Богарт в „Сабрина“, на Джеймс Мейсън в „Долита“ и спирам дотук, добави той, защото ще решите, че съм изключителен бездарник! Всички присъстващи заръкопляскаха и запротестираха. Пак ги сложи в малкото си джобче…
	Откакто ми се довери, се промени. Сякаш ме избягва. Маха ми отдалече, но винаги прави така, че да не останем двамата насаме. Голям зор видях, докато измисля какъв подарък да му направя… и ми се струва, че се оказа най-тъпият подарък на света. Подарих му шал, красив кашмирен шал от „Шарве“. Всичките ми спестявания отидоха.
	Шал!
	За човек, който живее в Лос Анджелис!
	Хората от снимачния екип се изхилиха подигравателно, виждайки подаръка ми.
	Той ми благодари, сгъна шала и го върна в кутията!
	Аз измънках някакво извинение. Той се усмихна и каза: _don’t worry, my boy_. В Холивуд понякога захладнява. Ще го нося в Париж.
	Скоро си заминава, знам. Видях в програмата му. Остават му едва два дни снимки…


	Най-после успях да се доближа до него. Трябва да съм изглеждал ужасно, защото той сложи ръка върху моята с думите:
	— Неприятности ли имаш, _my boy_? Добре ли си?
	— Скоро ще си заминете…
	— Не бива да се натъжаваш. Наистина ли си тъжен?
	— Защо ме питате?
	— Не бива, _my boy_. Заминавам, връщам се към моя живот, ти също ще се върнеш към своя. Ти си в началото на страхотен път! Виж сега как ме принуждаваш да бъда сериозен! Хайде, хайде!
	Усетих как сърцето ми бавно се свива.
	— Наистина си заминавате, нали?
	Той повдигна учудено вежда, както го прави във филмите. Имах чувството, че играе роля.
	— Да, аз ще си замина, а ти ще останеш… И приятелството ни ще остане един прекрасен спомен… За теб и за мен.
	Вероятно съм изглеждал ужасно жалък и това го подразни.
	— _Come on, smile!_
	— Не искам спомени, още съм млад да имам спомени… Искам да бъда с вас. Отведете ме със себе си! Ще ви бъда секретар, ще ви нося куфарите, ще шофирам колата ви, ще гладя ризите ви, ще правя каквото пожелаете… Ще се науча, аз съм едва на седемнайсет, на тази възраст се учи бързо.
	— Хайде, хайде! Не прави драми. Беше красива среща, красив миг. Не ги разваляй.


	След тези думи пред мен сякаш се разтвори бездна. Започнах да пропадам, протягах ръка да се вкопча в някое дърво или храст, или коренище, той си заминава, заминава си, аз оставам. А какво ще бъде бъдещето ми? Ще завърша Политехниката и ще се оженя. Без значение за коя, вече ми е напълно безразлично. Ще остана с Жьонвиев, тя поне знае, досеща се, край нея ще вдишвам уханието на покойната ми любов. Ще мога да й разказвам още и още за времето, когато съм бил с него, говорел съм с него, когато заедно пиехме шампанско и наблюдавахме покривите на Париж… Ще завърша Политехниката и ще се оженя за Жьонвиев. След като заминава, без да му е мъчно, без да страда от раздялата.
	— _Come on, my boy!_ — повтори той, раздразнен.
	Сконфузих се, реших, че съм проявил лош вкус, и се почувствах едва ли не омърсен…
	Той скочи в колата и шофьорът подкара към хотела, а аз останах с очи, плувнали в сълзи.
	Намразих се… Възможно ли е да съм такъв смотаняк!
	Изпратих го с поглед. Всичко ми бе като в мъгла. Сякаш онова, което изживяхме, онези чудни откровения, които бе споделил с мен, никога не бяха съществували. Той просто обърна страницата и продължи.
	За пръв път се почувствах излишен. Почувствах се не на мястото си. Прониза ме ужасната мисъл, че си бях изпял песента, че с мен беше свършено.
	Непоносима мисъл.
	Тръгвайки, забелязах в ъгъла на масата кутията с шала.
	Шалът бе останал в кутията…


	23 януари 1963. Най-тъжният ден в живота ми. Недоумявам откъде черпя сили да пиша.
	Когато се прибрах след тържеството за рождения му ден, вкъщи сякаш бе паднала бомба. Директорът на подготвителната школа се обадил на родителите ми, за да ги уведоми за честите ми отсъствия. Вашият син не учи, натрупал е много отсъствия без извинителна причина, не можем повече да го задържим. Баща ми беше бесен. Толкова силно стискаше зъби, че се уплаших да не ги счупи. Мама плачеше, повтаряше, че съм непрокопсаник, че от мен няма да излезе нищо, че ще се наложи да ме пратят в казармата! Стоях заключен в стаята два дни, без да излизам, без да се виждам с никого, без да мога да се обадя по телефона. През цялото време си повтарях, че това са последните му два дни в Париж! Поболях се от мъка! Истински се поболях! Нямаше как да скоча през прозореца, живеем на шестия етаж! Нищо, не можех да сторя нищо…
	Бях затворник.
	Татко се срещна с директора. Не знам какво му е казал, но изглежда, ми дадоха втори шанс. Страшен шанс, няма що!
	Разрешиха ми да излизам, но с абсолютната забрана да ходя на снимачната площадка.
	И без това нямаше да се върна там, знаех, че снимките са приключили.
	Чудех се само дали бе отлетял, или си бе продължил престоя в Париж. Дали не се разхождаше по кея на цветята. Любимото му място за разходка.
	Снощи, след часовете, отидох до хотела на бегом, тичах като луд.
	На рецепцията ми казаха, че е заминал, но оставил писмо за мен. Мъжът ми подаде един плик с името на хотела.
	Не го отворих веднага.
	Сърцето ми биеше до пръсване.
	Прочетох го вечерта, в стаята си.
	… _My boy, запомни това: човек сам отговаря за живота си. Не бива да упрекваме никого за грешките си. Човек сам кове щастието си и понякога пак той е главното препятствие пред своето щастие. Ти си в зората на своя живот, аз съм в залеза на моя, затова мога да ти дам само един съвет: слушай, слушай вътрешния си глас, преди да решиш по кой път да поемеш. В деня, в който го чуеш, сляпо го следвай. Не позволявай на никого да те отклони от пътя ти. Никога не се страхувай да се бориш за това, което ти е присърце._
	_Това ще бъде най-трудното за теб. Ти си убеден, че не струваш нищо, затова не си представящ щастливо бъдеще с твоя отпечатък… Но ти си млад, можеш да се промениш, не си длъжен да следваш пътя на родителите ти._
	_Love you, my boy…_
	Много пъти препрочитах писмото. Не исках да повярвам, че повече няма да го видя. Той не ми бе оставил нищо, нито адрес, на който да му пиша, нито пощенска кутия, нито телефонен номер. Нямаше как да се свържа с него.
	Изплаках си очите.
	Повтарях си, че животът ми е свършил.
	Наистина мисля, че е свършил.


	25 декември 1963. „Шарада“ е пуснат по екраните в Щатите. Изчетох всички статии и отзиви във вестниците. Страхотен успех. Хиляди се редят на опашка за билети от шест часа сутринта пред Рейдио Сити Мюзик Хол на Шесто Авеню. Студено е, вали дъжд, но те не се отказват и стоят…
	Прочетох във вестника и едно интервю на Стенли Донън, в което той говори за него. „Няма друг актьор като Кари Грант. Той е единствен. В играта му няма нито една фалшива нотка. Ако изглежда уверен в себе си, ако играе с голяма лекота, то значи, че е силно съсредоточен… че се е подготвил предварително… Грант изпипва детайлите, уточнява всичко до минутата. Детайлите, в това е неговата сила. Талантът му не е само дар божи, а и резултат от огромен труд…“
	Сега вече имах усещането, че окончателно съм го изгубил…
	Прочетох и нещо от Тони Къртис: „Научаваш повече, докато гледаш Кари Грант да пие кафе, отколкото за шест месеца в театралното училище…“.
	А аз какво научих от него?
	Аз какво научих от него?
C$
	Това бяха последните думи от черното тефтерче. Жозефин го затвори и си каза, че благодарение на Кари Грант тя поне е научила много.
	Зое се затвори в стаята си заедно с Ема, Полин и Ноеми. Довършваха есето за Дидро, което трябваше да представи утре сутринта пред класа и г-жа Шокар.
	Зое не искаше да се изложи. Не и пред г-жа Шокар, която много обичаше.
	Бе се излегнала на леглото и мислеше за Дидро.
	И за Гаетан.
	Гаетан! Откакто бяха поговорили откровено, се носеха на крилете на любовта. Тя съставяше списък от „Искам“ и „Не искам“, нещо като игра. Колкото по-дълъг беше списъкът, толкова повече й се струваше, че любовта й е силна, голяма, вечна. Не искам любовта ни да намалява. Искам винаги да бъде като в началото, в главата ми да звучат песни, сърцето ми да е готово да полети, животът наистина да е в розово. Не искам да се уморя от любов. Искам да го обичам колкото може по-дълго. Не искам да има възходи и падения. Искам да бъда винаги на сто хиляди метра височина. _Twist and shout, come on, come on, baby now._ Искам да стана символ на любовта, на голямата любов, като Джони Деп и Ванеса Паради, _in love_ за цял живот.
	Приятелките й си водеха бележки в полето на сборника с развитите теми по литература.
	Трите се бяха спрели на Дидро за груповите задания. Избраха го заради антиконформизма му и заради острия му език.
	Луда съм по Дидро, мислеше си Зое, докато препрочиташе записките си. Той прави всички на пух и прах, разказва им играта. И Люли, и Мариво, най-жесток е, когато описва Расин в човешки план: „коварен, вероломен, амбициозен, завистлив, проклет“. Но пише също: „… след хиляда години ще разплаква хората; ще бъде обект на възхищение във всички страни по света. Ще бъде източник на вдъхновение, пример за хуманизъм, състрадателност, нежност; хората ще се питат кой е бил, откъде е родом, и ще завиждат на Франция заради него. Причинил е страдания на някои и други хора, вече покойници, които, честно казано, не ни вълнуват. Несъмнено щеше да е за предпочитане, ако природата го бе надарила с добродетелите на благороден мъж, с качествата на великодушен човек. Бил е като дърво, в сянката на което са изсъхнали околните дървета; задушил е растенията, поникнали в подножието му; за сметка на това се е извисил до небесата; клоните му са се разпрострели надалече; дарил е сянка на онези, които са спирали и ще спират да потърсят отмора до величествения му ствол; давал е вкусни, прекрасни плодове и неуморно продължава да ги дава и до днес“*.
	[* Дьони Дидро. „Племенникът на Рамо“ (1762). — Б.пр.]
	Тя харесваше езика на Дидро. Харесваше пунктуацията му, харесваше къде избира да постави точката и запетаята.
	— От „Салоните“ ли ще започнем? — попита Ема.
	— Да… и с Фрагонар?
	— Да, ще покажа някоя репродукция, докато Полин говори…
	— „Това тук е един огромен омлет от деца — прочете Полин, — изобразени са стотици, преплетени едно в друго. Плосък, жълтеникав, безжизнен, монотонен колорит, неясен рисунък. Разпръснатите помежду им облаци са също толкова жълтави и безинтересни. Господин Фрагонар е дяволски блудкав. Хубав омлет, пухкав омлет, с много яйца, жълт омлет, изпечен точно колкото трябва.“ Злобно е, не мислите ли? — заключи Полин, която беше добродушна и не обичаше да критикува.
	— Фрагонар вероятно се е спихнал.
	— Май ще взема да си купя всичките „Салони“, направо обожавам всяка дума, всяко изречение, искам краят им да не се вижда, а то си е така, вижте само каква тухла е това произведение! — възхитена възкликна Зое.
	— Ох, и ти с твоите книги! — подкачи я Ема. — Човек ще си помисли, че не четеш достатъчно.
	— На Зое й липсва чувство за мярка — заяви Ноеми, палейки цигара.
	— Не тук, в стаята ми! — викна Зое. — Мама не разрешава да пуша!
	— Ще отворим широко прозореца.
	— Тогава мога ли да запаля и аз? — попита Ема.
	Зое не отговори. Сама срещу трите, нямаше смисъл да спори. Гаетан й бе обещал да й изпрати дълъг имейл тази вечер… Дидро, Гаетан, един дълъг имейл в перспектива… Беше най-щастливото момиче на света.


	След като изпрати приятелките си, отвори широко прозореца, облече друга блуза, огледа се в огледалото и одобри това, което видя. Беше добър знак. Защото има едни такива дни, в които се гледаш в огледалото, докато пееш, миеш си зъбите и се кълчиш, а на другия ден се поглеждаш и си казваш, че приличаш на размазан желиран бонбон.
	Седна на компютъра и отвори пощата си.
	Имейлът на Гаетан се мъдреше най-отгоре.
	Когато работата допреше до сериозни неща, той предпочиташе да пише, вместо да говори. Твърдеше, че говоренето било трудна работа. Предполагало двама души — единият седи и слуша как другият си разтваря душата. А когато пишеш, си представяш, че си сам, че говориш на себе си и никой не те слуша.
	Гаетан също като нея имаше годишни изпити.
	Днес сутринта е бил изпитът по география.
C>
	Не се справих блестящо, но няма страшно. Географията не ми е любима. Направих, каквото можах, подготвих се, няма място за съжаления! Сега вече знам, че съм способен здраво да се трудя, и ми харесва да го правя. Напълно съм способен да постигна успехи, не съм ли прав? Да ти разказвам ли още? Добре… започвам. Сутринта ставам, мама вече беше на крак; помоли да поговорим, преди да изляза. Каза ми такива работи, че сърцето ми се обърна. Неща, които никога не ми е казвала, които ме промениха, които… Страхотни, нямам думи. Изгледа ме странно, тъкмо си пиеше кафето, каза, че не желае повече да се занимавам с нея, че е добре, обича ме, иска да съм щастлив, защото тя не може да бъде щастлива, ако аз не съм. Е, това вече ми дойде повече. Сякаш тежест ми падна от гърба, почувствах се свободен. Мама да ми каже такова нещо, страхотно, нали, като гръм от ясно небе. Не мога да ти обясня, но все едно че сега вече мога да порасна истински, разбираш ли. Направо уникално. Което, разбира се, не ми пречи да се страхувам за мама. Но не по същия начин, не сякаш зависи от мен… Дори да знам, че е така. Защото Шарл-Анри се грижи единствено за себе си и ще се махне от къщи, Домисий и тя. Следващата година ще отиде на пансион. Решено е. Тя заплашва, че няма да отиде, че постоянно ще бяга, но при всички положения решиха да отиде. Тогава ще останем само ние двамата с мама. И макар тя да твърди, че може сама да се справя, знам, че винаги ще има нужда от мен… Тя просто не може да се справи сама, не го знае, но на мен ми е ясно. Аз не съм отговорен само за моя живот. Ако оставя мама сама, с нея е свършено.
	Затова искам да се върнем в Париж. Повече не мога да търпя дядо и баба и всички останали да ми дишат във врата, и целият град да те зяпа, понеже си стъпил накриво. Тук хората нямат какво да правят, освен да клюкарстват един за друг. Знаят само да се подиграват, когато някой сгази лука. В нашето семейство често се случват такива работи… Зое, кажи ми, нали е в реда на нещата да се греши, да се правят тъпотии? Дори когато си възрастен като мама… Затова двамата с нея ще се махнем оттук. Ще се върнем в Париж. Засега не ми е много ясно къде ще отидем, понеже мама няма кой знае колко пари. Казва ми, че е готова да работи, да бъде продавачка в бутик, има изискано възпитание, би могла да продава часовници или бижута. Много си пада по часовниците. Струва ми се, че й действат успокояващо. Ще си потърси място като продавачка на часовници и ще наемем малък апартамент, и така ще се виждаме с теб и ще бъда щастлив…
C$
	Сърцето на Зое подскочи. Той щеше да се върне! _Twist and shout, come on, come on!_ Щеше да го вижда всеки ден. Биха могли да дойдат у тях. Ще живеят в стаята на Ортанс… Или в кабинета на мама, когато Ортанс е тук. Тя не си идваше често. Животът й беше в Лондон. Или другаде. Често повтаряше, че за нея Париж бил минало.
	Ще поговори с майка си по въпроса.


	Отговорът бе „не“.
	Категоричен отказ.
	Отказ, какъвто досега Зое не бе чувала от устата на майка си.
	— Дума да не става, изключено, Зое.
	— Ама апартаментът е прекалено голям за двете ни.
	— Казах вече, не — повтаряше Жозефин.
	— Ама го направи за г-жа Бартийе и Макс. За тях можеше*…
	[* Виж „Жълтите очи на крокодилите“, цит.изд. — Б.пр.]
	— Беше много отдавна. Вече съм друга, промених се.
	— Станала си егоистка!
	— Не. Чуй добре какво ще ти кажа, Зое… В главата ми се заражда книга. С всеки изминал ден в мен назрява желание за писане, имам нужда от място, от тишина, от празно пространство, от самота…
	— Те няма да заемат място! Ще се свият някъде. Майка му иска да работи, а той ще ходи на училище с мен. О, мамо! Кажи „да“.
	— Не, не и не… онова време свърши!
	— В такъв случай къде ще отидат? — попита Зое със сълзи в гласа.
	— Нямам понятие и не е моя грижа. Не желая да жертвам тази книга. За мен тя е важна, миличка. Много важна. Разбираш ли?
	Зое клатеше глава. Не, не разбираше.
	— Но пак ще можеш да пишеш.
	— Зое… Ти не знаеш. Не знаеш какво значи да „пишеш“. Това значи да отдадеш всичките си сили, цялото си време, да съсредоточиш цялото си внимание на едно нещо. Да не ти излиза от главата. Да не те прекъсват, за секунда дори за каквото и да е друго… То не е, като да получиш внезапно вдъхновение и да нахвърляш няколко думи на белия лист, то означава да работиш, да работиш, да работиш, да сееш идеи, да изчакаш да поникнат и да ги откъснеш чак когато напълно узреят. Не преди това, защото има опасност да ги прекършиш, не и след това, защото тогава пък повяхват. Означава да не се отпускаш, да бъдеш бдителен, обсебен, вманиачен… Непоносим за околните.
	— Ами аз тогава?
	Ти си друго нещо, ти си част от приключението. Другите обаче не са, Зое, другите не са…
	— Излиза, че когато пишеш, трябва да живееш сама, съвсем сама.
	— Би било идеалният вариант, спор няма. Аз обаче имам теб, обичам те повече от всичко на света, тази любов ме изпълва с радост, със сили, ти слушаш внимателно какво ти говоря, разбираш, ти си отличен слушател… Но не и другите, Зое, не и другите.
	— Значи — отвърна Зое, свеждайки глава и слагайки оръжие, — ти наистина смяташ да напишеш историята на Свенливия младеж?
	Жозефин я прегърна и шепнешком потвърди, да, ще я напиша, точно това ще направя.
	— Откри ли кой е Младежа? — продължи да разпитва Зое, опряла брадичка в рамото на майка си.
	Жозефин отвърна шепнешком: да, открих.
	Ще отиде при него да си поговорят, ще го помоли за разрешение да разкаже личната му история. Ще му обясни как благодарение на Кари Грант и на черния дневник самата тя е успяла да изплува от мъглата, ще опише бушуващите вълни на Атлантика, Анриет и Люсиен Плисоние, кошницата с провизии за пикника на плажа на Ландите, Ирис, чадъра, желанието да порасне, желанието да стане някой, да стъпи здраво на крака, някой, който е открил своето място вън от мъглата.
	След това ще се обади на Серюрие, ще му каже…
	Че има идея, дори нещо повече от идея.
	Начало на роман. Роман, който лека-полека се оформя в главата й. Сглобява се постепенно, парче по парче.
	Всъщност тя вече беше измислила първото изречение.
	Но няма да му го каже.
	Ще го запази за себе си. За да запазят думите силата си непокътната, за да не се разнесат по въздуха.
	„Ще пише както никой досега не е писал, с думи, познати на всички“, както е казала Колет.
	Не бива да огласяваш думите, които се готвиш да напишеш, те трябва да си останат нови, неупотребявани. Когато ги четеш, трябва да оставят в теб впечатлението, че досега не са употребявани, че са съвсем нови, че никой досега не е изпълвал белия лист с такива думи…


>	Пета част

	Шърли сложи адаптера на щанда и попита за цената.
	Беше последният останал на щендера, нямаше етикет, баркод, опаковката беше зацапана, с прегънати краища, сякаш беше втора употреба.
	Мъжът зад щанда, с черна тениска, на която бе отпечатана озъбена вълча муцуна, не бързаше с отговора. Оглеждаше клиентката, обхождайки с поглед чантата, часовника, малките брилянти на ушите, коженото сако. Накрая изтърси:
	— Петнайсет лири.
	— Петнайсет лири за един контакт! — възмути се Шърли.
	Петнайсет лири, повтори мъжът.
	Зяпаше я с безжизнен поглед. Контактът си беше негов, той определяше цената, ако не й харесваше, свободна беше да си тръгне. Шърли забеляза, че коремът му е изпънал тениската с вълчата глава. Сякаш беше бременен с бирена бъчва.
	— Имате ли каталог, искам да проверя цената?
	— Петнайсет лири.
	— Повикайте управителя!
	— Аз съм управителят.
	— Мошеник сте вие!
	— Петнайсет лири.
	Шърли взе адаптера, прехвърли го няколко пъти от едната си ръка в другата, пусна го обратно на тезгяха и се завъртя на пета, обръщайки гръб на продавача.
	— Върви на майната си, нещастник!


	Петнайсет лири!, фучеше тя, спускайки се по „Риджънт Стрийт“.
	Петнайсет лири, след като ме огледа от глава до пети и си каза тази ще я оскубя! Какво си въобразява тоя? Да не ме взема за някоя изгубила се туристка, която има нужда от адаптер, за да включи сешоара или компютъра си? Аз съм англичанка, живея в Лондон, знам какви са цените, да върви на майната си! Налага се да си взема адаптор, за да включа машата, която ми подари френската ми приятелка за Коледа! Машата струва трийсет евро, а адаптор за петнайсет лири ще й дойде малко повечко! Вървеше с едри крачки, изгаряйки от желание да раздава шамари на всички мъже, които, поне така й се струваше, се движеха арогантно със самочувствието на всемогъщи мъжкари. Шърли не понасяше всемогъществото, не понасяше заповеди, които се стоварват като жестоки укази върху главите на нещастните крепостни.
	Този мъж се бе отнесъл към нея като към безправна крепостна.
	Гневът клокочеше в гърдите й, превръщаше се в огнен поток от лава, заплашващ да прелее и да помете всичко по пътя си.
	Гневният вулкан се бе събудил още сутринта.
	Отби се във фондацията си „Не на тлъстините“, където се запозна с доклад, подкрепен с доказателства, в който се казваше, че някои бебешки храни съдържат повече захар, мазнини и сол, отколкото нездравословната храна за възрастни. Тъпчеха дечицата с тях, за да свикват отсега с всевъзможните гадости, които им подготвяха в бъдеще. Тя се разфуча и започна да сипе проклятия.
	Побесня. Като бик на червено. Гневът я заслепи.
	— Какво ще правим? — разкрещя се тя на секретарката си Бети и на помощничката й.
	— Ще съставим списък на инкриминираните храни, ще го публикуваме на нашия интернет сайт, ще пуснем линк към всички останали потребителски сайтове — отвърна Бети, която никога не се горещеше и обикновено намираше правилните решения. — Информацията ще се разпространи, производителите ще бъдат сочени с пръст, а продуктите им забранени.
	— Какви мръсници! Какви мръсници! — повтаряше Шърли, хващайки се за главата. — Тези типове са престъпници! Нападат жертвите си от люлката! А после се чудим защо броят на хората с наднормено тегло непрекъснато се увеличава. Би трябвало да ги принудят да се тъпчат с лайната, които произвеждат! Убедена съм, че не хранят своите дечица с тези храни!
	Трябваше да се успокои.
	Трябваше да попречи на гнева да я унищожи.
	Гневът унищожава. Той удря не само по човека, срещу когото е насочен, а и по този, който го носи в себе си. Знаеше го, защото често се оказваше потърпевша.
	Искаше да се научи да се владее. Да разсее гнева, да го насочи към някакво занимание, което да я разведри.
	Сети се за машата… Попадна на нея сутринта, докато подреждаше полиците в банята. Чисто нова, неупотребявана, все още в празничната си коледна опаковка, придружена от няколко думи, написани от ръката на Жозефин: „На красивата ми приятелка с къса, а в някои случаи и с къдрава коса“.
	Ще изляза да купя един адаптор, ще се заема с кичурите си и ще се успокоя.


	Мъжът с тениската с вълчата муцуна я довърши. Трепереше от гняв, едва се сдържаше да не се разреве, не знаеше на кой свят се намира.
	Влезе в едно кафе „Старбъкс“, поръча си венти мока с пълномаслено мляко и разбита сметана, 450 калории, 13 грама лоши мазнини, осмо място в класацията на нездравословните храни за 2009, публикувана от сериозния Научен център за обществен интерес. След като ще се самоунищожавам, не виждам смисъл да се щадя, си каза тя, докато чакаше да пристигне смъртоносното кафе с мляко.
	— Мога ли да получа сламка, или се таксува като екстра? — изрева тя на момичето на касата.
	Ей, какво ми става? Всичко смесвам, укори се тя, обзета от съжаление към бедното момиче, което получаваше едва колкото да си плаща наема. Тя е едва двайсетгодишна, а изглежда уморена до смърт.
	— Извинете — продума тихо Шърли, когато девойката й подаде сламката. — Не е нещо лично срещу вас. Просто съм ядосана…
	— Няма страшно — отговори момичето, — и аз съм изнервена…
	— … и си го изкарвам на вас.
	— Не сте нито първата, нито последната — отвърна момичето с безразличие. — Ако мислите, че животът е весел, продиктувайте ми рецептата!
	Е, да, каза си Шърли, насочвайки се към една маса, животът преди ми изглеждаше по-скоро весел… От известно време обаче ми е направо черен, смъди като отворена рана, поръсена със сол… Животът ме остъргва до кокал, съдира ми кожата, изважда ме от ъгъла, в който съм се свряла.
	За какво всъщност плачем? За това, което се е случило току-що, или за някоя стара рана, която се е отворила и сълзи?
	Тя сълзеше отвсякъде. Откакто получи писмото от леля Елеонор…
	Преди два дни.
	Една сутрин…
	Току-що се беше скарала с Оливър. Той й бе донесъл закуската в леглото и се бе извинил за леко прегорелите филийки. Тя бутна настрани подноса.
	— Престани да се извиняваш, престани да бъдеш мил и любезен.
	— Не съм любезен, а грижовен.
	— Тогава престани да бъдеш грижовен. Не мога да понасям вече.
	— Шърли…
	— Престани! — кресна тя, готова да се разплаче.
	— Защо крещиш? Какво съм сторил?
	Той протягаше ръце към нея, тя го отблъскваше, той клатеше глава, отчаян.
	— И престани да разиграваш роли, да се правиш на нещастен!
	— Не разбирам.
	— Ти нищо не разбираш! Ти си… Ти си…
	Тя пелтечеше, ръкомахаше, сякаш да улови изплъзващите й се думи, не ги намираше и се ядосваше още повече.
	— Изморена ли си? Тревожи ли те нещо?
	— Не. Много съм добре, само дето повече не мога да те понасям!
	— Но нали вчера…
	— Махай се! Махай се!
	Той стана, сложи си якето, отвори вратата.
	С един скок се хвърли отгоре му, вкопчи се в раменете му.
	— Не си отивай! Не ме оставяй сама! Моля те, не ме оставяй сама! Всички ме напускат!
	Той обгърна раменете й, притисна я до стената и грубо попита:
	— Ти знаеш ли кой е причината за гнева ти?
	Тя извърна глава.
	— Понеже не знаеш, си го изкарваш на мен, но не е в мен вината. Хайде, върви намери истинския виновник и престани да ме нападаш.
	Тя го проследи с очи как си тръгва. Той прекрачи прага, без да я погледне, без да й подскаже с жест или с изражение сериозността на положението. Тя се паникьоса, ще го изгубя, вече го изгубих… Отпусна се на леглото, задавена от ридания, в главата й беше пълна каша.


	Въпросната сутрин получи писмото от леля Елеонор. Тя пишеше, вчера подреждах разни стари документи, от месеци насам си обещавах да го сторя, но все отлагах, и попаднах на това. Нямам понятие как ще постъпиш, но то ти принадлежи.
	Две черно-бели снимки и един син плик.
	На едната беше баща й, с туристически клин, на екскурзия с приятели край едно езеро. Седеше на тревата, облегнат на раницата си и захапал сандвич. Смееше се, лявата му буза беше издута. Голям нос, голяма уста, широка усмивка. Дълъг кичур коса, паднал на очите, дълги, мускулести крака, груби туристически обувки. На врата си бе вързал черен шал. Погледна датата — бил е на седемнайсет. На втората снимка бяха двамата с баща й в един лондонски парк. Зад тях се виждаха хора, насядали в шезлонги, едни четяха, други просто си почиваха. Трябва да е била около шестгодишна, снимката я бе запечатила, вдигнала поглед към мъжа, който й показваше някакво дърво. Беше съвсем малка, с две руси плитки, а той — огромен и дълъг, облечен в костюм от туид. Двамата живееха в двореца, в апартамента, отреден за главния шамбелан. Той я водеше в Хайд Парк, показваше й дърветата, растенията, цветята, изреждаше имената им, за да ги запомни и научи; наблюдаваха катеричките. Един ден видяха два боксера, които преследваха катеричка, спипаха я до оградата и докато единият й препречваше пътя, другият впи зъби в гърлото й.
	Шърли остана като парализирана от жестоката гледка. Леденостудена тръпка я прониза от глава до пети, стомахът й се сви на топка, след което избухна сякаш от огнен взрив. Затвори очи, за да задържи усещането за удоволствие колкото може по-дълго. Баща й я дърпаше за ръката, заповядваше й да затвори очи. Хората се възмущаваха и ругаеха собственика на боксерите, който свиваше рамене, свиреше на кучетата си, но те, глухи за призивите му, продължаваха да разкъсват малкото телце.
	Всеки път, когато баща й я водеше в парка, тя дебнеше бягащите насам-натам кучета с надеждата да стане свидетел на нова жестока гонитба.
	В небесносиния плик имаше писмо.
	Адресирано до Шърли Уорд, в дома на мисис Хауъл, Единбург.
	Разпозна бащиния почерк. Прави, закръглени букви, сякаш писани от женска ръка.
	Постоя известно време неподвижно, преди да отвори плика. Предчувстваше, че държи в ръцете си някаква тайна. По-скоро ключа за разгадаването й. Взе плика и отиде да си направи нова чаша чай. Докато доливаше вряла вода в чайника, затвори очи и призова образа на баща си. Сакото от дебел грапав плат, до което притискаше буза, когато той я прегръщаше, мирисът на сапуна му, ароматът на одеколона „Ярдли“, който употребяваше след бръснене сутрин. Тя отпускаше глава на рамото му. Представяше си хиляди опасности. Мъже я заплашваха, отвличаха я, запушваха устата й, малтретираха я, влачеха я в прахта. Тя се преструваше, че плаче, той я притискаше още по-здраво, а тя затваряше очи.
	Пийна глътка врял чай и разпечата плика. Писмото бе написано веднага след заминаването й за Шотландия.
C>
	„Скъпо, мое момиченце,
	Не те изпращам в Единбург за наказание. Нямам право да те наказвам. От момента на раждането си ти живееш странен живот заради мен. Единствен аз съм виновен за това. Разбирам гнева ти, но не мога да ти позволя да излагаш на опасност една личност, която нежно обичам…“
C$
	Ставаше дума за майка й, която не се осмеляваше да назове по име. Дори когато пишеше, сянката на майка й го смущаваше. Тя преглътна напиращото в гърдите й ридание.
C>
	„Двамата с теб водихме странен живот.“
C$
	Бе задраскал това изречение. Вероятно е сметнал, че се повтаря.
C>
	„Ти беше прекрасно момиченце, което израсна и се превърна в забележителна млада жена. Гордея се с теб…“
C$
	След това изречение имаше празно място, сякаш бе оставил тези няколко реда празни, за да допише нещо впоследствие. После писмото продължаваше.
C>
	„Бих искал да ти кажа толкова неща, но не знам… Как да ти обясня нещо, което самият аз не проумявам?“
C$
	И отново няколко празни реда.
	И още няколко реда от най-простички думи…
C>
	„Искам само да запомниш, че беше, че си и винаги ще бъдеш малкото ми любимо момиченце, което носех на ръце, когато се връщахме от провинцията неделя вечер… Толкова обичах тези мигове…“
C$
	И споменът я помете като лавина…


	Беше малка, връщаха се от провинцията, от някоя от кралските резиденции; тя лежеше на задната седалка на автомобила, увита в одеяло. Следеше с поглед луната на черното небе, която й намигаше през облаците. Когато пристигаха в двореца, тя вдигаше поглед към голямото строго здание, към малката червена светлинка, която проблясваше на техния етаж, в дъното вляво. Той отваряше вратата на колата и се навеждаше, леко я докосваше, да провери дали не е заспала. Тя се преструваше на заспала, за да я занесе на ръце и да я сложи в леглото. Да я отнесе горе при червената светлинка.
	Бавно се изкачваха по стълбите.
	Полузатворила очи, тя се отпускаше. Случваше се да се запита дали той не забелязва, че за човек, който наистина спи, тя стиска много еилно клепачи.
	Две опитни ръце, свикнали да носят заспало тяло, да придържат едновременно и тила, и кръста, две ръце, които внимават да не се изплъзне одеялото и да отлети топлината от колата, да не се блъснат висящите й крака в рамката на някоя врата. Затворила очи, тя долавяше хладния нощен въздух, натежалите стъпки на баща си; представяше си стъпалата, изкачвани едно по едно, всеки ъгъл на коридорите, леко се полюляваше при всяка крачка, спокойна и уверена в обятията на великана защитник. Повтаряше си любимата си история, никога нямаше да й се насити, гора, викове, стрелба, разбойници и баща й крачи смело и гордо, притиснал я до гърдите си.
	Продължаваше да се преструва на заспала, простенваше, когато той я слагаше на леглото, мърмореше детски несвързани думички, за да го накара да вярва, че наистина спи. Той избърсваше челото й, казваше със сериозен тон, сякаш заповядваше: Сега наистина заспивай. Тя потреперваше, оставяше се да й събуе обувките, да я съблече, да я обръща, да я върти като отпусната дрипа, като кукла на конци, примряла от удоволствие…
	Господи, колко го обичаше в такива моменти! Нямаше следа от онзи покорен мъж, който отстъпваше пред кралицата, свел глава, оттеглящ се заднешком, за да не се окаже непочтително с гръб към нея.
	Шърли му връщаше неговото всемогъщество.
	Докато траеше дългият и тежък поход из коридорите на двореца, тя отново се превръщаше в малкото крехко момиченце, над което той властваше; през премрежените си очи четеше гордата усмивка, която казваше, спи, моето момиченце, спи, аз бдя над теб, закрилям те. Баща и дъщеря се сливаха в това пламенно чувство. За нея той беше най-силният мъж на света, за него тя беше принцесата, която закриляше. Тя вземаше от смелостта, изписана на челото му, и по женски се закичваше с нея; той беше нейният герой.
	Ненавиждаше, когато той се навеждаше за поклон. Когато се превръщаше в сянка из дворцовите коридори…
	Ненавиждаше бащата, който вървеше след кралицата, бащата, който не беше мъж, след като приемаше да бъде най-обикновен поданик.
	Препрочете писмото, което той не бе изпратил.
	Задушаваше се, носът й почервеня, страните й пламнаха. Сякаш сърцето й се пръскаше.
	Спомняше си…
	Идеше й да кресне на баща си, изправи гръб, бъди мъж! Не слуга!
	Но от устата й не излизаше звук.
	Тя вършеше поразии из постланите с червени килими коридори на Бъкингам.
	Ако беше вдигнал глава, щеше да ме узакони.


	Значи, това е моята тайна…


	Как не се бе досетила през цялото това време?
	Не се беше замисляла. Мисленето наранява. Разказваше неизменно една и съща история за майка си, която я обича, но не може да й го покаже. Преструваше се, че това я устройва.
	Само дето се пръсках от желание да ми го покаже, на мен, да го покаже на него. Затова си отмъщавах, отмъщавах си за какво ли не. Изплувах от мрака с трясък. Само така можех да обичам… Нежността, галещият поглед, добротата? Отхвърлях ги, презирах ги. Те бяха присъщи на подчинените…
	Шърли плачеше, не можеше да спре, плачеше за малкото момиче, което се оставяше да му събуят ботушите, да му избършат краката, да му сложат топли чорапи, да го разположат пред огъня, който той бе запалил, за да се стопли. Готова бе на всичко, за да го види как разпръсва с ритник наредените дърва пред камината, хваща я за ръка, преминава по безкрайните коридори на двореца, блъсва вратата на стаята на любимата жена, майката на детето му, за да й каже, виж, гладна е, студено й е, погрижи се за нея… Тя е и твоя дъщеря.
	Той никога не го стори.
	Коленичеше, навеждаше се, избърсваше ходилата й, целуваше ги, доближаваше ги до огъня, слагаше ръка на краката й…
	Ръката, която тя обожаваше, с мазолите, с прекалено ниско изрязаните нокти, ръката, която галеше косата й, щипваше я по ухото, задържаше се на челото й, за да разбере дали има температура.
	Бе намразила нежността, мекотата, за нея те бяха равнозначни на малодушие… Предпочете грубияните.
	Изборът й бе повлиян, изопачен от образа на баща й, от неговата неизменна поза на подчинение.
	Отиваше при мъжете, сякаш тръгваше на война, лека, свободна, понесена на крилете на желанието, което се изразяваше единствено в кратки прегръдки, изтръгнати със сила.


	Отиде да види леля Елеонор.
	Между нея и Елеонор открай време съществуваше едно неясно напрежение, сякаш във въздуха се носеше досадното бръмчене на голяма муха.
	Елеонор Уорд бе едра жена, с огромен бюст и едро, покрито с червени петна лице. Цял живот беше работила в завод. Никога не се бе омъжвала. „Не срещнах късмета“, казваше тя с въздишка. Когато празнуваха Коледа заедно тримата, тя ги гледаше неприветливо, нея и баща й, заявяваше, че били щастливци, не знаели какво било да работиш на конвейер, да дишаш зловонния въздух, тежката миризма, която удря в носа и те задушава, да понасяш шума, който ти действа затъпяващо… Всеки ден едно и също, не знаеш дали е понеделник, или вторник, сряда или четвъртък. Единствено в петък чувстваш облекчение, защото в събота и неделя ще можеш да си отспиш.
	Лелята живееше в Брикстън, южно от Лондон, в малка къща от червени тухли, срещу жилищен блок с апартаменти на нормиран наем. Елеонор обитаваше малък приземен апартамент. Шърли не я посещаваше често. Когато й отидеше на гости, много скоро започваше да се задушава, не й достигаше въздух, затова не се задържаше дълго.
	Шърли слезе по няколкото стъпала, мина край кофите за боклук и контейнерите за разделно събиране на отпадъци, от които преливаха бирени кутийки, кашони, бутилки. Рай за плъховете, каза си тя, като внимаваше къде стъпва.
	Елеонор й отвори вратата. Беше вдигнала с фуркети бялата си коса с жълтеникави краища, прическата й напомняше висящи гирлянди на коледна елха. Носеше зелена рокля и лимоненожълта жилетка, откровена синтетика, очилата й бяха залепени с лейкопласт. По предницата на жълтата й жилетка имаше дупки, прогорени от цигари.
	Шърли мина през кухничката, която водеше към дневната. През прозореца зърна градинка и любезно отбеляза:
	— Приятно е да имаш градина.
	— Не е градина, бетонираха почвата да не се просмуква водата.
	Почеса се по носа и добави:
	— Много мило, че си дошла да ме видиш… Почти не си показвам носа навън. И аз станах като старците, страхувам се. Знаеш ли, че сега слагат камери вътре в апартаментите? Мрежа за видеонаблюдение… Да засичат бъдещи терористи.
	— Според мен е чудовищно, сами си създаваме общество а ла Биг Брадър.
	— Тоя пък кой е?
	— Герой от роман. Разказва за това, какво може да ни сполети, ако започнем да слагаме камери за видеонаблюдение навсякъде.
	— Бях забравила, че си интелектуалка!
	— Не съм интелектуалка!
	— Не се чуваш как говориш!
	Елеонор бе напуснала училище още четиринайсетгодишна. Намерила работа в завода за юта в Дънди, северно от Единбург, откъдето произхождаше семейството. В ония години младите, пък и останалите жители на Дънди, постъпвали на работа в завода за юта или емигрирали. Нямали друг избор. Вечер след работа плюела конопени нишки и не можела нищо да сложи в уста. По-късно, след като брат й се установил в Лондон, отишла при него. Била по-голяма и нейно задължение било да се грижи за него. Той следвал в университета. Впоследствие постъпил в един от кралските полкове „Колд Стрийм Гардс“. Отначало бил на гарнизон в Лондон, по-късно го изпратили в чужбина. Проявил се по време на бойните задачи и началниците му го отличили като честен, сигурен и надежден елемент. Станал личен секретар на кралицата, главен личен секретар. Бил надеждата и гордостта на семейството. В Лондон Елеонор си намерила работа в ателие за конфекция в Майл Енд. През деня работела там, вечер се прибирала и се заемала с домакинството: готвела, перяла, гладела. След като брат й се изнесъл и отишъл в двореца, тя останала в Лондон, не искала да се връща вкъщи. Свикнала била да води самостоятелен живот. Той я посещавал в неделя. Пиели чай, заслушани в тиктакането на стенния часовник. Той се бе трудил упорито, за да се слее в дворцовата обстановка, да премахне акцента си, да се научи на добри маниери, да усвои етикецията, да се покланя.
	— Според мен е правилно да се слагат камери по къщите! Ако ти е чиста съвестта, от какво се плашиш!
	— Но това е чудовищно!
	— Така си мислиш, защото живееш в богаташки квартал и сърцето ти не се свива от страх, когато се прибираш от пазар вкъщи! Всички ние тука сме „за“. Само богатите могат да набъркват морала в тези работи!
	Шърли не искаше да спори. Последния път се бяха скарали. Шърли твърдеше, че баща й е главен шамбелан, леля й отвръщаше, че бил само личен секретар. Което си е лакей, ни повече, ни по-малко! Избрали го заради покорството му! Като си помисля само как съм се трепала заради един покорен мъж! Да си покорен, е все едно като да си раболепен, няма разлика!, негодуваше тя, втренчила поглед в чайника, обхванала с две ръце чучура, за да не накапе покривката и да я изцапа.
	— Татко не беше раболепен, беше възпитан и дискретен! — бе възразила Шърли.
	— Лакей! Аз бях силната, аз бях несломимата! Само че на мен нямаше кой да ми плаща да се уча! Защото съм момиче, а по онова време момичетата никой не ги бръснеше за нищо! А какво направи той с прекрасното си образование, питам аз? Стана прислужник! Чудесна работа, няма що!
	— Не е вярно, не е вярно — повтаряше Шърли, — беше главен шамбелан и всички го уважаваха.
	Прекратиха спора, мърморейки под носа си, изгледаха някакъв идиотски сериал по телевизията и на тръгване Елеонор й бе подала буза, без да стане от канапето да я изпрати.


	Този път отново й предложи чай и сухи сладки. Седнаха на масата. Лелята попита какво прави Гари. Заяви, че младите трябва да пътуват, защото животът е много кратък и накрая се оказваш натикан в миша дупка с бетонена градинка.
	— Благодаря ти за писмото и за снимките.
	Елеонор вдигна ръка, сякаш казваше няма защо.
	— Реших, че за теб ще са по-важни.
	— Пристигнаха точно когато в главата ми се въртяха въпроси по отношение на…
	— Нямаш ли някой добър педикюрист, краката ме тормозят… вече не мога да ходя и с домашни пантофи!
	Стаята тънеше в мрак. Елеонор стана да запали осветлението. Шърли я помоли да й разкаже за баща й. Моля те, Елеонор, важно е.
	Тя отговори, че не знае кой знае какво, той не бил от приказливите.
	— Както и ти впрочем… Държахте се сякаш всеки от вас си има своята малка тайна и ревниво я пази. Страняхте от всички. Или може би аз не бях от вашата черга…
	Шърли продължи да настоява:
	— Какво искаш да кажеш с това „страняхте“ и „малка тайна“?
	Елеонор въздъхна, сложно беше да се обясняват такива неща.
	По-скоро такова беше моето впечатление, защото двамата с баща ти никога не сме си говорили истински.
	— Беше свестен човек… Свестен и кротък мъж, който държеше устата си затворена.
	— Ами аз, аз каква бях?
	— Ти беше проклета!
	— Проклета?
	— Беше винаги гневна!
	— …
	— Не можех да разбера защо. Гневът избиваше внезапно, ако ти кажеха „не прави това или не прави онова“, ти се разкрещяваше. Никак не беше лек характер, да знаеш…
	Тя насочи обвинително пръст към Шърли. Една от коледните гирлянди се измъкна от фуркета и тя я напъха обратно с деформираната си от артрита ръка.
	— Можеш ли да ми дадеш някакъв пример? Много е лесно да твърдиш подобно нещо без обяснение!
	— Ами питаш ме и аз ти казвам…
	— Искам да разбера! Напъни се малко! Мамка му! Елеонор, ти си единствената ми роднина!
	— Спомням си един ден… валеше дъжд, излязохме на разходка тримата и аз рязко нахлупих качулката на главата ти да не се измокриш. Как се разкрещя само! Крещеше: _Don’t ever do that again! Ever! Nobody owns me. Nobody owns me!_* Баща ти те гледаше тъжно и повтаряше, аз съм виновен, Елеонор, аз съм виновен… Аз недоумявах, как така ти да си виновен? Ти ли си виновен, че майка й почина при раждането? Ти ли си виновен, че я отглеждаш самичък? Ти ли си виновен за невъзможното работно време, което ти налагат в двореца? Той беше от хората, които се чувстват виновни за всички грехове на света… Беше прекалено добър. А ти, май никога не бях виждала по-диво момиченце от теб. Независимо от всичко ти го обичаше. Винаги го защитаваше… Никой не можеше да каже нещо против твоя татко…
	[* Никога вече не прави това! Никога! Не съм ничия собственост. Не съм ничия собственост! (от англ.). — Б.пр.]
	— Само това ли е?
	— Ами… Ти пламваше и се гневеше за всяко нещо! Никога не бях виждала такова хлапе.
	Бе дошло време за сериала.
	Елеонор пусна телевизора и Шърли си тръгна.
	На бюфета остави четири банкноти по петдесет лири.
	Лесно беше да си спомняш за миналото, след като вече няма кой да провери как е било.
	Седнала в „Старбъкс“, Шърли си припомняше малкото момиче, сърдито на целия свят, и наблюдаваше хората наоколо. Привела гръб над миялната, сервитьорката я зареждаше с чаши и чинии. Като свърши, се изправи и обърса чело с ръка.
	Шърли стана от масата. Потърси с очи момичето, за да й каже довиждане, мерна само гърба й и се отказа.
	Пое по „Бруър Стрийт“ да търси железария и намери една на „Шафтсбъри“. Влезе, насочи се към щендерите, видя опакованите адаптори, откачи един за 5,99 лири, гордо го сложи на касата, плати и излезе.

	* * *

	Анриет се записа на курс по компютър на улица „Ренкен“.
	Посещаваше го следобед. Провеждаше се в магазин, в който се продаваха компютърни части и се печатаха брошури. Курсистите бяха само старци, които задаваха по хиляди пъти един и същи въпрос, шареха по клавиатурата с изхабените си пръсти и отслабналите си очи, мърмореха и се оплакваха колко било трудно. Тя тропаше с крак, разярена, и си повтаряше, мразя старците, мразя старците, никога няма да стана такава.
	Премести се във вечерния курс. Тук учениците бяха по-схватливи, щеше да се научи по-бързо. Курсът си беше инвестиция. Не можеше да си позволи да хвърля пари на вятъра.
	Шавал й бе дал ключа от чекмеджето, в което Тромпетистката къташе кодовете, и й бе казал кода на алармата. Знаеше, че го сменят някъде през три месеца. Нямаше време за губене.
	Изчакваше някоя вечер, когато Рьоне и Жинет няма да са вкъщи, за да влезе в сградата. Наблюдаваше номер 75 на авеню „Ниел“, за да види кога влизат и излизат. Откри, че всеки четвъртък ходят на вечеря у майката на Жинет. Докато се настаняваше в старото сиво рено, гарирано в двора на фирмата, Рьоне не спираше да мърмори, майка ти, майка ти! Не сме длъжни да ходим всеки четвъртък у майка ти, нали! Жинет си мълчеше. Сядаше отпред, поставяше на коленете си красив пакет, завързан с розова панделка, каквито използват в сладкарниците. Стаена до оградата, Анриет чакаше.


	Шавал откриваше удоволствието да се държи като пълновластен господар с една нещастна жена.
	Той заповядваше, тя се подчиняваше, той заплашваше, тя трепереше, той се усмихваше, тя се успокояваше. Подлудяваше я, а тя пълзеше в краката му с обожание, от което му идеше още повече да я тормози и малтретира.
	Не я докосваше, не я прегръщаше, не я целуваше, разкопчаваше едва-едва бялата си риза, разкривайки мургавите си гърди, и тя свеждаше поглед. Дресирам я, казваше си той, дресирам я, докато реша какво да правя с нея. Толкова е послушна, че мога да се надявам на всичко, което ми минава през ума.
	Жалко, че е дърта и грозна, иначе щях да я пусна на улицата. Въпреки че… Въпреки че… има дърти, които добре си бачкат. Беше се поинтересувал. Имаше една, дето размерваше тротоара близо до Порт Доре. Пусна й се. Поглези се, затворил очи, за да не гледа набръчкания й тил как се движи нагоре-надолу по члена му. Поразпита я, докато си вдигаше ципа на панталона. Тя се наричаше Пантерата, вземаше трийсет евро за свирка, петдесет с проникване. Беше известна най-вече заради чевръстата си уста. На вечер стигала до десетина, уточни тя, докато плюеше в книжната кърпичка.
	— Не гълташ ли?
	— А нещо друго не ти ли се ще? Например торбичка, за да си го отнесеш вкъщи?
	Намисли да накара Тромпетистката да изкарва по някой друг допълнителен час след работа в помощ на красивия си любим, който преживява труден момент. Идеята го възбуждаше и той се пипаше, докато я обмисляше. Облечена като проститутка, може би щеше да успее да развълнува някого…
	След което се сещаше за комбината с Анриет… Все още не бе договорил процента си, грешка. Сериозна грешка! Не трябва да й позволява да му се качва на главата. Дъртачката беше костелив орех. От друга страна, не би трябвало да е трудно да изкрънка 50 процента…
	Без да си мръдне пръста!
	Анриет, Дьониз… Щеше да стане много богат благодарение на тези две жени.
	Най-после животът му се усмихваше. Чувстваше, че изплува от вцепенението. Сутринта с изненада се чу да си тананика в банята. Майка му също го бе чула и бутна вратата.
	— Добре ли си, прекрасното ми дете?
	— Имам планове, мамо, страхотни планове, които ще ни направят богати. Най-накрая ще се измъкнем от мизерията! Ще си купим хубава кола и в неделя ще ходим до морето. Довил, Трувил и _tutti quanti_…
	Изпълнена с доверие, тя затвори вратата и излезе да купи бутилка газирано вино да си го изпият двамата вечерта с котешки езичета. Той дълбоко се развълнува. Приятно му беше да вижда майка си щастлива…
	Застана пред огледалото по слип. Изпъчи гърди, сложи ръка на плоския си корем, напомпа мускули. Кой дявол ме накара да се размекна и да се отпусна с този златен външен вид, който имам? Преди не трепвах, не се съмнявах за миг, преливах от ентусиазъм и животът ми го връщаше стократно.
	Играех си с жените и успехът бе с мен.
	С нежелание откъсна поглед от огледалото и се облегна на умивалника, замисли се… Няма да е лошо да се обадя на Жозиан. Вероятно се отегчава със синчето си. Ще я изчеткам, ще й кажа, че няма друга като нея с такъв кучешки нюх. Ще се размаже от удоволствие и ще ми снесе някоя идея, която да пробутам на Стареца.
	Този път обаче аз ще определям мизата.
	Тя ще бъде последното винтче в моя замисъл.


	Кевин Морейра душ Сантуш здравата бе загазил.
	Оценките му в училище бяха печални. Заплахата с пансиона витаеше във въздуха. Снощи, докато вечеряха, баща му обяви, че другия септември ще го изпрати при монасите августинци в Мари ла Вале.
	— Каква е тази шега? — попита той, бутайки встрани чинията си.
	— Не е шега, а факт — отвърна баща му, зает да реже с джобния си нож филия хляб, за да го надроби в супата. — Ще те приемат в шести клас, при условие че ходиш на уроци през лятото и наваксаш материала за тази година. Записах те. Решено е, повече няма да го обсъждаме.
	Дъртата коза беше вдигнала ръце. Беше се обидила, когато един ден й бил говорил непочтително, поне така твърдеше. Изпъчи се на стола и заяви, стига вече, достатъчно се наслушах, оттеглям се…
	Той се бе изхилил. Как приказва само дъртата! Как приказва! Какво значи оттеглям се, откъде го измисли?
	— Значи, че се омитам…
	— В такъв случай край на компютъра — изтърси нафукано Кевин, подръпвайки ластика между стиснатите си зъби.
	— Повече не се нуждая от компютъра ти, плужек нещастен. В най-скоро време ще си купя чисто нов. Научих се да работя с компютър. Вятърът промени посоката си, за мен е благоприятна, а за теб по-скоро не… Така че аз отплавам!
	Той я изгледа, зяпнал от почуда.
	Опънатият ластик го перна по носа и той жално изквича.
	— Нещо да кажеш?
	Той не успя да намери достатъчно оскърбителна реплика.
	Тя продължи още по-наперено.
	— И да ти припомня, знам по какъв начин крадеш пари от майка ти. Затова, ако случайно се окаже, че имам нужда от услугите ти, ще изпълняваш, без да шикалкавиш. Няма мърдане! Иначе ще те издам. Разбрано, нали?
	Кратко и ясно.
	Разбрано.


	Младши и Жозиан бяха разтворили папките на масата в трапезарията и любезно се подканяха кой да започне пръв.
	— Мисля, че попаднах на нещо страхотно — каза Младши. — А ти какво имаш?
	— Две-три дреболии, нищо особено.
	— Хайде, покажи първо ти — подкани Младши.
	— Не, ти първо…
	— Не, ти…
	— Стига вече, давай, Младши! Аз съм ти майка и трябва да ме слушаш!
	Младши размаха някаква картонена оранжева папка и извади от нея един проект.
	— Цветна стена — обясни той.
	— К’во е т’ва? — попита Жозиан, взирайки се любопитно в листа.
	— Идея, която открих на сайта младиизобретатели точка ком…
	— Можеш да работиш с компютър? — изуми се Жозиан.
	— Хайде и ти сега, мамо! Детска работа!
	— Точно защото още си малко дете!
	— Така… Сериозно ли ще говорим, или ще си губим времето с безполезни спорове?
	— Окей, окей. Позволи ми все пак да изразя учудването си.
	— Значи, продължавам… има един сайт за млади изобретатели, които преливат от идеи.
	— Само дето все още са на хартия! — възрази Жозиан. — Изисква се много време, години, докато идеята се превърне в готов продукт. Едно!
	— Не ме остави да довърша, скъпа майко… Намерих идеята на сайта на младите изобретатели, след което проучих дали е осъществена на практика. И… и… тя действително е реализирана от един нормандец, пенсиониран индустриалец, г-н Льогран, някакъв гений, който си човърка в своя си ъгъл, изобретява, рови, патентова… обикновено успешно! Той е решил всички проблеми: теглото, устойчивостта, естетическият външен вид, засяването. Готов е, надява се на голяма поръчка. Беше влязъл във връзка с „Алинеа“, когато му позвъних…
	— Ти си му позвънил?
	— Да си призная честно, въпросите задаваше Жан-Кристоф, но си бяхме изработили предварително стратегия.
	Жан-Кристоф беше следобедният преподавател, когото бяха намерили благодарение на Младши.
	— Какво ще кажеш, а? — заключи Младши.
	Жозиан мислеше със страхотна скорост. Идеята беше супер, но…
	— Цветна стена… Как ще изглежда това нещо?
	— Представи си един много тънък, надуваем найлонов дюшек с прорези…
	Жозиан кимна.
	— Във възглавницата инсталираме напоителна система, тънък пласт почва, семена… Семената ще покълнат, ще разцъфтят, показвайки се от направените за целта прозорчета, разположени на интервал от десет-двайсет сантиметра, и ще образуват завеса от цветя или декоративни растения. Можеш да окачиш това пано където пожелаеш: в хола, в стаята, кабинета, вътре или навън…
	— Великолепна идея, Младши.
	— Въпросният господин разполага с десетки цветни стени, които очакват клиенти! Те са изключително разнообразни в тематично отношение: гора от Вогезите, тропическа гора, розова леха, горска морава, палмова гора, бамбукова гора, все в този дух.
	— Искаш да кажеш, че можем да започнем сега, веднага?
	— Точно така.
	— Как успя да го разубедиш да не подписва договор с „Алинеа“?
	— Удвоих процента, който ще получи. Освен това познаваше „Казамиа“.
	— А нашият интерес в тази сделка, заслужава ли си да се ангажираме?
	— Абсолютно.
	— Невероятен си, любов моя.
	— Просто задействах невроните си! Знаеш ли, че ние се раждаме със сто хиляди неврона и че след дванайсет месеца започваме да ги губим, ако ги оставяме да бездействат? Аз не желая да изгубя нито един! Искам да ги впрегна всички в действие. Впрочем, скъпа майко, реших да започна да уча пиано. Това няма ли да е допълнителен коз, за да ме хареса Ортанс, как мислиш?
	— Хм…
	— Все още ли смяташ, че съм прекалено малък за нея?
	— Мии…
	— Уморих се! Постоянно ме ограничаваш! Презумпцията е, че майката неуморно бута детето си напред, а не му орязва крилете! Съжалявам, че трябва да ти го кажа, но ти си кастрираща, авторитарна майка. По тази тема Фройд…
	— Дреме ми на мен за виенчанина! Ако си позволявам да проявявам скептицизъм, то е, защото ти си седемнайсет години по-малък от нея, множко е!
	— И какво от това? Много важно! Когато стана на двайсет, тя ще е на трийсет и седем, ще бъде в разцвета си, красива, закръглена… И ще се оженя за нея.
	— И какво те кара да мислиш, че ще ти каже „да“?
	— Защото ще съм станал блестящ, богат, зашеметяващ. С мен тя никога няма да скучае. Момиче като Ортанс, трябва да му вземеш акъла… Да напълниш главата й с идеи. Когато ходихме в Лондон, се препирахме на шега, беше любовна игра, тя ми казваше: _I’m а brain!_, а аз й отговарях: _I’m a brain too_*, и това я разсмиваше… И двамата сме от едно тесто. Сватбеното ни пътуване ще бъде с балон, ще прелетим над Монголия и Манджурия, облечени с дълги, шафранени роби, ще й чета стихове от Нервал и…
	[* Аз съм мозък! Аз също! (от англ.). — Б.пр.]
	— Младши — прекъсна го Жозиан, предлагам да се върнем на цветната стена.
	— Майко, наистина не си романтично настроена!
	Телефонът звънна. Жозиан вдигна. На лицето й се изписа силно учудване. После се начумери. Младши повдигна вежда, питайки се кой ли досадник се обажда. Надушваше измама, злонамереност.
	— Шавал… — прошепна Жозиан. — Иска да ми предложи сделка.
	— Включи го на високоговорител — предложи Младши.
	Жозиан се подчини. Отсреща Шавал предлагаше съвместна работа и определяше среща. Младши кимна утвърдително. Жозиан прие и разговорът приключи.
	— Този тип мъти нещо подозрително — отсече Младши, ровейки с пръсти в рижавите си букли. — Бих искал да разбера какво е. Нека идем заедно.
	— Само ако се правиш на дете — отговори Жозиан. — Иначе ще се усъмни.
	— Дадено.
	— Чудя се защо ми звъни. Знам, че се мотае из фирмата, опитва се да си върне предишното място при баща ти. Има нужда от мен, за да му ходатайствам.
	Младши замълча, потънал в размисли относно причините за обаждането на Шавал, и невроните му се въртяха с милион оборота в секунда.
	— Сигурно ме взема за голяма глупачка… — измърмори Жозиан, спомняйки си времето, когато Шавал я водеше за носа.
	— Не се безпокой, мамо, ние ще му скроим шапка на него, не той на нас…


	Седем и четирийсет и пет. Както всяка сутрин, Марсел Гробз сяда в автомобила, шофиран от Жил, който му е купил всички вестници, за да може да им хвърли по едно око преди първата си среща за деня в Бри сюр Марн, където е главният склад на „Казамиа“. След като купи най-едрия китайски производител на мебели, Марсел Гробз трябваше да преструктурира предприятието и да го премести. Нещата се бяха разраснали твърде много и нямаше начин да се сместят на авеню „Ниел“. В Бри сюр Марн бяха съсредоточени търговските служби, иновациите, научноразвойната дейност, готовите за доставка поръчки. На авеню „Ниел“ останаха само висшите ръководни кадри и секретарките им, конферентната зала, юридическият и счетоводният отдел. И един склад за спешни поръчки и замени под ръководството на Рьоне.
	Девет часът. Събрание на началниците на отдели. Тази сутрин Марсел Гробз утвърждава общата стратегия за идващите месеци: покупки, бюджет, главни направления на развитие. Ускоряването на ритъма на централизация на предприятието и отварянето на център за прием на клиентите бяха сред приоритетите. Марсел Гробз е убеден, че коткането на клиентелата е едно от важните неща и ще им донесе няколко точки преднина пред конкуренцията. Никой вече не зачита клиентите, свели са ги до някакви комбинации от цифри, принуждават ги да чакат… Кризата трябва да ни сближи с клиентите, да се чувстваме задължени да им предлагаме най-добрите услуги и най-изгодните цени.
	Дванайсет часът. Марсел Гробз слиза до шоурума, за да разгледа новите продукти. Проверява всяка стока, уточнява произхода й, запознава се с техническите данни. Парафира доставките за Париж, за провинцията, за чужбина.
	Тринайсет и половина. Обратно в централата на авеню „Ниел“, след като е обядвал с един сандвич с масло, шунка и кисели краставички в колата. Жил му е приготвил термос с черно кафе. Разхлабва колана на панталона, събува си обувките и се отпуска да подремне няколко минути.
	Жил го събужда при Порт Аниер. Марсел се разсънва, прокарва ръка по лицето си, осведомява се дали не е хъркал оглушително. Жил с усмивка го успокоява, няма нищо, не се притеснявай.
	Четиринайсет и петнайсет. Марсел Гробз приема в кабинета си завеждащата „Устойчиво развитие“, за да подпише договора със сдружението на хората в неравностойно положение, по силата на който се ангажира да наеме на работа определен брой инвалиди.
	Петнайсет часът. Ежедневната конферентна връзка със завеждащия направление „Китай“, със застрахователя, адвоката и един лекар. Неотдавна „Казамиа“ бе продала релаксиращи фотьойли, произведени в Китай. Обадиха се клиенти с рекламация, оплакаха се, че са получили екзема, причинена от гъбички, открити в една от партидите. Марсел Гробз настояваше всеки клиент да бъде изслушан и да получи обезщетение. Получиха петстотин и четирийсет оплаквания, а размерът на обезщетенията се движеше от триста до две хиляди евро, според случая.
	Шестнайсет часът. Денят продължава със съвещание за инвестициите. Правят преглед на магазините, които отчитат загуби, планират проучвания с цел подпомагане или затваряне. Когато работата опре до съкращения, Марсел се опъва. Предпочита да се обмисли създаване на нови продукти, които да пришпорят продажбите. Преглед на предложенията за нови разработки. Запознаване с резултатите от изпитанията. Цифрови прогнози. Обсъждания с отговорниците.
	Седемнайсет и трийсет. Съвещание с финансистите съдружници. Марсел продължава да държи мажоритарния пакет, но те притежават 35% от предприятието и се налага да се съобразява с тях. Годишен оборот. Текущи резултати. Проектодоговор за сто и двайсетте водещи магазина от веригата. Марсел Гробз е отговорен за доброто финансово здраве на дружеството. В Южна Европа има магазини, които не са в състояние да гарантират достатъчен оборот за срок от пет години, и ще се наложи да ги затворят, освен ако…
	И пак Марсел Гробз е на топа на устата, нужно е незабавно да се внедри нов продукт, който да увеличи продажбите. В очите на финансистите чете тревогата от сериозната рецесия, пред която са изправени, и не знае какво да им отговори.
	Деветнайсет часът. Връщане на авеню „Ниел“ и отново оглед на днешните и утрешните проблеми, но вече не на бегом. Развитието на електронната икономика, експанзията на интернет, нарастващият апетит на потребителите за пазаруване онлайн. Подписване на кореспонденцията. Останал е сам. Силната светлина пада директно върху плота на бюрото. Прокарва пръст отгоре, оглежда го и го избърсва в ръкава си. Подпира брадичка на ръката си и се поглежда в огледалото насреща. Вижда едър мъж с изкривена вратовръзка, с две разкопчани копчета на ризата, корем, преливащ над колана, едри ръце, розово теме и венец от рижа коса. Замисля се. Обляга се назад и се протяга. Казва си, че трябва да започне да спортува по малко, да отслабне… И да си намери помощник. Вече не може да се справя сам с всичко. Годините си казват думата, идва му нанагорно, не е първа младост.
	Двайсет и един часът. Марсел Гробз напуска работното място и поема към дома.
	Мина още един ден, изниза се неусетно, казва си той, поглеждайки часовника си. И утре отново на пангара…
	Уморен е. Пита се колко ли още ще издържи на този ритъм.
	Вече не се качва по стълбите.
	Взема асансьора.


	Писмото пристигна със сутрешната поща. Ифижени видя името на домоуправителя, изписано най-отгоре, и остави плика на кухненската маса. Не можеше да си поеме дъх, краката не я държаха. Все едно хергеле диви коне бе преминало отгоре й.
	Изчака обедната почивка, опече наденички и притопли пюрето за Клара и Лео, които обядваха вкъщи, защото беше по-евтино, отколкото да се хранят в училищния стол.
	Разпечата писмото, почти разкъсвайки плика.
	Прочете го един път, два пъти.
	Дивите коне отново я прегазиха.
	Трябваше да напусне портиерското жилище. Имаше на разположение три месеца да си намери нова работа — подологът не й бе подновил договора — и ново жилище. Зави й се свят.
	Клара и Лео престанаха да чертаят пътечки в пюрето и попитаха:
	— Не си ли добре, мамо?
	— Добре съм, добре съм…
	— Тогава защо очите ти плуват във вода?


	На летище „Роаси“ Милен Корбие подаде паспорта си на митничаря.
	— Добре дошли в Париж! — поздрави той, вдигайки поглед към красивата блондинка, скрита зад големи черни очила.
	Тя кимна.
	— Може ли да свалите очилата си?
	Тя се подчини. Около дясното й око имаше огромна синина.
	— Да не би елеронът да ви е пернал по окото? — попита той.
	Тя въздъхна.
	— Де да беше така…
	Беше спомен от г-н Уей*, на изпроводяк. По-точно от неговия телохранител. Закара я до летището, за да се увери, че заминава сама и не отмъква нищо. Можеше да е скрила куфар в някоя от багажните клетки. Поиска да пребърка чантата й, преди да се качи на самолета. Тя се възпротиви — бе увила диамантените си гривни и накита си от „Шоме“ в използвани хартиени кърпички. Той я разтърси яко. Тя направи опит да се защити, изгуби равновесие и се блъсна в металната рампа. Уей сви рамене и си тръгна, опасявайки се от скандал.
	[* Виж „Бавният валс на костенурките“, цит.изд. — Б.пр.]
	Милен Корбие взе самолета в тринайсет и четирийсет и слезе на „Роаси“ в седемнайсет и четирийсет. Единайсет часа в облаците. Единайсет часа не спря да предъвква разбитите си илюзии. На пекинското летище китайската стюардеса се учуди, че пътува без багаж. Френски групи, които се прибираха в родината, си показваха снимки, заснети с мобилните телефони. Персоналът по поддръжката дискретно метеше, по пода не се виждаше и парченце хартия. Терминал 2 блестеше от чистота. Можеш да ядеш направо от земята, каза си тя, отбелязвайки най-малката подробност. Кракът й нямаше да стъпи повече тук. Прекрасният й апартамент щеше да остане необитаем, мебелите щяха да бъдат разпродадени. Какво ли щеше да стане с козметичната линия, която създаде? Г-н Уей щеше да има нужда от нея, за да продължи да я разработва. Щеше да е бесен…
	Граничният служител й върна паспорта и тя излезе, без да спира край багажните ленти. Г-н Уей склони да й върне паспорта, но само това. От какво друго имала нужда, за да посети старата си болна майка, излая той. Лонс льо Соние не е Париж… Няма да й се налага да носи изискани тоалети, да прави излишни разходи. Ще оставиш всичко тук, така ще бъда сигурен, че ще се върнеш, тросна се той. Знаеш, че съм длъжен да те предпазя от глупави постъпки. Нима не си щастлива тук? Помисли само за купищата пари, които печелиш благодарение на мен. Имаш си собствен апартамент, мебели, плазма… Всичко това благодарение на мен… Тя бе свела очи. Пръстите й здраво стиснаха паспорта, сякаш се бяха докопали до частица свобода. Напусна Пекин бедна като църковна мишка, след като се бъхти неуморно цели две години. Освен бижутата, успя да скрие десет хиляди долара в колана за жартиери.
	Отпразнува заминаването си в самолета. Помоли да й донесат едно уиски, под претекст че има рожден ден. Намигайки й съучастнически, стюардесата я попита: на колко години ставате, тя отговори: трийсет и шест. Смяташе да спре дотук, никога нямаше да стане на четирийсет и две. Младата жена й поднесе трийсет и шест бонбона, увити в шарени хартийки с пожелания за много късмет.
	И сега накъде, запита се тя, застанала на опашката за автобуса за Париж. Никой не ме чака… Нито в Париж, нито в Лонс льо Соние.
	Ще си потърси работа като маникюристка или козметичка. Ще отиде и до старото си място в козметичния салон в Курбвоа, да види дали няма свободно място. Там се запозна с Антоан Кортес. Не бе изтеглила печелившия билет. Но ще има и други. Сега ще може да разказва за успехите си в Китай, може би те ще свършат работа.
	Затананика си, като се придвижваше напред след туристите, които се качваха на автобуса на Ер Франс, влачейки големите си куфари. Тананикаше с дрезгавия си чувствен глас, опипвайки банкнотите, скрити в колана за жартиери.

	* * *

	Доти отиде в кухнята при Бека, която приготвяше вечерята. Бе отворила готварската книга на страницата на плодовите пудинги от ронливо тесто. С набрашнени ръце, свъсила вежди, четеше някаква рецепта. Доти се поколеба, май моментът не беше подходящ за приказки.
	— Филип не е ли тук?
	— Заведе Александър на зъболекар.
	— Каза ли кога ще се прибере?
	— Не.
	— Мога ли да поговоря с теб, Бека?
	— Не е удобно сега, тъкмо започвам да приготвям десерта… Нещо сериозно ли е?
	— Да.
	— Аха.
	Бека пъхна един нож в книгата, отбелязвайки страницата с рецептата, бутна настрана ябълките, брашното и кафявата захар, вдигна ръце като бели свещници и впери синия си, изпълнен с очакване поглед в Доти.
	— Слушам те.
	Доти събра цялата си смелост и каза:
	— Ще трябва вече да се махна оттук, нали?
	Изненадани, свещниците не помръднаха.
	— …
	— Не ме поглежда, не ми продумва, нощем не ме прегръща, както правеше, когато имаше кошмари. Вече не усещам ръцете му върху мен. Преди аз го успокоявах… притисках се към него, натежавах, за да го приземя, казвах си, той се нуждае от мен за няколко часа нощем… и тези няколко часа ме правеха щастлива за цял ден.
	След кратка пауза прошепна:
	— Вече не се нуждае от мен.
	— …
	— Намери спокойствие благодарение на теб, Бека. Аз станах ненужна. Нямам никакъв принос за подобряването на състоянието му…
	— …
	— Обичам го, Бека. Обичам този мъж. Той не ме излъга. Не ми се надсмя. Никога не е твърдял, че ме обича. О, Бека… Толкова ми е мъчно.
	— …
	— Другата жена, нали? Жозефин…
	Бека слушаше, както само тя можеше да слуша. С ушите, очите, сърцето, с цялата си нежност. Вдигнала двете си ръце като бели свещници.
	— Намерила си работа? — попита тя тихо, без следа от укор.
	— Да…
	— А не ни каза.
	— Исках да остана тук.
	— Досетих се… и той сигурно го знае. Не смее да отвори дума за това. Да ти кажа, мъжете не са много смели, когато трябва да застанат очи в очи с действителността.
	— Срещали ли са се?
	— Въпросът не е само до тази жена, Доти. Той изживява голяма промяна. Справя се съвсем сам, без ничия помощ. Свестен човек е.
	— Знам това, знам го, о, Бека…
	Тя се разрида и Бека разтвори обятия, като се пазеше да не я изцапа с набрашнените си ръце.
	Доти се приюти в прегръдките й.
	— Толкова го обичам! Все си мислех, че ще свикне с мен, с присъствието ми край него… Стараех се да не изпъквам, свивах се, стараех се да бъда лека като перце. Много добре съзнавам, че не мога да се меря с нея, тя е толкова красива, блестяща, елегантна… а аз съм някак недовършена… но все се надявах, че имам някакъв шанс.
	Тя подсмъркна, отдръпна се от Бека. После неочаквано избухна, нададе яростен вик, задумка по масата, по шкафовете, по хладилника, по столовете, разхвърли ябълките, разсипа брашното и захарта.
	— И на всичко отгоре се извинявам! Защо непрекъснато се извинявам? Защо твърдя, че съм едно нищо? Че не мога да стъпя на малкия му пръст! Че той е толкова добър да ме държи край себе си, да ми отделя ъгълче в леглото си! Промених се изцяло, за да му се харесам. От глава до пети! Изучих красивите картини, красивите думи, приборите за ядене на риба, да седя на стола изправена, да слагам черна рокля, когато ходя на концерт, да ръкопляскам дискретно, да се усмихвам вежливо и все не беше достатъчно! Какво иска? Какво иска още, чудя се. Трябва само да ми каже и ще му го дам! Бих дала всичко, за да ме вземе със себе си. Искам да ме обича, Бека, искам да ме обича!
	— Човек не ги решава тези неща. Той много те харесва.
	— Но не ме обича. Не ме обича…
	Бека събра ябълките, захарта и брашното, изплакна ръцете си до лактите на мивката, избърса се с парцала, метнат на дръжката на фурната.
	— Сега не ми остава нищо, освен да се върна у дома. Съвсем сама… самата мисъл ми е непоносима… Мигът, в който ще се окажа сама в малкото ми апартаментче, без него, без вас. Вечер ще паля лампата и ще виждам, че съм съвсем сама. Тук бях щастлива.
	Тя седна и тихо заплака, отпуснала рамене, притиснала носа си с длан.
	На Бека й се искаше да помогне, но знаеше, че не може да промени посоката на желанието, а то заобикаляше Доти, нехаеше за нея.
	Връчи й един нож.
	— Помогни ми. Обели ябълките, нарежи ги на едри кубчета. Когато сърцето тъгува, човек трябва да занимава с нещо ръцете си. Това е най-сигурният начин да се пребори с тъгата.


	— Ще се наложи да носиш апаратчето, да се надяваме, че няма да ти е много неприятно — каза Филип на Александър, докато караше към къщи.
	— Да, ще се наложи да го нося… — отвърна с въздишка Александър, поглеждайки към баща си. — Ти носил ли си?
	— Не.
	— А мама?
	— Мисля, че не… Не съм я питал.
	— По ваше време нямаше ли такива?
	— Искаш да кажеш, преди сто години?
	— Не исках да прозвучи така — оправда се Александър.
	— Знам. Пошегувах се.
	— Мама сега ще остане завинаги млада…
	— Нещо, което със сигурност щеше да й се понрави.
	— Кой е най-хубавият ти спомен с нея?
	— Когато ти се роди.
	— Аха… и как беше?
	— Двамата с майка ти бяхме в клиниката. Сложиха дюшек на пода и първата нощ тримата прекарахме прегърнати, с теб помежду ни. Внимавахме да не те смачкаме, лежахме раздалечени, за да има достатъчно място за теб, но никога не бяхме изпитвали такава близост. Тогава осъзнах значението на думата „щастие“.
	— Толкова ли беше хубаво? — учуди се Александър.
	— Исках нощта да не свършва никога.
	— Значи, никога вече няма да бъдеш толкова щастлив.
	— Значи, че ще бъда щастлив по различен начин… но че онова щастие ще бъде върховното ми щастие.
	— Приятно ми е да си мисля, че съм бил част от него, независимо че не си спомням.
	— Може да се окаже, че си спомняш, но не го осъзнаваш… А ти — събра смелост Филип — кога си бил най-щастлив?
	Александър се замисли. Лапнал върха на яката на ризата си, той лекичко я дъвчеше, навик, който бе придобил отскоро.
	— Много пъти и винаги различно.
	— Последния път например?
	— Когато целунах Анабел на връщане от училище, докато светеше червено на светофара… Беше първата ми истинска целувка и ми се струва, че и аз се почувствах така, сякаш целият свят ми принадлежи.
	Филип не каза нищо. Чакаше Александър да обясни коя е Анабел.
	— Когато целунах Фийби, усещането не беше толкова силно, и с Крие също беше хубаво, но и с нея беше различно. Как мислиш, с това апаратче ще мога ли да се целувам с момиче? Тези железа по зъбите няма ли да ми пречат?
	— То ще те целува заради начина, по който го слушаш, гледаш, разказваш му разни истории, заради куп други неща, които ще намери в теб… и които, може да се окаже, дори не подозираш в себе си.
	— Така ли — учудено го изгледа Александър.
	После се умълча. Думите на баща му породиха хиляди въпроси. Филип си каза, че досега не бе имал толкова дълъг интимен разговор със сина си, и се почувства щастлив. Нещо подобно на онова, което бе изпитал, докато лежеше на дюшека на пода в клиниката, когато в продължение на една нощ се бе почувствал като краля на света.


	Ортанс Кортес се ненавиждаше.
	Идеше й да се шамароса, да се прикове на позорния стълб, никога повече да не си продума. Да спука от подигравки една патица, която се казва… Ортанс Кортес.
	Беше изпуснала шанса на живота си.
	Изцяло по своя вина.
	Никълъс я бе взел със себе си в Париж да присъства на ревюто на „Шанел“. „Шанел“! Тя бе изкрещяла, „Шанел“, наистина ли? И на подиума Карл Лагерфелд, истинският, в плът и кръв?
	— И възможността да се срещнеш с Ана Уинтур — добави Никълъс, поглаждайки с ръка жълто-розовата си вратовръзка. — Поканен съм на коктейла след спектакъла и ти ще ме придружиш…
	— О, Никълъс! — запелтечи Ортанс. — Никълъс, Никълъс, как да ти се отблагодаря?
	— Не ми благодари. Бутам те напред, защото знам, че от теб може да излезе нещо и че някой ден ще се възползвам…
	— Лъжец! Правиш го, защото си лудо влюбен в мен!
	— Точно това имах предвид.
	Взеха Евростара до Париж в седем и дванайсет сутринта. Бяха станали в пет, за да уточнят какво ще облекат, за да бъдат на висотата на събитието. На Гар дю Нор взеха такси. Бързо, карайте за Гран Пале.
	Ортанс непрекъснато се оглеждаше в огледалцето на синята пудриера „Шисейдо“ и десет пъти попита Никълъс: как изглеждам, кажи, как изглеждам?
	Той повтори десет пъти: божествена, божествена…
	Тя го попита за единайсети път.


	На входа на Гран Пале показаха поканите.
	Наредиха се на опашката, за да стигнат до голямата зала и да застанат под големия прозорец на покрива, въртейки глави във всички посоки, за да не пропуснат нещо от обстановката, да не се разминат с някоя светска личност. А те бяха толкова много, че Ортанс се отказа да изброява имената им. Ревюто бе ослепително. Декорът представляваше бутика на улица „Камбон“, сведен до размерите на музикален павилион. Гигантски реплики на чанти на „баклавички“, копчета, джуфки, шапки клош, всякакви емблематични аксесоари на Шанел… По стените на павилиона висяха перлени колиета, всичко беше бяло, елегантно. Манекенките нямаха грешка.
	Ортанс аплодираше с всичка сила.
	Никълъс се наклони към нея и прошепна:
	— Укроти ентусиазма си, скъпа, ще вземат да си помислят, че съм довел някоя братовчедка от провинцията.
	Тя на мига си придаде отегчен вид и се прозя, веейки си с поканата.
	На коктейла се блъска с лакти до изнемога, докато се добере до Ана Уинтур. Трябваше да действа светкавично. Публична тайна бе, че Уинтур никога не се задържа дълго, не се смесва с простосмъртните.
	Ортанс преодоля двамата телохранители, представи се като журналистка и се обърна към дизайнерката:
	— Мислите ли, че рецесията ще се отрази на модните дефилета тази седмица в Париж, или, за да съм по-експлицитна, в състояние ли е кризата да сведе до нула не само списъка с поръчките на модните къщи, но също така и самочувствието, и въображението на прочутите дизайнери?
	Много се гордееше, че измъдри този въпрос.
	Ана Уинтур обърна към нея погледа си на слепец, скрит зад огромните черни очила.
	— Хм… нека помисля… Ще ви отговоря, след като се убедя, че правилно съм разбрала въпроса ви.
	След което й обърна гръб, давайки знак на пазачите си да я освободят от натрапницата.
	Ортанс остана с увиснало чене, със залепнала идиотска усмивка на лицето. Размазана. Ана Уинтур я размаза. Въпросът й беше адски тъп, кръгла нула. Дълъг, неясен, объркан, претенциозен.
	Беше станала за резил пред единствения човек на света, когото искаше да впечатли. Каза си, че да станеш „за резил“, беше точно това: желанието да се покажеш по-любезен, по-оригинален, по-умен, а всъщност да не ти стига акълът и да се изложиш пред очите на всички.


	Наближаваше краят на май, Лиз се готвеше да отлети за Лос Анджелис и, честно казано, на Гари не му беше неприятно. Тя беше от момичетата, които парадират с независимостта си, отхвърлят господството на мъжете, мятат букетите в кофата за боклук, плезят се, показвайки пиърсинга си, когато им държиш вратата, но като истинска съпруга с удоволствие повтаряше след всяка втора дума „ние“, и — върховно престъпление — слагаше четката си за зъби редом с неговата и си бе донесла горнището на пижамата.
	А долнището? Не носеше такова.
	Гари броеше дните до 27 май.
	Най-после заветният ден дойде, той я качи на едно такси за летището, затвори вратата, изчака жълтото возило да завие зад ъгъла на 74-та улица и нададе радостни викове, привличайки погледите на няколко минувачи.
	Вечерта, беше петък, излезе да се забавлява заедно с Кайбот, както свикна да нарича Джеръм. Във Вилидж Вангард се запозна с разкошна жена. Истинска жена с фини бръчици край очите и големи тъжни очи. Дълга, уморена брюнетка, която пиеше чисто уиски и носеше гривни с разни висулки. Заведе я вкъщи и я търкулна на леглото сред звън от камбанки и въздишки. Събудиха се на другия ден около обяд. Тя много му харесваше. Погледът й бе забулен от тъга, което й придаваше загадъчен вид. Призна, че била с няколко години по-голяма от него, той отговори, че е чудесно, защото му било писнало да бъде млад. Любиха се до четири следобед. Тя му харесваше все повече и повече. Представяше си извратени целувки, вечери на свещи, размишления за любовта и желанието, свободата и възможността сам да си поставяш ограничения, за всезнаещия човек, на когото всичко е като в мъгла, за човека, който нищо не знае, а всичко му е ясно… Докато закопчаваше сутиена си, тя го покани да я придружи — отиваше да вземе синовете си от тренировката им по джудо. Край на мечтите.
	Не я видя повече.
	Все още помнеше имената на момчетата: Пол и Саймън.
	Няколко дни по-късно Кайбот го покани да отидат в Мет, както наричаше Метрополитън Мюзиъм като истински нюйоркчанин, на откриването на изложба на фондация „Барне“. Ще покажат страшно много творби от импресионисти, обясни той, ококорил очи от възбуда. Гари мина да го вземе от „Брукс Брадърс“ в края на работния ден, когато затваряха магазина. Времето беше меко, накъсани като тирета облаци се носеха по небето, бягащите за здраве бяха окупирали алеите, катеричките бяха заети с обичайните си занимания. Двамата прекосиха парка, разговаряйки. Наелектризиран от очакването, Кайбот не можеше да върви спокойно, подскачаше, ръкомахаше, докато в един момент Гари не му обясни, че така се нарича и един вид сирене от Югозападна Франция. Кайбот го изпепели с поглед. Как си позволява да сравнява любимия му художник с някакво си козе сирене? Обидено сви устни. Беше дълбоко наскърбен.
	Гари се извини, времето беше хубаво и беше настроен за закачки. Затова се бе пошегувал. И ти си един приятел!, възмути се Кайбот, връчвайки му билета за изложбата с обяснението, че пътищата им се разделят на това място. Гари си каза, че така е по-добре. Кайбот започваше да го дразни. Това вманиачено преклонение пред един-единствен художник му действаше угнетително, задушаваше го.
	Влезе в Метрополитън, подсвирвайки си. Бе сам, свободен, косата му изсъхна, без да щръкне на всички страни, яката на ризата му лягаше меко на раменете му, животът бе прекрасен, запита се какво ли прави в този момент Ортанс?
	Пред един страхотен Матис, „Масата от розов мрамор“, се натъкна на странно момиче. Отначало я забеляза в гръб — дълга коса, вързана на конска опашка, и ужасно му се прииска да я ухапе по врата. Вратът й бе дълъг, гъвкав, нежен, тя го извиваше по специален начин, източваше го, сякаш беше антена на насекомо. Заприлича му на скакалец с коса. Бе заслепен. Вървеше след нея, от картина на картина, без да изпуска от очи тила й. Казваше се Ан. Той се приближи до нея, заговори й за Франция и за музея „Орсе“. Призова на помощ спомените си, за да я впечатли. Знаеше ли, че Анри Емил Беноа Матис е роден на 31 декември 1869 в Като Камбрези? Ужасно е да се родиш на 31 декември, броят ви една цяла година, която не сте изживели. Колко несправедливо!
	Тя се изкиска и той реши, че работата е опечена. А знаеше ли тя, че когато бил на двайсет години, като студент по право…
	— Също като мен — прекъсна го тя. — Следвам право в Колумбийския университет, пиша дисертация за Американската конституция.
	Та значи, когато бил на двайсет години, получил апендицитна криза, оперирали го и трябвало да изкара една седмица на легло. За да го разведри — тогава нямало телевизия — майка му му занесла кутия цветни моливи и той започнал да си драска разни неща. Повече не се върнал към правото, заминал за Париж да учи в Академията за изящни изкуства.
	— Аз пък, понеже рисувам много лошо, ще продължа да уча право — заяви тя.
	В момента се готвела за изпита за съдебен адвокат. Гари я покани на вечеря. Тя отклони поканата, имала да учи. Изпрати я до Колумбийския университет на 116-а улица. Когато вдигаше ръце, от нея лъхаше силно на ванилия и този мирис го упояваше.
	Започнаха да излизат заедно. Тя носеше кецове „Конвърс“ във всички цветове и подходящи по цвят фланелки. Лягаше си рано, не пиеше алкохол, беше вегетарианка, обожаваше тофу и го ядеше във всякакъв вид, солено, сладко, с конфитюр от боровинки или с черни гъби. Разказваше му за историята на Щатите и за конституцията. Той изчакваше да спре да си поеме дъх, за да я целуне.
	Един ден му призна, че е девствена, че ще се пази за съпруга си. Беше член на движението „Не на секса преди брака“. Ние сме щастливи, че сме запазили целомъдрието си, то е прекрасна добродетел, да знаеш.
	Гари се съгласи, казвайки си, че в случая то му създава сериозен проблем.
	Той все така харесваше дългия й виещ се врат на разтревожено насекомо, големите й замъглени очи. Дори когато ги разглеждаше като отделни, несвързани един с друг елементи… Искаше му се да ги откъсне и да ги забоде с карфички в тетрадка. Тя не оценяваше закачката.
	Една вечер, докато слушаха ноктюрното на Шопен в ми бемол мажор, на което той се наслаждаваше със затворени очи, изисквайки пълна тишина — бе я предупредил да се съсредоточи в дясната ръка, която свиреше сопран като извисяващ се глас, без да пропуска ниските тонове, изпълнявани от лявата, толкова силна, мощна, — тя прекъсна Шопен, за да уточни, че през 1787 Конфедерацията е наброявала едва тринайсет щата, а американците са били три милиона. Което е твърде малко, ако сравним с европейските страни например…
	Дълбоко засегнат, Гари реши да не се среща повече с нея.
	Наистина, помисли си той, Глен Гулд е бил прав, когато е казал, „не мога да изчисля с точност какво е съотношението, но винаги съм знаел, че всеки час, прекаран в компанията на други хора, се компенсира с хикс часове самота. Нямам понятие каква е частта на хиксовете, два часа и седем осми или седем часа и две осми, но изразена в брой, би трябвало да е значителна“.
	Отсега нататък щеше да престане да губи тази значителна част от времето си.

	* * *

	Жозефин бутна вратата на хола и излезе на балкона. Нощта беше ясна, осветена от луната, която сякаш се усмихваше широко и добродушно като щастлива девойка. Луната често наблюдава земята с усмивка. Човек може да си помисли, че се подиграва, ако не беше спокойната й ведрина, която действа успокояващо.
	Имаше нужда да погледа звездите, да си поговори с баща си. Същия ден бе прочела статия от Пати Смит в „Монд“. Бе запомнила една фраза от Пазолини, която певицата цитираше: „Не думите не ни говорят, а ние сме изгубили навика да ги слушаме“. Пати Смит се разхождаше из гробищата и беседваше с мъртвите. Жозефин бе оставила вестника, казвайки си, че е изгубила навика да говори с баща си.
	Затова вечерта си взе пухената завивка и се настани на балкона. До нея се разположи и Дю Геклен, който неотлъчно я следваше по петите. Където и да отидеше, той беше до нея. Чакаше я пред вратата на тоалетната, на банята, следваше я, когато станеше да отвори или да затвори някой прозорец, да пусне радиото или да го загаси, да оправи някоя гънка на завесата, да изчисти хладилника. Вероятно се опасяваше да не го изостави, затова усърдно вървеше подире й.
	— Знаеш ли какво, дебеланко мой? Ти си истинска лепка.
	Той я погледна с такава обич, че тя веднага съжали за думите си и побърза да го почеше зад ушите. Той тихо изръмжа, тя се извини, съвсем бе забравила за отита. Възпалението премина от едното ухо на другото и тя от доста време го почистваше и капеше капки, стиснала кучето между краката си, за да не мърда, докато трае манипулацията.
	На черното небе проблясваха хиляди звезди, които сякаш си говореха помежду си. Оглушителна светлинна врява. Откри Голямата мечка, съсредоточи се върху последната звезда, с която завършваше дръжката на черпака, и призова баща си.
	Както обикновено, наложи се да почака известно време, докато той заговори.
	Правеше го с кратки, ярки светлинни сигнали.


	Тя му благодари за черното тефтерче на Свенливия младеж.
	— Разбрах едно нещо… важно нещо. Спомняш ли си за оня ден на плажа в Ландите? Деня, в който ме взе в прегръдките си и нарече Анриет престъпница? Разбрах, че през въпросния ден бях успяла да доплувам до брега съвсем самичка… съвсем самичка, татко. Никой не ми се притече на помощ… След това и в живота винаги съм изплувала от водата разгневена и съвсем сама. Само дето не го знаех. Представяш ли си? Не придавах никакво значение на това, което вършех. Не си казвах браво, не черпех упование в себе си, не се насърчавах, нямах самочувствие.
	Стори й се, че най-крайната звездица примигва, ту угасва, ту светва. Дълги проблясвания, кратки проблясвания, все едно й изпращаше съобщение по морзовата азбука.
	— Сега не се страхувам толкова. Спомняш ли си колко бях уплашена, когато останах с Ортанс и Зое в апартамента в Курбвоа без пари, без съпруг, без да знам какво ми подготвя бъдещето*? Бях изцедена, без капчица желание нито да чета, нито да пиша, нито да продължавам да уча… Бях лесна плячка — вълните на живота ме премятаха насам-натам, хората ме подценяваха, не се отнасяха добре с мен, наследих куп сметки за плащане. Спомняш ли си как по вечерно време от балкона в Курбвоа се устремявах към теб, дебнейки най-малкия знак, очаквайки отговор, а ти ми говореше, вдъхваше ми смелост? Двамата с теб си говорехме… Не споделях с никого за нашия диалог. Щяха да ме изкарат умопобъркана.
	[* Виж „Жълтите очи на крокодилите“, цит.изд. — Б.пр.]
	Стори й се, че звездичката бе престанала да мига и светеше ярко и непрекъснато. Това я окуражи.
	— Сега вече нещата потръгнаха, татко… доста добре, бих казала. Престанах да тъпча на едно място, да се съмнявам, да се сравнявам с Ирис, да се смятам за неудачница. Хрумна ми идея. Идея за книга. Оформя се в момента в ума ми. Аз я подхранвам, давам й вода, вземам всичко, което виждам в живота, и най-незначителните подробности, които хората подминават, без да забелязват, от които не се нуждаят, и ги включвам в книгата…
	Дю Геклен се сепна от задействала се автомобилна аларма и залая.
	Тя протегна ръка от топлата и успокояваща пухена завивка, хвана го за врата и му заповяда да престане.
	— Ще събудиш целия квартал!
	Той млъкна, отправи поглед в мрака, изправен на задните си лапи, готов да сдави врага.
	Жозефин отново се взря в нощта. По небето плуваше разпънат бял воал, копринен шал, през който меко просветваха звездите.
	— Тази идея ме кара да се чувствам добре. Вечер, когато си лягам, си казвам, днес свърших нещо, вложих ума си, умението си в нещо. Попаднах на една история… Историята на един младеж и Кари Грант, идеята за това, какво ни поднася животът, когато сме още в зората му, и какво правим с него през годините. Историята за упорития и смел Арчибалд Лийч, който не се спрял пред нищо, за да създаде образа на Кари Грант, и за колебливия и обзет от съмнения Свенлив младеж. Не знам дали ще се справя, но ще опитам… Това ме прави щастлива. Разбираш ли?
	Знаеше, че той разбира, въпреки че не бе сигурна дали малката звезда все още мига. Той я подкрепяше. Обгръщаше я с две ръце, допрял буза до нейната.
	Тихичко питаше:
	— А Филип? Той къде е в цялата тази работа?
	— Филип… Мисля за него, ти го знаеш.
	— И…
	— Ще ти кажа как мисля да постъпя и ти само ще мигнеш, съгласен ли си?
	— Съгласен.
	Тя дълбоко се вълнуваше от тези разговори. Когато той почина в нощта на 13 юли, небето над цяла Франция бе озарено от разноцветни ракети и в най-малките селца хората танцуваха на площадите, а тя бе едва десетгодишна. Двамата носеха в сърцата си спомена от онзи съдбовен следобед на плажа в Ландите, но никой не си позволи да отвори дума за това. Защото думите щяха да бъдат страшни, обвинителни, щяха да разровят калта, да опръскат участниците. Затова си мълчаха. Той я хващаше за ръка, двамата излизаха, вървяха един до друг, без да продумат. Той бе отвикнал да говори, езикът му се бе завързал на възел.
	Смъртта развърза възела.
	Тя си пое дълбоко въздух и се разприказва:
	— Смятам да отида в Лондон… Без да му казвам. Някоя вечер ще обикалям покрай дома му като сянка. Ще бъде красива синя нощ, лампите в хола ще светят, той ще седи и ще чете, ще говори или ще се смее щастливо, така си го представям.
	— И после…
	— Ще провра ръка през решетките на парка, Ще събера няколко камъчета от земята и ще ги хвърля по стъклата на прозореца. Съвсем леко, като тих пролетен дъжд. Той ще отвори прозореца, ще се наведе в тъмното, да види кой е този луд, който се цели в красивите му прозорци.
	Тя протегна врат, навела глава, и изигра сцената.


	Той отваря прозореца и се навежда към улицата. Тротоарът е пуст. Поглежда наляво, после надясно, колебае се. Светещите улични лампи и бледата сянка наоколо, каменните вази с неясните цветни петна от полюляващите се папрати и здравец…
	Той се взира в мрака. Понечва да затвори капаците, когато дочува тих глас:
	— Филип…
	Отново се навежда напред, но сега вече с повишено внимание, изучавайки щателно сенките, тъмните петна, храстите и дърветата, черната ограда на малкия парк, празните места между паркираните коли край тротоара. Съзира силует в нощта. Жена, облечена в бял шлифер. Жена, която му изглежда позната… Премигва и си казва, не е възможно, тя е в Париж, не отговаря на писмата ми, на цветята, които изпращам, и пита:
	— Жозефин, ти ли си?
	Тя повдига яката на белия си шлифер, прихлупва я с две ръце. Разтреперва се от гласа му. Ръцете й са ледени, нервна е. Срамува се, че стои и чака на улицата. Сякаш е жена, която се натрапва. И изведнъж срамът се изпарява. Залива я вълна от огромна радост, тя цялата се люлее, зъбите й са стиснати, но все пак успява да се усмихне и задъхано прошепва:
	— Да.
	— Жозефин? Ти ли си?
	Той не може да повярва. Прекалено дълго я е чакал, за да си помисли, че сега стои тук пред него. Научил се е на търпение, на смирение, на лекота, научил се е да се освобождава от толкова много неща, повтаря, не е възможно, иска да затвори прозореца, но пак се навежда напред, за да огледа тъмнината и да преслуша мрака.
	— Аз съм — повтаря тя, стиснала с две ръце яката на шлифера.
	Той си казва, не сънувам, явно съм полудял. Единствено от него зависи да действа като разумен мъж, който затваря прозореца и се връща на мястото си в залетия от светлина хол, свивайки в недоумение рамене. Мъж, който не може да повярва, че една жена го чака в нощта и хвърля камъчета по стъклата, за да му съобщи, че е прекосила Ламанша заради него.
	Той се обръща. Погледът му спира на Бека и Александър, загледани в телевизора в ъгъла на хола. Доти си е тръгнала следобеда, оставила е бележка на скрина в спалнята. Намерила нова работа, връщала се в апартамента си. Благодареше му за гостоприемството. Искало й се да остане, но не й било тук мястото, знаела го. Разбрала. Тъжна бележка, прощални думи. Той не се натъжава. Изпитва облекчение. Благодарен е, че си е тръгнала, без да пролива сълзи и да прави сцени.
	За последен път се изпълва с надежда, надежда на безумен мъж, който вярва в призраци, хвърлящи камъчета по прозорците, и още веднъж се обръща към черната нощ, към улицата, на която вероятно няма никой:
	— Ти дойде…
	— Тук съм…
	— Ти ли си наистина?
	Той се навежда от балкона. Търси я, мъчи се да я види, може би си я представя във въображението си.
	— Тук съм — повтаря тя. — Дойдох да ти кажа, че вече не се страхувам.
	Наистина е тя. Това е нейният глас. Сега вече е сигурен.
	— Чакай, слизам.
	— Чакам.
	Открай време е така, тя винаги го е чакала.
	Дори когато не е знаела, че чака точно него.


	— Така ли ще бъде, кажи, татко? Мълчиш, но знаеш какво ще се случи.
	— Не съм врачка, Жозефин, не мога да ти дам повече подробности за това, което те очаква.
	— Нали разбираш, че няма да иска да се срещнем в присъствието на всички хора край него. Ще слезе, аз ще го чакам на улицата. Ще съм с красивата си пола, която се полюшва, когато вървя, с белия си пуловер на едри черни точки, с обувки без ток, за да крача уверено, без да се спъвам, и с белия шлифер, с леко вдигната яка, за да си прикрия дискретно лицето. Сърцето ми бясно ще лумка. Скрита в тъмното, няма да се страхувам толкова, няма да се виждат зачервените ми уши, капките пот, оросили челото ми близо до косата… Колкото и да си казвам, че съм излекувана, че съм смела, винаги се чувствам неловко. Той ще отвори входната врата, ще слезе по стъпалата, бавно, с известно колебание — все още не е убеден, че съм наистина аз, — ще повтори още няколко пъти Жозефин? Жозефин?, а аз бавно ще пристъпвам. Ще вървя към него, както във филмите, той ще ме грабне в прегръдките си, ще ме нарече луда, ще ме целуне… Топла, продължителна, спокойна целувка като след раздяла. Виждам сцената… Не съм го изгубила, татко, току-що си го върнах. И ще отида в Лондон… Сега вече съм сигурна. Винаги е хубаво да си представяш нещо, да го очакваш с разтуптяно сърце. Истина е също, че понякога въпросното нещо ви издига прекалено нависоко и после се разочароваш… но аз вярвам, че ме чака на стълбите…
	Изпрати въздушна целувка в тъмното, прегърна се през раменете, залюлявайки се на пети на балкона, потърси с пръсти пукнатината, която бе открила, и я опипа, защото й действаше успокояващо.
	Малката звезда на края на дръжката леко премигваше. Той се готвеше да се оттегли. Тя побърза да изрече това, което си бе намислила:
	— Но преди това, преди това… трябва да отида да поговоря със Свенливия младеж. Той вече е остарял. Е, не чак толкова… но се чувства стар, защото се е примирил и отказал. Отказал се е от живеца, който е можел да възпламени дните му. Искам да ми обясни причината за отказа си. Искам да разбера как може да прекараш целия си живот далече от мечтата си, без да се опитваш да я постигнеш.
	— Нещо, което ти едва не стори — припомни с въздишка баща й.
	— Искам той да ми го разкаже… лично. Искам да си даде сметка, че не е изживял напразно онази история, че именно тя ме измъкна от водата в Ландите, че може да спаси и много други хора. Хора, които нямат смелост, на които по цял ден им повтарят, че е безсмислено да се надяват. Защото на нас ни втълпяват това, нали? Подиграват се на хората, които имат мечти, упрекват ги, заклеймяват ги, връщат ги насила в действителността, убеждават ги, че животът е скапан, тъжен, че бъдеще не съществува, че няма място за надежди. Бият ги по главите, за да го запомнят. Измислят им всякакви непотребни потребности и ги ограбват до шушка. Държат ги в плен, като затворници, заключват ги с двойни ключалки. Забраняват им да мечтаят. Да израстват, да се издигат. И въпреки всичко… И въпреки всичко… Ако нямаме мечти, не сме нищо повече от жалки човешки същества с ръце, лишени от сила, с крака, които тичат без цел, с уста, която гълта въздух, с празен поглед. Мечтата е това, което ни доближава до Бог, до звездите, което ни прави по-големи, по-красиви, единствени… Човек без мечти е толкова дребен. Толкова малък, ненужен… Човек, на когото са останали само всекидневните изпитания на действителността, представлява тъжна гледка. Той е като дърво без листа. Дърветата трябва да имат листа. Красива разлистена корона, за да бъдат истински дървета. Какво от това, че листата окапват, нали ще се появят нови? Няма място за разочарование… Душите живеят в мечтите. Величието на човека е в способността му да мечтае. Днес ние не дишаме, задушаваме се. Премахнали са мечтите, също както премахнаха душата и Небето.
	Вече не говореше тя, а баща й слагаше думите в устата й, той я обнадеждавате, вдъхваше й вяра, подтикваше я да слага нови листа на дърветата.
	Прав е бил Пазолини. Думите ни говорят непрекъснато, но ние не си правим труда да ги слушаме…

	* * *

	Стоеше пред вратата на г-н и г-жа Боасон. Голяма, боровозелена врата с две красиви медни излъскани топки. Продълговата изтривалка за крака, обточена със зелен кант. Готвеше се да позвъни. Да позвъни на вратата на Свенливия младеж. Ифижени беше тикнала петицията в ръцете й с думите, сега, госпожо Кортес, работата повече не търпи отлагане. Не утре или вдругиден… Тя изгледа Ифижени с израз на колебание, не съм сигурна дали съм подготвена, не знам… Хайде, давайте!, подкани я Ифижени, няма какво толкова да правите. От вас се иска само да покажете писмото на домоуправителя, после текста, дето написахте, и да ги питате дали искат да подпишат. Достатъчно е да съберем подписите на живеещите в блока. И ще спечелим, госпожо Кортес, ще спечелим. Как я мисли тази работа домоуправителят! Въобразява си, че може да прилага несправедливо закона? Че може да настани мацката си в моята квартира! Че ще клекна и ще оставя нещата така? Хайде, давайте по-смело, госпожо Кортес!
	— Сега ли, Ифижени, точно сега? Трябва да се подготвя… Какво ще им кажа?
	— Ще им изложите проблема и ако хората са доволни от мен, ще подпишат. Какво толкова сложно има. Аз нямам за какво да се упреквам, чистя го и го лъскам вашия блок, мажа го с паркетин, сменям повредените пръчки на стълбите, изгорелите крушки, разнасям пощата, подписвам се за препоръчаните писма, лятно време поливам растенията, пресушавам дъждовните локви, проветрявам, всяка сутрин съм на крак от шест часа, за да изкарам кофите за боклука, мия ги с маркуча, подреждам в стаичката, за да стигате лесно до тях, следя за течове, почиствам мазетата, те знаят ли го това, или очите им са се слепили от лайна! Съжалявам за неприличния език, ама понякога сърце не ми дава да се изразявам изискано.
	— Всъщност…
	Не беше готова да се срещне със Свенливия младеж. Петицията беше друго нещо, бе поела ангажимента. Ще я подпише с две ръце, но се колебаеше дали да застане очи в очи с г-н Боасон, героя на нейния още ненаписан роман. Ами ако той откаже? Ако се разгневи? Ако заяви, че нямам право да чета тефтерчето, че той го е изхвърлил именно за да не може никой никога да го прочете. С какво право си пъхате носа в личния ми живот? С какво право? Щеше да я отпрати, смазана, с празни ръце и празно сърце, разбита. След подобен удар нямаше да се съвземе.
	— Не вярвате, че ще стане, така ли излиза? Смятате, че трябва да се махна, че е нормално да ме изхвърлят като нещо, от което никой не се нуждае?
	— Не, Ифижени, не смятам така.
	— Тогава по-живо! Тръгвайте! Мога да дойда с вас, ако искате, няма да си отварям устата, само ще стоя до вас като олицетворение на справедливостта.
	— А, не! Само това не.
	Искам да бъда сама. Да вляза у тях, да седна до него, да си поговорим тихо, кротко. Искам да ме изслуша и да ми каже… да ми каже… да, госпожо Кортес, разкажете историята, това е моята история, само не казвайте, че съм аз. Не искам никой да ме разпознае. Измислете друг мъж, който е изхвърлил живота си в нечия друга кофа за боклук.
	— Е — подканяше нетърпеливо Ифижени, — отивате ли?
	— Да, отивам, пък да видим какво ще излезе — отвърна тя и мислено се поправи, аз да видя какво ще излезе.
	Призова на помощ баща си. Ще дойдеш ли с мен, помоли го тя. Няма да ме изоставиш, нали? О, моля те, дай ми знак, без значение какъв, например крушката да угасне внезапно, телевизорът да се включи сам, бутонът на асансьора да започне да мига, да избухне пожар на стълбището…
	Знак така и не се появи.


	Започна обиколката от г-н и г-жа Мерсон. Г-н Мерсон не си беше у дома, но гъвкавата г-жа Мерсон, с цигара между устните, заяви, разбира се, ще подпиша, Ифижени е тип-топ, много ми харесва, че всяка седмица е с нов цвят на косата, действа ми ободряващо.
	Синът на г-жа Пинарели също подписа. Портиерката? Изобщо не ме интересува, но трябва да й признаем, че си гледа работата. Можеше да е малко по-закръглена… но не може все пак да искаме портиерката да се кълчи предизвикателно, нали, госпожо Кортес?
	Ив Леже и той подписа. Тъкмо говореше по телефона, нямаше време за приказки, къде да подпиша, за какво всъщност? Портиерката? Идеална е…
	Накрая останаха само г-н и г-жа Боасон. Ифижени ликуваше, ето на, виждате ли, виждате ли? Нали ви казах, нямам грешка, върша си работата за пример и да ви кажа ли още нещо? След като съберем подписите на живеещите във вход А, ще поискам повишение на заплатата. Прас, удар в зъбките на домоуправителя, който се лакоми да подреди на топличко мацката си, да се търкалят в леглото през почивката, защото точно за това иде реч, госпожо Кортес, нищо друго! Гадини разгонени!
	— Утре ще отида при семейство Боасон. Стана късно, Ифижени, време е за вечеря. Всеки момент ще седнат на масата.
	— Дрън-дрън, да се откажете сега, след като сме толкова близо до целта! Хайде, мърдайте! Онзи ден им направих услуга на семейство Боасон, отпуших им мивката, сега ми дължат един подпис!
	Ифижени се заинати и започна да се нервира.
	— Ама, госпожо Кортес, почти свършихме!
	— Добре — предаде се Жозефин с въздишка, изтощена от спора. — Отивам, само че ще ме чакате у вас, притеснявате ме, като ме притискате така.
	— Добре е, че ви притискам, госпожо Кортес, щото нещо ми изглеждате шубелисана! От какво се боите, чудя се. Щото е завършил Политехниката ли? И вие сте учили дълги години разни трудни науки.
	— Отивам, но ще ме чакате в портиерната.
	— Окей — отстъпи Ифижени, за пореден път издавайки звук на запушен тромпет. — Имам някакво предчувствие, че ще ме изоставите насред пътя.
	— Не, Ифижени! След като съм казала, че отивам, ще го сторя, ето, отивам…
	Ифижени едва не си изкриви врата, докато слизаше по стълбите, държеше да се убеди, че Жозефин не се измъква.
	Дойде моментът на истината. Сега всичко бе поставено на карта. Моментът, в който Жозефин щеше да получи или не правото да напише зараждащата се в нея книга. И ето че се озова пред зелената врата с двете медни топки.
	Позвъни.
	Изчака.
	Долови мъжки глас, който попита, кой е?
	Тя отговори, аз съм госпожа Кортес, от петия етаж.
	Едно око се лепна на шпионката.
	Дрънкане на верига, отключване на една, две, три ключалки, резе, още една ключалка…
	На вратата се показа мъж.
	— Господин Боасон?
	— Да…
	— Трябва да говоря с вас.
	Той се почеса по врата. Носеше вълнена кабинетна пижама в цвят бордо, препасана на кръста с шнур в същия цвят, и сиво шалче. Беше блед, костите му прозираха под опънатата, прозрачна кожа. Открехнал вратата, той я оглеждаше.
	— Става въпрос за портиерката.
	— Жена ми я няма, тя се занимава с тези неща. Елате друг път.
	— Важно е, господин Боасон, иска се само един подпис. Всички останали се подписаха, допусната е несправедливост и трябва да я поправим.
	— Да ви кажа…
	— Само един подпис, господин Боасон.
	Тя не сваляше очи от него. Значи това е младежът, който е препускал по коридорите на метрото, щастлив, че е открил любовта… Който е целувал мъхестата горна устна на Жьонвиев, бягал е от часовете, пил е шампанско с Кари Грант, подарил е кашмирен шал на човек, който живеел в щат с топъл климат, и е умолявал да го вземат за шофьор, за момче за всичко?
	Той я покани в хола. Просторно, мрачно помещение с внушителни мебели, украсени с резби и плетеници. Остъклен бюфет, в който бяха наредени чаши за шампанско. Фотьойли с прави, неудобни облегалки и ориенталски килим върху лакирания паркет. Тъжна, студена стая. На канапето лежеше отворен вестник. Светеше една-единствена лампа. Явно го беше прекъснала насред четенето.
	— Жена ми замина при сестра си в Лил. Сам съм, обикновено е подредено.
	— О, много е подредено дори! — възкликна Жозефин. — Ако знаете у нас какво е!
	Той пропусна забележката, без да се усмихне. Осведоми се какво може да стори за Ифижени.
	Изслуша я и потвърди, че бил много доволен от портиерката. Не толкова от цветовете на косата й. Устните му леко се разтегнаха в едва доловима усмивка, все едно повтаряше нещо, в което не бе истински убеден. Не било твърде изискано една портиерка да си боядисва косата червена, зелена, синя, жълта… но с изключение на това нямал никакви други забележки. Къде да подпише? Жозефин му поднесе листа с петицията. Той прочете имената и прибави своето. Върна й писалката и я изпрати до вратата.
	— Благодаря, господин Боасон, помогнахте да се поправи една несправедливост.
	Той не отговори, понечи да отвори вратата.
	Ако не сега, никога няма да го сторя, си каза Жозефин. Жена му я няма, ще се отпусне да говори.
	— Господин Боасон, имате ли минутка време?
	— Тъкмо се готвех да си претопля вечерята. Жена ми е оставила ядене…
	— Важно е, много е важно.
	Той я погледна учудено.
	— Някакъв друг проблем ли има в блока?
	— Не, става дума за нещо много деликатно. Моля ви да ме изслушате… За мен е от изключително значение.
	Той се усмихна неловко. Настоятелното поведение на Жозефин го притесни.
	— Не ви познавам.
	— Обаче аз ви познавам…
	Той вдигна глава, изненадан.
	— Онзи ден се видяхме в аптеката? Вие бяхте, нали?
	Жозефин кимна.
	— Според мен това не може да се нарече познанство — отвърна той сдържано.
	— Въпреки това аз ви познавам. Много повече, отколкото можете да си представите.
	Той сякаш се поколеба, но й направи знак да се върне в хола. Посочи й стол, самият той седна на крайчеца на един твърд и неудобен фотьойл, скръсти ръце на коленете и заяви, слушам ви.
	— Ами ето… — започна Жозефин, изчервявайки се.
	Хвърли се в дълбокото и разказа всичко от игла до конец. Мъката на Зое след изчезването на черната й тетрадка, как беше слязла в стаичката с кофите за боклук, как ги бе преровила и как бе попаднала на черното тефтерче. Той сложи ръка пред устата си и се закашля. Суха, раздираща кашлица, от която гръдният му кош закънтя. Грабна чашата с вода от малката масичка, пийна няколко глътки, попи устни с белоснежна кърпичка и й даде знак с ръка да продължи.
	Не можеше да си намери удобно място във фотьойла и дишаше на пресекулки.
	— Разказът ви е прекрасен, господин Боасон. Имах чувството, че съм до вас. Слушах как си говорехте двамата и се вълнувах, представа си нямате колко се вълнувах… Историята никак не е банална, съгласете се.
	— И заради това ли искахте да се срещнете с мен? Искахте да видите как изглеждам?
	— Не беше трудно да си го представя, нали се срещаме по стълбището, в асансьора…
	— Вярно е… и в аптеката, онзи ден добре ме огледахте! Почувствах се много неловко.
	— Моля да ме извините.
	— Никой не подозира за съществуването на тази история, госпожо Кортес, никой! И желанието ми е нещата да останат такива.
	— Няма да ви издам, господин Боасон. Исках само да ви кажа, че вашата история е страхотна, че тя ми даде много.
	Той учудено се взря в нея.
	— Според мен това е една много тъжна история.
	— Зависи как я приемате…
	Той тъжно се усмихна.
	— Една прекрасна история, историята на едно красиво приятелство — каза Жозефин.
	— Продължила три месеца.
	— Красиво приятелство с един изключителен мъж.
	— Вярно е. Той наистина беше изключителен…
	— Малко хора са имали подобно преживяване.
	— И това е вярно.
	Тя усети, че започва да печели точки. Връщайки се към спомените, той се умиляваше.
	— Бях толкова млад…
	— Има нещо друго, за което искам да ви помоля, господин Боасон…
	— Госпожо Кортес, намирам, че сте малко безцеремонна. Появявате се вкъщи под претекст, че събирате подписи за някаква петиция…
	— Не е претекст, господин Боасон, Ифижени действително е заплашена.
	— Но вече не е, нали? След като аз подписах, както и всички останали от вход А… Ще уточним нещата на събранието на съсобствениците с домоуправителя. То ще се състои тия дни, нали?
	Непрекъснато повтаряше „нали“, това беше поантата във всичките му фрази.
	— Да, след петнайсет дни.
	— В такъв случай, да си кажем довиждане, госпожо Кортес. Моля ви, не настоявайте. Уморен съм, имах тежък ден…
	Нов пристъп на кашлица го разтърси и той сложи кърпичката пред устните си. Пийна глътка вода. Жозефин го изчака да си поеме дъх, да успокои дишането си и попита:
	— Мога ли да дойде пак утре?
	— Най-силното ми желание е да ми върнете тефтерчето. Този път ще го изгоря.
	— О, не! Не го изгаряйте!
	— Госпожо Кортес, ще постъпя както желая. То ми принадлежи.
	— Вече не принадлежи единствено на вас, след като го прочетох и харесах всяка дума, написана в него. Вече принадлежи и на мен…
	— Прекалявате, госпожо Кортес, най-учтиво ви моля да напуснете. С обещанието да ми го върнете, защото то е моя собственост.
	— О, не, господин Боасон, не правете това. За мен това е въпрос на живот и смърт.
	Той иронично повдигна вежда.
	— А, наистина ли… Не се ли изразявате твърде високопарно?
	— Това тефтерче промени живота ми. Уверявам ви. Не са празни приказки.
	— Уморен съм, госпожо Кортес, уморен… Бих искал да вечерям и да си легна.
	— Обещайте ми, че отново ще се видим. Имам една много голяма, една огромна молба към вас.
	— Друга петиция…
	— Не, нещо съвсем лично.
	— Слушайте, госпожо Кортес, омръзна ми да ви повтарям едно и също. Получихте си подписа, отивайте си!
	— Не мога.
	— Как така не можете?
	Той изглеждаше раздразнен, с нетърпение чакаше да й види гърба. Стана, посочвайки й вратата.
	— Ще умра, ако ме изгоните.
	— Извивате ми ръцете, така ли?
	— Не, наистина.
	Той вдигна безсилно ръце и отвори уста да заговори, но бе прекъснат от нов пристъп на кашлица, който го преви на две. Залитна и бе принуден да седне. Посочи едно флаконче на масата и промълви, трийсет капки и чаша вода. Тя отпуши флакончето, отброи трийсет капки, добави вода и му подаде чашата. До флакончето видя рецепта с дълъг списък от лекарства.
	Той изпи капките и, изтощен, й върна празната чаша.
	— Оставете ме, умолявам ви, разровихте ужасно тежки спомени… Не ми се отразява добре.
	— Откакто изчетох тефтерчето, не минава ден, без да си помисля за него, за вас… Живея с вас, това трябва да разберете. Не мога да си тръгна, без първо да поговорим… Може да ми отговаряте със знаци.
	Той изглеждаше толкова изцеден, беше толкова блед, направо восъчен. Сякаш животът го бе напуснал.
	— Господин Боасон, ни на йота не преувеличавах, когато ви казах, че това тефтерче е променило живота ми… Не говорете. Аз ще ви разкажа.
	И тя му разказа. Плажът в Ландите, как едва не се удави, как успя да доплува до брега, как цял живот креташе неуверено, без капка самочувствие, убедена, че никога не може да направи нещо като хората, че все нещо й куца. После разказа за Антоан, Ортанс, Зое, Ирис, смъртта на Ирис…
	— Казаха ми, че един от предполагаемите виновници обитавал този апартамент — прошепна тя, притиснала гърдите си с ръце.
	— Така е.
	Продължи да разказва за майка си, за Ирис, за нейната красота, която винаги я бе засенчвала, за това, как самата тя, си е мислела, че е някакъв червей, че е неспособна да се справя, да бъде самостоятелна… Докато не е осъзнала, четейки тефтерчето, че е излязла съвсем сама от водата, със собствени сили. Също както Арчибалд Лийч се бе превърнал в Кари Грант, съвсем сам. Спомена и за книгата си „Смирената кралица“.
	— Дори книгата, не исках да повярвам, че сама съм я написала.
	— Жена ми я прочете… Много й хареса.
	Той отново се опита да каже нещо, но се задави и притисна гърди с длани.
	— Не говорете. Не казвайте нищо. Искам да ви помоля за услуга, огромна услуга… затова предпочитам да ви предупредя, защото не искам пак да се задавите от кашлица.
	Той продължаваше да притиска с длани гърдите си и едва си поемаше дъх.
	— Искам да напиша книга, позовавайки се на черното тефтерче. Да разкажа вашата история, по-точно историята на един младеж, който се влюбва в звезда, иска да го следва неотлъчно, да живее с него…
	— Но в това няма нищо интересно!
	— Напротив. Разсъжденията на Кари Грант, вашите чувства… Страхотно е. Грабва, запленява, толкова е въздействащо.
	Той я погледна и се поусмихна.
	— Бях смешен, но не го съзнавах.
	— Не сте били смешен, обичали сте го, любовта е красиво чувство…
	— Имате ли нещо против да полегна, задушавам се седнал.
	Той отиде до малкото канапе стил „Наполеон III“, с дамаска на зелени и жълти райета. Помоли я да му даде две хапчета и чаша вода. По челото му бяха избили капчици пот.
	Тя изчака да се настани удобно, да изпие хапчетата. Погледът й обиколи хола. Не бяха боядисвали след семейство Ван ден Брок, стените бяха почернели покрай тръбите на парното. По тавана имаше пукнатини. Беше запуснато. Със знак я помоли да му донесе одеяло и възглавничка. Дишането му се забави, стана по-спокойно, той затвори очи. Жозефин реши, че ще задреме… Чакаше. Каза си, той не възрази, когато му съобщих, че смятам да напиша книга със сюжет, заимстван от черното тефтерче. Дали чу добре какво казах?
	Той отвори очи. Направи й знак да доближи стола до канапето.
	— Коя сте вие всъщност? — попита, поглеждайки я учудено и същевременно доброжелателно.
	— Една жена…
	Той се усмихна. Придърпа завивката до брадичката си. Каза, така е по-добре, легнал се чувствам по-добре.
	— Никога ли не го видяхте повече? — попита Жозефин.
	Той отвърна с въздишка.
	— Видях го отново, дълго време след Париж. Отидохме в Америка с Жьонвиев. Сигурно ще ви прозвучи смешно, бяхме там на сватбено пътешествие! Бяхме го отложили… и я заведох да се срещне с Кари Грант… Смешно, нали? Застанахме на пусия пред дома му. Предварително се бяхме осведомили за адреса. Беше се оженил за онази Даян Кенън…
	— Вие май я недолюбвахте тази Даян Кенън…
	— Да. Впрочем той се разведе с нея! Бракът им не просъществува дълго. Имаха дъщеря, Дженифър… Знаех всичко за него, защото следях всичко във вестниците. Ето това е предимството да се влюбиш в известна личност. Научаваш всичко за него, дори да не е от извора!
	— Не само предимство, а и недостатък, защото не ти дават да го забравиш.
	— О, аз не исках да го забравям. Изрязвах всичко, което пишеха за него. Жьонвиев и тя… Бяхме изпълнили със снимки и съобщения от печата едни ей такива дебели тетрадки. Изгорих ги, когато се ожених повторно… Тя нямаше да го понесе, за разлика от Жьонвиев… Жьонвиев…
	— Много ли ви обичаше?
	— Не бяхме единствените, които чакаха пред дома му, за да го видят. Не ми пука, казвах си, той ще ме види, ще ми каже _hello, my boy_, и сърцето ми ще прелее от щастие… Жьонвиев стоеше до мен, и тя възбудена до крайност. И тя като мен бе станала фанатичка на Кари Грант. Жьонвиев беше страхотна, а аз се отнесох към нея ужасно. Беше красива, искам да кажа, имаше красива душа…
	— По думите ви личи, че сте се разбирали отлично.
	— Този ден времето беше чудесно, както винаги в Калифорния, ако не обръщаме внимание на мъглата, която закрива хоризонта. Чакахме дълго, трябва да бяхме десетина души. Пристигна една кола, шофирана от млад мъж, той наду клаксона, сякаш трябваше да му отворят на мига, нямаше търпение да чака. Слезе от колата, позвъни на входа, но вратата така и не се отваряше. Пазачът сигурно е бил много зает. Младежът паркира колата и зачака заедно с нас. Казах си, че се прави на вътрешен човек, за да ни изпревари, и пристъпих до оградата, за да бъда първият.


	И Жозефин видя младежа, който нетърпеливо чака пред луксозната резиденция на Кари Грант. На устните му заигра усмивка, лицето му бе обляно от калифорнийското слънце.


	— След около час Кари излезе с колата си. Красиво бадемовозелено кабрио със сребърни перки и червен кожен салон. През седемдесетте години, мисля беше 1972-ра, все още правеха красиви автомобили… Той ни махна с ръка, много любезно, да си призная, широко се усмихна с красивата си усмивка с трапчинка на брадичката, обгърна ни с топлия си, преливащ от доброта поглед… Аз стоях леко встрани от Жьонвиев, за да изпъквам. Исках да ме забележи, да ме види как стоя сам, дори си мислех, че може би има шанс да…
	— …
	— … да ми каже _hello, my boy_! Какво правиш тук? Какво стана с теб? Ела с мен… Щях да го последвам! Без капка колебание! Щях да зарежа Жьонвиев! Действах така, сякаш Жьонвиев я нямаше. Направих крачка напред, той ме изгледа, махна ми с ръка, каза _hello, my boy_, какво правиш тук, и за малко да припадна… Отвърнах, Гари, вие ме познахте, познахте ме? Десет години бяха изминали, откакто не го бях виждал! А той ме позна! Бях смаян, вцепених се от удивление! Няколко секунди, но за мен бяха равни на година, на две години, на десет години. За миг през ума ми премина целият ми живот, реших, напускам Париж, напускам каменовъглената компания, напускам Жьонвиев, зарязвам всичко и заживявам с него. Хвърлих поглед на имението зад оградата и си казах, това е новият ми дом, новият ми живот, на ъгъла на покрива липсва една керемида, ще трябва да се сложи нова… Бях щастлив, неизказано щастлив, усещах как сърцето ми ще се пръсне, ще изхвръкне от гърдите ми… Точно в този момент нетърпеливият младеж се появи, Гари слезе от колата, сложи ръка на рамото му и каза _come on, my boy!_, и разни други неща, какво правиш тук, не ти ли отвориха, Балдини вероятно е бил зает, има някакъв проблем с басейна… Дори не ме забеляза! Мина край мен, за да стигне до нетърпеливия младеж… Докосна ме. Усетих как ръкавът му ме бръсна по ръката. Сведох очи, не исках погледите ни да се срещнат, не исках погледът му да премине през мен. Нито да ме дари с машиналната си усмивка, онази за киното… Беше ужасно. Нямах сили да седна на волана на колата, която бяхме взели под наем, и Жьонвиев ни откара до хотела. Бях отпуснат като парцал. Нямах сили да си поема дъх, нямах сили за нищо… Останах на легло до края на пребиваването, не можех да сложа залък в устата, сляп за всичко заобикалящо, неспособен да помръдна. Помислих, че съм умрял.
	От гърдите му се изтръгна дълбока въздишка, по-скоро глухо стенание, той отново се закашля, извади кърпичката, изплю се в нея. Прибра я в джоба си.
	— А сега вече наистина ще умра, но не ми пука, ако знаехте само колко не ми пука…
	— Не, няма да умрете! Аз ще ви помогна да живеете!
	Той се изсмя нервно.
	— Каква самоувереност!
	— Не, имам проект. В него участвате вие, Кари Грант и аз.
	— Ще умра. Лекарят ми го каза. Рак на белия дроб. Остават ми три месеца. Шест, в най-добрия случай… Не съм казал на жена ми. Все ми е тая. Абсолютно ми е все тая. Провалих живота си, дори не знам дали по моя вина… Не бях достатъчно подготвен, за да преживея тази среща, за да взема живота си в свои ръце. Бяха ме възпитали на послушание.
	— Както много деца от онова време…
	— Заради него бях готов на всякакви смели постъпки, за себе си се оказах лишен от каквато и да е смелост. Бях готов да му бъда слуга, секретар, исках да бъда постоянно до него, през цялото време. След като си тръгна от Париж, за мен дойде краят. Краят на живота ми. Бях на седемнайсет… Идиотско, нали? Останаха ми само спомените и черното тефтерче, което препрочитах тайно. Жена ми, искам да кажа втората ми жена, не е в течение. Впрочем тя нищо не знае за мен. Дори не знам дали се притеснява за това, че кашлям. Преди малко изглеждахте доста по-обезпокоена от нея. Това обяснява може би защо проговорих. Още повече… странно е да знаеш, че един съвсем чужд човек е в течение на най-съкровената ти тайна. Студени тръпки ме полазват при тази мисъл.
	Жозефин се сети как бе помолила Гарибалди да се порови в досието му и се засрами.
	— Животът ми играе странни номера. Сближавам се с непознати хора, а за близките ми съм загадка, странно, нали?
	Той кратко се изсмя, като човек, който си пести силите, за да си спести нов пристъп на кашлица.
	— Все ми е едно, че умирам… Уморих се да тъпча по тая земя, уморих се да се преструвам. За мен смъртта ще бъде облекчение, краят на една лъжа. През целия си живот се преструвах. Единствена Жьонвиев ме познаваше истински. Изгубих много, когато изгубих нея. Тя беше единственият ми приятел… Пред нея не се налагаше да играя. Искате ли да ви направя едно страшно признание, сега вече ми е безразлично, мога всичко да кажа… Никога не сме се любили с Жьонвиев. Никога.
	— …
	— Тя умря и отнесе миналото със себе си. В някакъв смисъл това ми донесе облекчение. Реших, че вече мога да започна начисто… Беше си отишъл последният неудобен свидетел! Само че Кари Грант си беше жив и здрав, вестниците ми съобщаваха новини за него, беше се оттеглил от киното и работеше за Фаберже, рекламно лице на някаква марка козметика… Пак се бе оженил. За пети път!
	— А вие така и не се влюбихте повече?
	— Никога. Съсредоточих се върху професията ми. Срещнах един мъж, който много ми помогна за израстването ми в кариерата. Той ме посъветва да се оженя отново. Твърдеше, че ергените не вдъхват доверие. Ожених се за Алис, сегашната ми жена. Не ми е ясно как успях да създам две деца. Със сигурност за да бъда като всички останали… Имам две момчета, безлични и безжизнени като мен. Хората твърдят, че приличали на мен. Смразявам се, като го чуя. Не исках да попаднат на черното тефтерче. Баща им, влюбен в мъж! Представяте ли си какъв шок! За жена ми не ми дремеше, честно да ви кажа! Може да си мисли каквото иска, не ме вълнува… Омъжена ли сте?
	— Вдовица съм.
	— О, извинявайте.
	— Не се извинявайте. Аз съм и разведена, и вдовица на един и същи мъж. И аз като вас не съм много наясно защо се омъжих. Бях срамежлива девойка, която смяташе, че няма право да диша. Двамата с вас си приличаме по много неща. Затова бих искала да опиша вашата история и бих желала да ми помогнете, като ми разкажете неща, за които не сте писали в тефтерчето.
	Той погледна Жозефин, протегна й ръка. Тя я взе; ръката му беше студена, фина, слаба. Тя я стисна, за да я стопли.
	— Много е късно вече — каза господин Боасон, — прекалено е късно…

	* * *

	Жозиан и Младши вървяха към площад „Перер“, Шавал им бе определил среща в шестнайсет часа в „Роял Перер“.
	Жозиан го предупреди, че ще отиде с тригодишния си син… Налага ли се?, попита Шавал. Без пазарлъци, отсече Жозиан.
	Спуснаха се по улица „Курсел“. Жозиан, наметната с розов шал от пашмина, буташе Младши в морскосинята му количка от „Макларън“. Беше в блестящо настроение и умело насочваше количката.
	— Каква красива двойка сме с теб! — възкликна ликуващо тя, зървайки отражението им в една витрина.
	— Това е по изключение, не забравяй — припомни й Младши, потънал в небесносиня дрешка, обут в ботички, лявата украсена с лъвска глава, дясната с хилав октопод. — Как може да се обличат децата с подобни ужасии, майко? Не се ли замислят колко пагубно може да се отрази на чувствителността им…
	— Напротив, така ги подготвят за живота, учат ги. Лъвът изяжда октопода, но той е хитър и коварен и се опитва да се измъкне. Единият представлява силата, другият ловкостта. Кой ще победи?
	Младши предпочете да не отговаря и продължи:
	— Припомни си какво се уговорихме. Оставяш го да приказва, отговаряш на въпросите му, баламосваш го, докато проникна в ума му и започна да чета мислите му. Отначало той няма да се усъмни, умът му ще е отворен, лесно ще проникна. От момента, в който започне да излага плана си, невроните му ще загреят и ще издигнат преграда. Тогава ще ми е по-трудно да проникна в невронната верига. За целта ще се наложи да се договорим за някакъв израз на бебешки език, за да те предупредя, когато проникна… Какво ще кажеш за бабаляляпипи?
	— Бабаляляпипи? Окей, шефе!
	— След това… след като съм вече вътре, на всяка негова лъжа ще драсвам една дебела червена черта в полето на книгата ми… Само ще хвърляш по някой разсеян поглед от време на време, става ли?
	— Бабаляляпипи, Младши! Гъди-гъди, бум-бум, радвам се, ликувам, сърцето ми пее, лудувам, палувам, взривявам се! Аз съм ерцхерцогиня Хохенцолерн и разхождам моя малък принц.
	Жозиан се наслаждаваше на този нов вид сближаване със сина си. Двамата бяха поели по пътеката на войната, за да спасят любимия им Мечок, който бе в опасност.
	— Идеално, майко! Внимавай, да не вземеш сега ти да се вдетиниш!


	Шавал ги чакаше. Слънчеви очила, разкопчана риза, прилепнали черни джинси, черни каубойски ботуши, тънки, добре оформени мустачки, прясно избръснат. Изглеждаше ведър и преуспял. Поглаждаше врата си с ръка с добре поддържан маникюр. Жозиан се запита какво ли крие тази безочливо афиширана непринуденост.
	Тя сгъна количката, взе Младши на ръце и седна на масата.
	— То говори ли вече на тази възраст? — попита Шавал, сочейки с пръст Младши.
	— Не цели изречения, но говори. И си има име — Младши!
	— Здравей, пич! — не се сдържа Младши, гледайки Шавал право в очите.
	И на него не му хареса да го наричат „то“.
	— Чу ли? — сепна се Шавал. — Хлапето ти е ненормално!
	— На тази възраст повтарят като папагали всичко каквото чуят… — обясни Жозиан и ощипа под масата сина си по крака.
	Младши грабна книжката за оцветяване, която му подаде майка му, и поиска цветни моливи. Боички, боички… Жозиан затършува из голямата си чанта. Той писна, че иска веднага, веднага; заповядали му бяха да се държи като бебе и той се подчиняваше. Сегашните хлапета са ужасно невъзпитани. Една жена от съседната маса изгледа сърдито Жозиан, изразявайки недвусмислено неодобрението си към подобен начин на възпитание. Жозиан връчи боичките на сина си и той мигновено се усмири.
	Възцари се неловко мълчание. Шавал гледаше Младши с отвращение. Жозиан броеше секундите, които се нижеха, и губеше търпение.
	— К’во чакаш, а не ми викнеш нещо за пиене? Мухите да нацвъкат чашата?
	— Какво ще пиеш? — попита Шавал, който се чувстваше неудобно в присъствието на Младши.
	Хлапето имаше странен поглед, пронизваше го с очи, сякаш беше прозрачен.
	— За мен чай, а за Младши един портокалов сок.
	— Ще омаже навсякъде!
	— Няма, може да пие, без да цапа.
	— Кажи ми, нормално ли е да е толкова зачервен?
	— Рисува, съсредоточил се е.
	Младши току-що бе проникнал в мозъка на Шавал. Преодоля свода, обаче двойната и фина мембрана, разделяща двете мозъчни полукълба, го затрудни. И понеже беше силно съсредоточен, целият се изчерви от напъване, все едно седеше на гърнето.
	— А това, че има червена коса, и това ли е нормално?
	— Да, защото всъщност той е клоун. Не ти ли направи впечатление? — тросна се Жозиан, дълбоко засегната. — Червен клоун, с червени бузи, червена коса, червен нос… и ако натиснеш копчето, започва да свети и да мига. Идеална коледна украса, спестява ни парите за гирлянди. Даже го давам под наем за всякакви тържества, рождени дни, ти проявяваш ли интерес? За теб ще сваля от цената.
	— Извинявай — обърка се Шавал, отстъпвайки, — не разбирам много от деца.
	— Аз питам ли те нормално ли е от носа ти да виси някаква лайняна нишка?
	— Не е лайняна нишка, а фини мустачки!
	— Това важи и за Младши. И той не е клоун, а мой обожаван син и те съветвам да си затваряш устата. Ако продължаваш да се отнасяш по този начин с хората, да ги презираш от висотата на напълно неоправданото си и жалко високомерие, няма да получиш място в рая, от мен да го знаеш!
	— Няма страшно, запазил съм си място другаде.
	Младши напредваше благодарение на времето, спечелено в резултат на размяната на словесни удари между майка му и Шавал. Успя да преодолее костната тъкан и накрая установи пряка връзка с мозъка на Шавал.
	— Бабаляляпипи! — провикна се той, стигнал целта.
	Жозиан провери леко с ръка прическата си, навлажни устни, загърна се в розовия си шал от най-фина пашмина и нападна:
	— Доколкото разбирам, искаше да се срещнем, за да се запознаеш с моето дете?
	— Не съвсем — отговори Шавал, разтягайки устни в тънка усмивка, от която лявата му буза се изкриви. — Сетих се за страхотната ти способност да изравяш най-невероятни идеи за „Казамиа“… Ще бъда откровен с теб, Жози.
	Жози… в ума на Жозиан се задейства предупредителен сигнал. Шавал се опитваше да я прикотка, наричайки я галено с нежното умалително име, което й шепнеше на ушенце до кафемашината едно време, за да я върти на малкото си пръстче. Младши драсна дебела червена черта в книжката си.
	— … много ми се иска да се върна на работа в „Казамиа“. Смятам, че Марсел има нужда от помощник. Вече не може да се справя сам с огромния обем работа. Мъжът ти се изтощава от бачкане.
	Жозиан си мълчеше, оставяше го да води разговора, следвайки съветите на Младши.
	— Той има нужда от един напорист, опитен търговски кадър, без ангажименти, който да е навътре в нещата, и този рядък екземпляр съм аз!
	— Защо минаваш през мен, преди да му се представиш?
	— Исках да разбера дали се отнасяш благосклонно към идеята…
	— Ще трябва да си помисля — заяви Жозиан, заливайки с топла вода пакетчето „Липтън“, жълт етикет. — Не може да се каже, че си ми много на сърце…
	— Отлично знам, че ако ти не се съгласиш, Марсел няма да ме назначи.
	— По какво ще разбера, че си се променил, Шавал? Че вече не си онзи мръсник, който се опита да ни унищожи, след като премина на работа при конкуренцията?
	— Промених се. Вече съм честен човек. Отнасям се внимателно към хората.
	Младши надраска три червени черти в полето на книжката, натискайки с всички сили.
	— Уважавам ги, съобразявам се с тях.
	Червено, червено, червено.
	— Много харесвам мъжа ти.
	— Никой не те кара да го харесваш.
	— Не желая да го сполети нещастие.
	Червено, червено, червено.
	— Дори случайно, поради невнимание, разбираш ли. Например да получи инфаркт, защото се преработва… А подобно нещо има опасност да се случи, ако продължава в този лудешки ритъм. Ще ми бъде много мъчно.
	Червено, червено. Пръстите на Младши побеляха от стискане на молива.
	— Да кажем така: ти ми съдействаш да ме върне на работа, аз ти обещавам да го наглеждам да не се натоварва прекомерно, пазя ти го в добро състояние. Честна договорка, не намираш ли?
	Жозиан си играеше с чаеното пликче, притискаше го с опакото на лъжичката до стената на чашата, сгъваше го, разгъваше го.
	— Ще си помисля.
	— Би могла да ми помогнеш още повече, ако се поразровиш за някакъв проект… Имаше страхотен нюх, спомняш ли си?
	— Спомням си най-вече как всеки път ме ограбваше, като си присвояваше моите идеи. Баламосваше ме и аз гълтах жабетата като последна глупачка!
	— Имам нужда от теб за последно. Ако ми дадеш едно рамо, ще ти се отплатя стократно!
	Червено, червено, червено. Малката книжка на Младши се покри с червени драсканици.
	— Но аз нямам нужда от теб, Шавал. Нещата се промениха… Сега съм съпруга на Марсел.
	— Женени ли сте?
	— Не, но все едно, че сме.
	— Може да срещне някоя млада и да те натири.
	Жозиан избухна в саркастичен смях.
	— Това никога няма да се случи, дори насън!
	— Не бъди толкова самоуверена.
	— Убедена съм, че подобно нещо няма да ми се случи. Аз да не съм Анриет!
	— Анриет? — трепна Шавал. — Защо споменаваш Анриет?
	Червено, червено, червено. Младши яростно теглеше червени черти, а от устата му течаха лиги. Беше олигавил цялата книжка. Тлъсти лигави дири, наподобяващи следи от червило. От съседната маса дамата с неодобрителното изражение сега го зяпаше открито, без да се крие. Това дете наистина е странно, пошушна тя на приятеля си. Видя ли, драска с молива и се лигави? Драска само черти, червени черти!
	— Само ти казвам, че аз не съм Анриет.
	— Какво общо има тя с мен? — попита Шавал, притеснено приглаждайки тънките си мустачки.
	Червено, червено, червено.
	— Нея я натириха… Но за това си имаше основателна причина. Тя беше проклета усойница, суха, спечена, все едно с катинар заключена… Истинска вещица, яхнала метлата. Аз съм пухкава като каймак, нежна, любвеобилна, сладострастна, щедра. Въздушен, вкусен еклер. Никога няма да ме натири. Елементарно, драги ми Шавал!
	— Добре де, така да е — въздъхна с облекчение Шавал. — Само че… Да се върнем на думата си. Ти размисли. Най-вече за здравето на Марсел, недей да таиш злоба по отношение на мен. Трябва да започнем отначало, да теглим черта на миналото. Да се обърнем към бъдещето.
	Той прокара ръка през косата си, погали гърди през отворената риза. Жозиан, развеселена, го наблюдаваше. Сега й беше в ръчичките. Изцяло зависеше от нея, нямаше мърдане. Какъв страхотен реванш за миналото й. За нещастната и бедна девойка, каквато беше…
	— Ще бъдем екип. За да спасим Марсел — повтори той, вдигайки към нея тревожен поглед, преливащ от притеснение за Марсел. — Научих се да го ценя мъжа ти, страшен мъж е, да ти кажа.
	Младши не спираше да драска безкрайни червени черти. Странно, помисли Шавал, това хлапе трябва да е бавноразвиващо. Нормално, с такива дърти родители. Събирали са го с лъжичка по чаршафа. Не е като моята фея, висока и стройна богиня с очи със златисти точици, с копринена къдрава коса, гъвкава като лиана, с вагина като нежно и фино ветрило, което деликатно се свива и отпуска…
	Младши вдигна глава и фиксирайки Шавал, произнесе една-единствена дума:
	— Ортанс?
	Мозъкът на Шавал се развихри. Гореща вълна заля гънките и най-отдалечените ъгълчета. Сивото вещество и костният мозък се взривиха. Предният и задният рог потрепериха, отприщвайки мощен прилив на кръв към меката мозъчна обвивка и менингите. Мозъкът на Шавал вреше и кипеше и на Младши му се стори, че моливът ще се стопи между пръстите му. Пусна го. Беше се натъкнал на два източника, излъчващи интензивна топлина: Анриет и Ортанс. Първата бе задействала зоната на страха и ужаса, на настръхналите косми, втората бе докоснала зоните на удоволствието, на физическата наслада, на пламенното сладострастие. Шавал се боеше от Анриет и изгаряше от жажда по Ортанс.
	Младши реши да продължи проучванията си и напъвайки се до крайност, проникна в третата гънка на зоната на удоволствието, където видя странно деформирания образ на Ортанс. Сякаш рисувана от Франсис Бейкън. Малки, твърди гърди, стегнат корем, дълги, сякаш струговани бедра и огромна вагина, дълга, червена тръба, която се виеше и се усукваше, и в която плуваха малки пурпурночервени гъби във формата на пружини. Сексът на Ортанс, видян отвътре. Излизаше, че Шавал се беше намърдвал в това извито черво, дамгосал го бе с нажежено желязо в една гънка на мозъка си. Младши бе разтърсен от погнуса. Не беше възможно! Няма начин моята Ортанс да е прелюбодействала с този боклук, това недоносче похотливо, този развратник ненаситен!
	Той нададе оглушителен рев и се тръшна на масата, стенейки, удряйки се по челото, дерейки с нокти бузите си. Паникьосана, Жозиан го грабна, притисна го до гърдите си, залюля го, повтаряйки, без да спира, какво има, бебчо, кажи ми, кажи ми… Изгубил ума и дума, смазан от мъка, Младши сърцераздирателно пищеше, мъчеше се да се освободи и повтаряше, о, не, о, не. Жозиан стана от стола, лекичко го потупваше по гърба, опитвайки се да го успокои, духаше в косата му, попиваше с кърпичка челото му. Нищо не помагаше, той се гърчеше, давеше се, по бузите му се стичаха огромни сълзи. Тя си взе довиждане с Шавал, чучна сина си в количката и си тръгна забързано.
	Младши се задушаваше, затова безропотно се остави да го овържат в количката и за пръв път бе доволен да се прибере вкъщи на колела. Омекналите му колене не го държаха.


	Жозиан изчака да се скрият зад ъгъла на площад „Перер“ и авеню „Ниел“ и се наведе над сина си.
	— Какво стана, прекрасна любов моя? Какво видя, че така силно се уплаши?
	— Мамо, мамо… Бързо, бързо, дай ми мобилния си, непременно трябва да говоря с Ортанс… — запелтечи Младши.
	— Ортанс? Какво общо има тя с нашите дела?
	— Мамо, моля те, не ме разпитвай… Сърцето ми се облива в кръв.
	— Съвземи се, любими. Надвий болката и страданието.
	— Не мога, мамо, прекалено съм нещастен. Целият треперя.
	— Но за какво, миличък, за какво, злато мое?
	— О, мамо! В мозъка на Шавал видях Ортанс… Вагината на Ортанс като дълъг, гумен маркуч, целият червен. Той я е пипал, мамо, прониквал е в нея с гнусния си израстък… О, мамо, ненавиждам този мъж!
	— Младши, стегни се, било е много отдавна.
	— Точно затова, тя е била още младичка, нежно момиченце. Защо му е позволила да го прави?
	— Не знам, любими… Знаеш ли, всички правим неща, от които се срамуваме. Искала е да си докаже, че може да съблазни един мъж, истински мъж.
	— Кога се е случило? Помниш ли?
	— Точно преди ти да се родиш.
	Младши изправи рамене, внезапно обнадежден.
	— Значи, не ме е познавала.
	— Не.
	— Това обяснява всичко. Сега не би го сторила!
	— Със сигурност. Това, което си спомням, е, че тя го смачка, разнебити го. После не беше вече същият човек. Побърка се, мозъкът му се размекна. Кажи ми, злато мое, какво друго видя в главата на това жалко създание?
	— Този мъж е опасен, майко — увери я Младши, поокопити се и навири гребен. — Безскрупулен и алчен човек, истински зъл гений, на черното бяло казва. Сега крои заговор срещу татко с помощта на Анриет, някаква шашма с шифри и тайни кодове. Играе двойна игра. Иска да се върне във фирмата, да се докопа до хубаво служебно положение, затова интригантства с Анриет. В една от мозъчните му гънки съзрях някаква история с пари, нещо като обир, кодове някакви, банкови сметки, един тромпет…
	— Тромпет ли? — възкликна Жозиан.
	— Да, мамо, точно така, тромпет… и джелаба, мантия с качулка, каквито носят в Северна Африка!
	— Джелаба! Да не е от Ал Кайда?
	— Нямам понятие, майко, понятие нямам.
	Той лека-полека се съвземаше. Ортанс се бе променила, прощаваше й това младежко прегрешение. Ортанс бе ненаситна завоевателка. Шавал е бил поредното стъпало нагоре, нищо повече… Изведнъж си даде сметка, че му се налага да поизчака, преди да си представи бъдещия си живот с нея. Налагаше се също да я научи да се пази. От друга страна, мислеше си той, животът е като велосипед, трябва да въртиш педалите, за да запазиш равновесие*.
	[* Мисъл на великия Алберт Айнщайн. — Б.а.]
	— Както и да е — прошепна той, вдигайки поглед към майка си, — любовта причинява болка. Винаги ли боли така?
	— Зависи кого ще избереш, детето ми… Ортанс със сигурност не е лесен характер. Но сега трябва да я забравиш и да се посветиш на доброто на татко ти. Какво ще правим, Младши? Цялата работа е доста объркана.
	Седнал в количката си, Младши заби поглед в краката си, отърка ги един в друг. Кралски лъв и хилав октопод. Ортанс и Шавал. Лъвът щеше да глътне хилавия октопод с лекота.
	— Ортанс е нашият коз. Тя ще омае Шавал, ще изкопчи от него тайната. Тя го води за носа, той е като играчка в ръцете й. Ще й разкрие намеренията си. Трябва спешно да й се обадим. Наближава краят на учебната година и тя сигурно ще си дойде. Ще свикаме военен съвет и тя ще ни помогне да разобличим виновниците. Защото те са поне двама… Шавал и Анриет. Сега вече съм убеден, Шавал и Анриет… и евентуално още някой.
	Жозиан го погали по главата, прокара пръсти през заплетените му червени къдрици.
	— Какво щяхме да правим без теб, бебчето ми?
	— Майко, капнал съм. Смятам да подремна.
	Той оброни глава върху небесносинята си дрешка и заспа, подрусван от колелата на количката.

	* * *

	Шърли Уорд обичаше дъжда.
	Обичаше юнския лондонски дъжд. Ранният юнски дъжд на зазоряване, когато листата на дърветата потрепват, клоните се полюляват, слънчевата светлина пронизва дъждовните капки и те заблестяват на слънцето. В такива моменти трябва да замижиш, да се съсредоточиш в една точка навън, за да си сигурен, че наистина виждаш как вали, да изчакаш известно време, докато пред очите ти започнат да се спускат дъждовните струи, все още неуверени и колебливи, да си кажеш, скоро тротоарите ще лъснат от дъжда и на излизане ще трябва да си взема чадър или шапка.
	Шърли Уорд харесваше шапките за дъжд. Имаше си цяла колекция. Мушамени, памучни, филцови, плетени на една кука. Трупаше ги в един дълбок панер в антрето на апартамента си и избираше някоя, преди да излезе. Дълго я размачкваше, преди да я нахлупи на главата си. Издърпваше няколко руси кичура и ги подреждаше така, че да обрамчат лицето й с ореол от светлина. Мацваше си на бърза ръка едно червило и беше готова за излизане. Превръщаше се в жена, в красива жена. Крачеше под дъжда с дългите си крака, бродеше из лондонските улици, нехаейки за минувачите и червените светофари. Когато дъждът спреше, напъхваше шапката на топка в джоба си, разрошваше коса и протягаше лице към слънцето.
	Когато живееш в Лондон, за предпочитане е да обичаш дъжда и шапките за дъжд.
	Дъждовната ласка, хладката слънчева топлина, мирисът на зелените трепкащи листа и капките, които изтриваш с ръка и после машинално облизваш, учуден, че не са солени… Шърли Уорд обичаше дъжда, шапките за дъжд и високите дървета в Хайд Парк. Тази сутрин се канеше да се разходи из парка.
	Беше готова да излезе от къщи.
	Станаха десет дни, откакто не си бе показвала носа навън.
	Десет безкрайни дни на размисъл и спомени, които препускаха като накъсаните и забързани образи от немите филми.
	Десет дни, без да свали пижамата си, изкара ги, похапвайки солени бадеми, сушени кайсии, конфитюр от горчиви портокали, с бутилка уиски или пълен чайник подръка.
	Уискито го пиеше вечер. От седем нататък, никога преди. Не искаше да минава в собствените си очи за пияница. По този начин се възнаграждаваше. Пиеше го с лед, разклащаше кубчетата в дебелата кристална чаша и те подрънкваха, напомняйки й, че е жива, че трябва да продължи да живее с всичките спомени, които бе изчегъртала от паметта си един по един.
	Хубавото при спомените е, че имаш избор. Отминаваш ги и се гмурваш в деня, сякаш е чисто нов и непознат, или ги изваждаш един по един, заставаш очи в очи с тях и ги разпознаваш… Ровиш се из мрака, за да откриеш светлината.


	Тя разклащаше кубчетата лед в чашата, заслушана в песничката им, която казваше, че при нея всичко се случва внезапно, радостите, неприятностите, дребните неща. Ето на, докато въртеше педалите из града, най-неочаквано…
	Синът й заминаваше… а тя срещаше един мъж.
	Мъж, който бе отворил кутията на миналото.
	Кубчетата лед бързо си изпяваха песента. Тя ставаше, отиваше в кухнята, отваряше хладилника. Имаше нужда от звука на ледените кубчета, за да чуе жалбата на миналото. Връщаше се и сядаше във фотьойла, кръстосваше крака, поклащайки единия във въздуха. Кубчетата, изтънели, вече пееха в друга, по-долна октава.
	Баща й се завръщаше…
	Червените коридори на Бъкингам. Мокетите, по които вървяха мълчаливо, произнесените шепнешком думи, там никой не извисяваше глас, толкова е просташко да се говори високо! Толкова е просташко и неизискано да си говорим за сърдечните ни терзания… _Never explain, never complain_.
	Гневът му пред затворената врата и превитият гръб…
	И още един ден минаваше, без да съблече пижамата си, после още един. Искаше да разбере. Длъжна беше да разбере.


	Поклащаше дългите си крака. Сядаше на друго място. Настаняваше се в големия кожен фотьойл до прозореца. Гледаше по тавана отраженията на колите и дърветата на улицата…
	Здрачаваше се…
	Вземаше бутилката уиски, наливаше си отново, хапваше сушена кайсия или бадем. Стъпваше с боси ходила на пода, усещаше грапавините в дървото и натискаше още по-силно с крака.
	Да потисне гнева… Сега вече добре го различаваше. Можеше да го облече в думи. В спомени. В цветове. Да го погледне очи в очи и да го отпрати в миналото.
	Дните минаваха. Някои сутрини валеше и тя присвиваше очи, за да се увери. Други сутрини грееше слънце, лъчите му стигаха до леглото и галеха краката й. Тя поздравяваше, _hello, sunshine_, протегнала ръка или крак. Приготвяше си чай, намазваше портокалов конфитюр на парче сухар, връщаше се обратно в леглото, закрепваше подноса на коленете си и вземаше сухара. Какво друго би могъл да стори големият шамбелан? Той беше един безсилен, ограбен мъж, та нали й бе написал: „Как бих могъл да ти обясня нещо, което самият аз не мога да проумея?“.
	Задължително ли е да обясняваш и да разбираш всичко, за да обичаш?
	Тя проследяваше пътя на слънцето през двата високи прозореца. Казваше си, трябва да се науча да живея с гнева, единственият изход е да го укротя, да го прогонвам, когато си покаже носа…
	Идваше часът за уискито, тя ставаше, отлепваше кубчетата лед от формичките, пускаше ги в чашата, разклащаше ги, за да чуе как пеят, слушаше дъжда, поклащаше ту единия, ту другия си крак.
	На десетия ден спокойствието я обля като ситен дъжд.
	Изглежда, вече вълнението престана, отбеляза тя, учудена, и напълни ваната догоре. Не можеше да каже какво точно бе научила и разбрала. Знаеше само, че е готова да изживее първия ден от новия си живот. Готова да плати сметката.
	Усмихна се и щедро изсипа във водата соли за баня, не беше съвсем наясно все още, но наистина ли искаше всичко да е прозрачно и ясно? В момента имаше желание да се разсмее и да си вземе вана. Пусна си „Погребалният марш“ от Шопен и се изтегна във ваната.
	Утре ще излезе из града.
	Ще си нахлупи шапката за дъжд, ще издърпа няколко руси кичура, ще се начерви и ще се разходи из улиците, в парковете, на езерата, както преди…
	Да не решиш, че всичко е уредено, момиче, все още не си се преборила с тъжните мисли.
	Позвъни на Оливър.
	Попита го може ли да дойде в „Спаниардс Ин“, тяхната кръчма в Хампстед. Паркира колелото си в градината, без да постави устройството против кражба, и влезе в заведението. Развълнувана и притеснена. Бе спуснала преградата пред лошите мисли.


	Той седеше в дъното на тъмния бар, пред него имаше чаша бира, гъстите му къдрици хвърчаха във всички посоки. На стола до него бе поставена жълто-зелена раница. Той стана, притисна толкова силно устни до нейните, че й се стори, че ще се разтопи в целувката му. Съдържателката на бара, висока, суха жена с червени бузи и почти плешива, бе пуснала музика да прогони тишината, парче на култовата група от 80-те „Маднес“.
	— По-добре ли си? — попита той.
	Тя не отговори. Не харесваше този въпрос. Какво си мислеше Оливър? Че е болна и трябва да се лекува? Тя се отдръпна и извърна поглед, за да не забележи пламналото в очите й раздразнение.
	Стояха прави един срещу друг, отпуснали ръце като двама смутени дебютанти.
	Той побърза да добави, май началото се получи твърде изтъркано?
	Тя му се усмихна със свито сърце.
	— Да разбирам ли, че няма да си ходя, ще ми е позволено да остана? — попита той с широката си усмивка на разбойник.
	Тя долови нежността в гласа му. Долови покорството. Как му завиждаше за способността да обича толкова силно, толкова спонтанно, без разни призраци, които да го дърпат и мъчат…
	Той разтвори обятия и тя предпазливо се гушна в него.
	— Мислиш ли, че някой ден ще ме обикнеш?
	— Веднага големите думи — въздъхна тя, вдигайки глава към лицето му. — Нима не виждаш, че започвам да се привързвам. Искам да знаеш, че за мен това е голяма победа.
	— Работата е там, че не знам. Не знам нищо за теб. Това си повтарям през всичките тези дни.
	— И аз също не знаех нищо за себе си. Ти ми помогна да прогледна…
	— В такъв случай би трябвало да ми благодариш.
	— Все още не съм сигурна. Уморена съм, толкова съм уморена…
	— Ти се върна и аз съм щастлив. Никак не бях сигурен, че ще се върнеш.
	— И какво щеше да направиш?
	— Нищо. Това е твой личен избор, Шърли.
	Тя се облегна на гърдите му и не помръдна. Пестеше сили, за да може да се съпротивлява. Той се наведе, хвана я за ръцете, за да не се изплъзне, и я целуна. Разтапяща от нежност целувка след десетте дни на терзания и мъчителни гневни изблици, която тя прие като знак за отмора и помоли безмълвно, целувай ме, освободи ме от тревожните мисли, повече не искам да мисля за нищо, искам да се завърна в настоящето, да чувствам устните ти върху моите, силните ти, плътни устни, които разтварят моите, какво значение има, че може да остане само целувка, моментна наслада, грабвам я и я изживявам докрай. Целуваха се дълго, влагайки цялото си умение, без да бързат, и за нея целувката беше по-скоро нежна схватка, а не знак за подчинение, за капитулация. Той я притисна още по-здраво до себе си, смаза я с цялото си тяло, завъртя я между ръцете си, вдъхна я, отдалечи я, отново я привлече, потупа я нежно по главата и пак я целуна, сякаш не бяха в английска кръчма, а в легло с гостоприемно отметнати завивки.
	Тя се вслуша в себе си, опитвайки се да долови надигането на гнева.
	Знаеше, че той няма да се предаде лесно.
	Предстоеше й дълъг период на възстановяване.

	* * *

	Анриет чакаше Рьоне и Жинет да седнат в колата, Жинет да си закопчае предпазния колан и стабилно да закрепи кутията със сладкиши на коленете си, да си поиграе с розовата джуфка, която бе вързала продавачката отгоре. Заден ход, пълен напред, отваряне и затваряне на портала. Отиваха на вечеря у майката на Жинет. Ще вечерят, ще гледат по телевизията „Стани богат“. Пътят бе свободен.
	Ще почака още малко да се стъмни, за да се слее с падащия мрак, когато силуети и контури се размазват и не знаеш какво точно имаш насреща… Тя чакаше, седнала на терасата на кафенето срещу седалището на „Казамиа“. За никъде не бързаше. Наслаждаваше се спокойно на момента преди атаката.
	Искам да му напакостя, мислеше си тя, гледайки павирания двор на отсрещната страна на улицата, която преди време беше нейно владение. Когато влизаше, всички се кланяха, гърбовете се привеждаха, бояха се от нея. Харесваше ми да виждам страха в сведените им чела. Страхът в очите на Марсел, който не знаеше как да скъса синджира, на който го държах изкъсо. Въобрази си, че ме е отстранил… Реши, че е успял да намърда пачаврата си на моето място! И сега се фука с дете и жена под ръка… Няма да се получи. Искам всеки месец да пипвам дължимия ми десятък от печалбите. Всичко в тази сграда ми принадлежи. Той ме зачеркна с един замах от новото си дружество. Бях измамена. Ще си плати за което. Мисълта за предстоящото отмъщение, за скорошното удовлетворение я изпълни със странен трепет на удоволствие и възбуда. Пресъхналата й уста се напълни със слюнка, кръвта чукаше в слепоочията й, бледите й страни порозовяха. Отмъстена! Отмъстена! За начало ще измъкна едва няколкостотин евро, след което ритъмът ще се ускори, ще започна да нападам сметките му с нарастваща скорост. Той никога не ги поглежда, а и Тромпетистката си има други занимания. Нея чакат отчетите и балансите от София, Пекин, Бомбай, Милано и откъдето се сетиш. Баланси на всякакви езици, издадени от разни банки, свят й се вие, не знае къде по-напред да гледа Тромпетистката. Изобщо не проверява личните сметки. Казва си, това си е негова работа. А пък той… двайсет и четири часа не му стигат, за да огрее навсякъде, и му е отпуснал края. Започнал е да се задъхва, уморява се, няма я вече предишната неизчерпаема енергия. Аз за разлика от него съм все така яка, неутолима, желанието за отмъщение ме крепи и ми дава нови сили. Ето, уча се да работя с компютър, влизам в Гугъл, тракам по клавиатурата, упражнявам се, влизам в сметките си, проверявам инвестициите си, служа си с търсачката сафари. Аз се уча, не спирам да се уча, напредвам. Тайно и полека градя, заплитам мрежите. Шавал трябва да е нащрек, да разпита Тромпетистката, за да ме предупреди в случай на засечка. Това е ново предизвикателство, въпрос на чест. Аз просто поправям една несправедливост, нищо повече.
	Парите са топлина, нежност, трептят, обливат ви с желание, когато кожата ви посивее и се сбръчка, а устните ви изтънеят и побелеят. Да хванеш парата във въздуха, е като да хвърлиш въдицата в тихата вода. Удоволствието е в очакването и в улова… То е чуждо на онези, които не зачитат парите. Според тях насладата, опиянението е в това, да пръскаш пари. Не се замислят за краткия миг на очакване, на тръпката, когато рибата се готви да клъвне, започне да се върти покрай кукичката… Не знаят от каква радост се лишават! Парите, които ме чакат, са моят обожател, жаркият ми любовник, те са моето освобождение. Отново ще стана жена, могъща жена!
	Тя се размечта, хвърляйки око от време на време на часовника си, без да забравя да следи дали мракът се е сгъстил достатъчно, за да се развърти. Стискаше трескаво устни и чантата си с тайните кодове и ключовете от сградата.
	Стана от стола.
	Заветният момент настъпи.
	Пресече авенюто, влезе през малката врата вляво от портала. Потропвайки по паважа, прекоси двора. Набра кода за достъп и се вмъкна в коридора. Цареше странна тишина. Сякаш се намираше в призрачен град. Отвори вратата на кабинета на Дьониз Тромпет, влезе, отиде до бюрото и с малкото ключе отключи чекмеджето. Прерови папките, изчете дискетите. Топло, топло, много топло. Спря за секунда да не сбърка нещо, да не размести нещо, да не остави след себе си никаква следа. Беше си сложила ръкавици. Откри една дебела папка с етикет „Марсел Гробз — Лични“, надписан от съвестната Тромпетистка, отгоре й бе поставила острилка за моливи. Отвори я. Кодовете бяха там. Нанесени с дебел червен флумастер. Грабна ги и ги отнесе до ксерокса. Светлинният лъч премина през тях, машината изплю една напечатана страница. Тя върна папката на мястото й, постави обратно острилката върху етикета. Затвори чекмеджето, вратата на кабинета. Активира отново алармата. Превъртя ключа в ключалката и пое обратно по същия път, потропвайки по паважа на двора. Спря за миг под глицинията, за да се увери, че никой не я е забелязал. Вдъхна аромата на цветовете и се наду от щастие.
	Измъкна се пак през малката вратичка до портала.
	Фасулска работа…
	Беше едва ли не разочарована.
	Човек свиква с риска, одързостява се, заключи тя.
	Още тази вечер щеше да дръпне малко пари. Щеше да вземе първия откуп.


	— Имам чувството, че пропуснахме една подробност, госпожо Гробз — каза Шавал, застанал на колене до Анриет.
	Беше й определил среща в църквата „Сент Етиен“, в параклисчето на Дева Мария. Бяха сами. В църквата нямаше жива душа. Свещите горяха и препукваха в тишината, издигайки към небето безмълвни пожелания, увехналите крайчета на букет гладиоли докосваха босите нозе на Богородица. Цветята трябва да се сменят, отбеляза Шавал, станал внезапно щедър сега, когато щеше да се превърне в богат мъж.
	— Всичко мина по мед и масло… какво още искате? — обърна се към него Анриет Гробз, свела глава, сплела пръсти, сякаш се молеше.
	— Просто пропуснахме да уточним моя процент…
	— Процент? — възнегодува Анриет, дълбоко обидена, тръсвайки глава под огромната си шапка.
	— Да, госпожо, процент. Струва ми се, че ми се полага определен дял от парите.
	— Но вие не направихте почти нищо!
	— Как така нищо! Кой ви даде ключа от чекмеджето? Кой отклони Тромпетистката от правия път и от дълга й? Кой държи под око работите, за да вървят нещата гладко? Аз, аз и само аз.
	— А кой влезе с взлом в сградата? Кой влиза в компютъра и прехвърля парите от една сметка в друга? Кой рискува да го спипат? Аз, аз и само аз!
	— Точно това казах и аз, ние сме двама… Двама съучастници, ако единият не спази договора, другия ще го сгащят.
	— Изразявайте се прилично, Шавал! Езикът ви не ми се нрави.
	— Пак повтарям. Двамата сме свързани, вие не можете нищо да направите без мен, както аз не мога нищо без вас. Затова нека си нагодим крачката, да се успоредим и да си поделим парите по братски. Петдесет на петдесет. Това е последната ми дума, няма да отстъпя, нито ще се пазаря.
	Анриет едва не се задави и извърна гневно лице към Шавал.
	— Как не ви е срам? Да изнудвате една бедна жена?
	— А съвестта ми? Помислихте ли за нея? Колко струва моята съвест? Поне 50%, така мисля.
	— Вашата съвест! — пелтечеше Анриет, вън от кожата си. — Тя не струва пукната пара! Ленива змия, която се събужда само когато я настъпят по опашката. Заявявам го, като си меря думите!
	— Мерете ги, драга моя, мерете ги, ако си нямате друга работа, само че аз няма да отстъпя.
	— Отказвам да ви дам половината от моята печалба.
	— Вашата печалба — изимитира я подигравателно Шавал, доволен, че е успял да я изкара от кожата й.
	Дъртата се оплиташе, губеше самообладание, въздух не й достигаше, не бе предположила, че ще се окаже толкова лаком. Той се наведе към нея и с престорено любезен тон заяви:
	— Нямате избор… и да ви кажа още нещо. Не се опитвайте да ме измамите. Ще отида да проверя. И аз имам ключ. Направих дубликат и за мен. Не съм толкова тъп. Който държи ключето, държи кодовете… Въобразявахте си, че ще ви оставя да действате, както ви е изгодно? Да оскубете бедния Марсел и да оскубете и мен? Да ме залъжете с няколкостотин евро, колкото да купя един парфюм от „Ермес“ на Ортанс и да я заведа на вечеря в някой изискан ресторант? Да ми пускате от време на време по малко милостиня, за да ме баламосате?
	Точно така, си каза наум Анриет, скърцайки със зъби. Точно това си бях наумила да сторя. Да му подхвърлям по нещичко от време на време, за да го държа в напрежение.
	— Оказахте се голяма наивница. Ще следя всяко движение на сумите по всяка сметка. Оставям ви, драга моя. Отивам да си купя едно сако „Армани“, което ми грабна окото. След това ще се отбия при концесионера на „Мерцедес“, смятам да си поръчам един кабриолет SLK. Знаете ли как изглежда кабриолетът SLK 350? Не? Няма да е зле да влезете в интернет, след като вече знаете как става… Ослепително е! Страхотни параметри и максимално изчистена линия! Колебая се дали да го поръчам тъмносиво или черно. Все още не съм решил. Отдавна си мечтая за такова. Искам да заведа възрастната ми майка в Довил, да мине по прочутата крайбрежна ивица, покрита с дървени летви през миналия век, за да се възползват дамите от чистия въздух, без дългите им рокли да се влачат по пясъка. Ще хапнем стриди, ще се поразходим… Тя е на вашите години, не й остава дълго да живее и съм решил да я поглезя. Много обичам майка ми.
	— Няма! Никога! Никога! — натъртено повтори Анриет с треперещ от злоба глас. — Няма да получите никакъв процент, Шавал. Нямам нищо против да ви платя за труда. Да ви дам определена комисиона върху цялата сума, но само това, нищо повече. Свърши времето, когато зависех от един мъж. В никакъв случай не искам да завися от вас.
	— Ще видим, госпожо, ще видим… Добре помислете. Ако не отстъпите, ще призная всичко на Тромпетистката и ще стоваря цялата работа на вашия гръб. Ще й кажа, че съм го сторил заради нея, за да бъда достоен за любовта й, ще ви изкарам единствената виновна. Тя ще се хване, бас ловя… Ще направи така, че Марсел Гробз да смени кодовете и всичко ще се оправи. Бедното момиче, то ме обича, лудо е по мен! За мен би сторило всичко. Помислете си за това, госпожо Гробз… Среща тук, утре по същото време.
	Той се изправи. Поздрави Анриет Гробз и мимоходом се поклони пред Дева Мария.


	Излезе от църквата и когато се озова на улицата, свежият въздух нежно го погали по лицето.
	След срещата си с Жозиан реши да не храни напразни надежди, че Марсел Гробз ще го върне на работа. Да се сдобрят с Жозиан, беше немислимо. Оставаше му единствено комбината с Анриет, за да преживява някак. Щеше да си поднови гардероба, да се погрижи за здравето си, да подиша морски въздух, да си вземе карта за фитнес, да вдига гири и след като събере сили и се възстанови, да мисли за по-нататък. От какъв зор да си търси работа? Скоро щеше да има две жени, които да работят за него. Нямаше да се налага да се изтрепва от бачкане. Ще инвестира крадените пари. Може дори да създаде собствена фирма… Имаше достатъчно време да мисли по въпроса.
	Нямаше нищо спешно.
	Снощи бе изтарашил сметките на Марсел. Шашна се, едва не падна по гръб! Запримига, за по-сигурно се зае да брои цифра по цифра. Грабна молив и лист хартия. Преписа ги, пак пресметна, ощипа се, за да се убеди, че не сънува. Ставаше дума за стотици милиони евро! Мисълта за работа се изпари от ума му мигновено. Ще си живее и ще богатее на гърба на дъртачката. Тя ще прехвърля тлъсти сумички от една сметка в друга и ще му киха половината.
	Така ще стават нещата.
	Отби се в луксозния гастроном на веригата „Едиар“. Искаше да купи пастет от гъши дроб, бутилка хубаво бяло вино и от прочутия хляб за тостер на Макс Поалан. Ще го препече и ще сложи върху филийката дебело парче пастет. Пастет от гъши или от патешки дроб? Кой от двата да избере? Отново имаше възможност да избира… Ще купи и един чудесен букет от гладиоли за Дева Мария.
	Не защото внезапно бе станал много набожен.
	Просто искаше да се подсигури, да събере всички шансове на своя страна.

	* * *

	Ортанс лежеше в леглото си, мислеше и правеше въртеливи движения с глезените. Въртеливо движение наляво, въртеливо движение надясно. Отморяваше мускулите и укрепваше ставите. Изкара целия ден на крак в търсене на жилище. Всичко, което огледа, беше или ужасно грозно, или ужасно скъпо. Започна да се отчайва.
	Държеше в ръце книжката с оценките си от втората година в „Сейнт Мартинс“. Средният й успех беше 87%, повече от много добър. Много добрият започваше от 80 процента. В полето наставникът й беше написал една-единствена дума — „забележително“, с удивителен знак. Проектът й за края на годината — дреха за верига народни универсални магазини — бе класиран на първо място. Идеята я бе осенила един ден в метрото, когато забеляза, че ципът отново се връща на мода. Беше навсякъде: на чанти, обувки, якета, ръкавици, шалове, кепета. Модният акцент за сезона. Каза си, а защо да не предложа една малка черна рокля с дълъг цип? _The zip dress!_ Цип от горе до долу отпред, цип от горе до долу на гърба. Ципът ще й придаде хулигански вид. Две прави парчета плат. Може да се играе с дължината, с материята. Роклята може да се носи отворена отпред, разголена на гърба или плътно затворена от горе до долу отпред и отзад. Строг вариант или вариант съблазнителка. Материята трябва да е еластична, за да прилепва плътно по тялото, или по-мека, за по-закръглени жени. Малка черна рокля на ниска производствена цена, която да се пусне на пазара за трийсет и девет лири. Идеална за веригата Н&М например. Веднага изтърча до Адел, която държеше магазин за стари дрехи близо до квартирата й в Ейнджъл. Скицира модела и тя я изработи за нула време. Далече ще стигнеш, малката!, заяви Адел. Силно се надявам, отговори Ортанс.
	Прие съвсем спокойно и овладяно оценките и ласкавите отзиви на преподавателите, предвещаващи й светло бъдеще, ако продължава в този дух. Идеално, продължи тя, гледайки краката си, само дето все още не съм намерила къде да стажувам през лятото… И няма да си намеря, ако лежа в леглото и си въртя палците. Ще се наложи да се издокарам, да изляза, да се изфукам тук-там… Стажовете не никнат по информационните табла в училище, не те чакат във вестника, трябва да ги извоюваш със зъби и нокти, да се показваш по купони, да ходиш по заведения и барове, а аз съм се разплула в леглото и си оглеждам краката! Нещо много съм се отпуснала…
	Никълъс й предложи стаж в „Либърти“, но тя не прие. Искам нещо по-голямо, по-екзотично. Да изляза вън от Англия, да отида в друга държава, Милано, Париж, Ню Йорк… Освен това не ми се нрави мисълта постоянно да съм ти задължена. Той отговори, както искаш, но ако не се появи нещо друго… Изглеждаше сигурен в себе си. Сигурен, че ще остане с него през цялото лято. Не й хареса тонът му на самоуверен собственик.
	Не харесваше и сегашния си живот. Не можеше да каже коя е причината, но му липсваше пикантност. Или може би просто се чувстваше уморена… Или… Не знаеше защо и не й се ровеше много-много.
	Лежеше в леглото си и правеше упражнения за релаксация, мислеше как да запълни предстоящата дълга ваканция, когато телефонът звънна. Обаждаше се Анастейша, нейна състудентка. Канеше я да отиде при нея в „Скеч“, новото модно заведение. Приказвали си с един приятел и пийвали.
	— Получи ли си оценките?
	— Да — отговори Ортанс, оглеждайки пръстите на краката си и отбелязвайки, че лакът е започнал да се лющи.
	— Доволна ли си?
	— 87 процента… Малката черна рокля, която предложих, е избрана за проект на годината.
	— В такъв случай пристигай! Ще празнуваме!
	— Окей.
	Стана от леглото. Отвори гардероба, дощя й се да си легне пак. Ама какво ми става? Какво ми става? Прехвърли закачалките, на които висяха джинси, рокли, сака, манта, дълга бяла блуза, докосна ги. Зърна в дъното избелялото дънково якенце, което й бе купил Гари от пазара в Камдън. Шляеха се из улиците на квартала и минаха край магазин за дрехи втора употреба. Късото яке беше изложено на витрината. Бледосиньо, тясно, износено, яке за момиченце, което още си играе на кукли. Трийсет лири. Грабна й окото. Искаше да го има. Нея чакаше. Отвори портмонето си и се оказа, че парите не й достигат. Не беше платила все още частта си за електричеството. Деветдесет лири… Погали с очи якето, извърна глава и продължи разходката, запечатала синьото яке в паметта си. Точно за мен е, от месеци търся такова нещо, искам точно него. Толкова силно желаеше якето, че се спъна. Гари я прихвана с думите, хей, къде се отвя, стой тук при мен, не искам да те изгубя! Хвана я за ръка и тя се подпря на него.
	Спряха да хапнат пица. Гари каза, умирам от глад, поръчай ми една „Четири сезона“ с много сирене, аз отивам до тоалетната. Тя го проследи с очи. Харесваше гърба му, походката му, как заобикаляше масите и хората, сякаш ги отстраняваше с лекота. Обичам този мъж, защото няма нужда от никого. Обичам го, защото не се старае да се харесва. Защото се облича както дойде и въпреки това е елегантен. Харесвам елегантните хора, които са спонтанни, не прекарват часове пред огледалото, щях да съм толкова красива с това страхотно дънково яке, щях да го нося с червени обувки на високи токове или с тесни черни панталони и пантофки „Репето“. О, как силно желаеше да го има! Умираше за това яке! Но ако не внесе своята част от сметката за електричество, аятолахът ще й чете конско и ще й отрови живота…
	Поръча две пици с много сирене и две кафета. Нарисува на покривката едно самотно яке в една витрина, добави му две протегнати към нея ръце… избеляло точно колкото трябва. Бе имала време да огледа яката. Идеална. Както и маншетите. Можеха да се навият.
	Писна ми постоянно да съм без пари, измърмори тя, бутайки встрани молива. Откъсна крайче от хартиената покривка, накъса го на дребни парченца и ги разпръсна по пода като конфети.
	Къде се дяна Гари? Да няма опашка в тоалетната? С удоволствие би му свила шала.
	Той се върна с кафява, хартиена торба в ръка, остави я на масата. Намерих я в кенефа, виж какво има вътре. Да не си болен?, тросна се тя, поръчах две пици и две кафета. Не, добре съм, погледни… Тя отвори торбата с отвращение, докосвайки я едва-едва с върха на пръстите. Вътре се мъдреше синьото дънково яке. Просълзи се.
	— О, Гари! Как разбра, че…
	— Смяташ ли, че ще ти стане?
	Тя го облече.
	— Не е ли малко тясно? — попита той.
	— Идеално е! Не желая да чувам лоша дума за моето яке!
	Не го свали през целия следобед, нито през нощта.
	Седмици наред не го свали от гърба си.


	Свали якето от закачалката. Долепи лице до него. Припомни си онзи ден. Вървяха, хванати за ръка, из улиците на Камдън. Ровеха се по сергиите с желанието да попаднат на нещо странно, необичайно. Стара перка от самолет или макет на кораб. Гари търсеше подарък за рождения ден на своя приятел. Как му беше името? Вече не си го спомняше. Спомняше си обаче лъщящите, хлъзгави павета, по които се препъваше, ръката й в ръката на Гари и синьото яке, леко тясно в раменете. Какво ли прави той сега? Защо не ми се обажда? Защо трябва постоянно да воюваме? Взе черната рокля с циповете. Беше си поръчала една за себе си. От ластична материя, която плътно прилепваше по тялото й. Толкова плътно, че трудно си поемаше дъх. Облече я. Среса дългата си коса с четка, положи две издължени черни линии, които подчертаваха зелените й очи, бялото й лице и силно начервената й уста. Обу розовите си сандали с висок ток. Какво остава още?, попита се тя, заставайки пред огледалото. Дребният детайл, който щеше да се набие в очи и да засенчи всичко останало. Къде си, мъничкият ми? Нави ръкавите на якето, сложи къси кожени ръкавици, които откриваха китките. Едра брошка от „Топшоп“ на яката на якето. Отстъпи крачка назад. Идеално.
	Грабна голяма торбеста чанта. Разклати я във въздуха, за да прецени ефекта. Повече от идеално.
	Дълъг шал в черно и бяло. Черни очила.
	Напред към славата!
	Скочи в едно такси, което я закара до „Скеч“. Поздрави мъжагата на входа, чиято работа беше да изхвърля пияните от заведението, а той й отвърна, _hi, honey_! Все така красива и секси! Тя го дари с ослепителна усмивка, усмивката на котка, която те убива от упор. Прав беше. Тя беше красива, секси, долавяше го в походката си, тази вечер всичко беше идеално, само дето й беше тежко на сърцето. Тежко и празно едновременно. Завърших с оценка много добър, проектът ми е отличен като най-добрия за годината, повтори си тя, за да си подобри настроението, отърсвайки се, за да се освободи от натежалото си и празно сърце.
	На влизане блъсна някакъв мъж. Той се извини, попита я, познаваме ли се?, тя му отговори, твърде изтъркано, не мислите ли? Той се усмихна и я изгледа от глава до пети, спокойно, без да бърза. Усмихна се отново с кратка, суха усмивка.
	— Харесвам как сте облечена… Ваше дело ли е?
	Тя го изгледа, стресната.
	— Искам да кажа, черната рокля с цип отпред и отзад, тясното и късо дънково яке, ръкавиците до китките, брошката, дългият шал…
	Тя ококори очи.
	— Ми да… роклята е моя, авторска… За Н&М — излъга тя с апломб. — Проект, който ми възложиха. Акцентът на зимната им колекция.
	В погледа му проблесна искра на уважение.
	— Изглеждате ми млада.
	— И какво от това?
	— Права сте… идиотско е да го казвам.
	— Не съм ви карала да го казвате.
	— Работя в „Банана Рипъблик“. Завеждам дизайнерския отдел. Много ми допада стилът ви… Предлагам ви сделка. Елате за два месеца при нас, вие ще правите предложения, ще давате идеи, аз ще ви плащам. Много добре, при това…
	— Имате ли визитка?
	— Да.
	Той й подаде визитната си картичка с името, длъжността, „Банана Рипъблик“.
	— Мога ли да я запазя?
	— Не ми отговорихте.
	— Имам агент, ще му се обадите и той ще ви запознае с условията ми.
	— Ще ми дадете ли името и координатите му? Ще му се обадя още утре сутрин. Ще започнете през юли. Свободна ли сте тогава?
	Тя даде името на Никълъс и телефона му. Едва щеше да има време да го предупреди.
	— Той движи делата ми.
	— Имате ли време за едно питие?
	Ортанс съобрази. Мъжът изглеждаше честен и визитната картичка изглеждаше истинска.
	— Само да предупредя приятелката ми, която ме чака, и идвам при вас на бара, съгласен ли сте?
	Тя се отдалечи, провери дали не я следи с очи, сви встрани и се насочи към тоалетната. Влезе, затвори се в една кабинка и звънна на Никълъс.
	— Имам предложение за работа за лятото! Два месеца в „Банана Рипъблик“, ще създавам модели. Няма да подреждам кутиите в мазето и да лепя етикети, а ще предлагам идеи за колекцията им! Направо гениално, Ник, гениално! Като си помисля само, че никак не ми се искаше да си показвам носа навън тази вечер! Как едва не останах у дома…
	Той поиска повече подробности.
	— Не зная нищо друго. Казах, че ти си моят агент, и утре ще ти позвъни предобед, за да обсъдите условията и всичко останало. Обади ми се веднага след като приключиш с него, обещаваш, нали? Ощипи ме, ощипи ме, не мога да повярвам!
	— Видя ли, красавице моя, нямаше смисъл да се отчайваш. Нали ти казвах, че в средите на модата нещата се случват за секунда.
	— Нека изчакаме да подпишем. Продай ме като изгряващата звезда на модния небосклон, накарай го да му потекат лигите.
	— Разчитай на мен!
	Тя се върна на бара, където я чакаше мъжът. Казваше се Франк Кук. Беше висок, слаб, с фини черти, леко прошарена коса по слепоочията и остър поглед на търговец на коне. Около четирийсет и пет годишен. Носеше брачна халка и морскосиньо сако от фин плат.
	— Нямам много време, имам среща — обяви Ортанс, покатервайки се на червеното столче с облегалка във формата на сърце.
	Мъжът, впечатлен от нейната самоувереност, поръча бутилка шампанско.
	— Работили ли сте досега за голяма фирма?
	— Може да съм млада, но имам опит. Последно работих за „Хародс“. Аранжирах две витрини за тях на тема „Детайлът в модата“. Съвсем сама създадох, изработих и аранжирах всичко, беше прекрасно. Името ми беше изписано с големи букви на витрините. Ортанс Кортес. Стоя там цели два месеца, получих множество предложения… които оглеждаме с моя агент.
	— „Хародс“! — възкликна мъжът. — Ще се наложи да преразгледам цената.
	В очите му припламна насмешлива, доброжелателна искра.
	— Във ваш интерес е — отвърна Ортанс. — Не работя за семки.
	— Убеден съм… Имате вид на момиче, което не се дава за нищо.
	— Никога досега не съм се давала!
	— Извинете. Били ли сте в Ню Йорк?
	— Не, защо?
	— Защото там са нашите офиси и ако се споразумеем, ще трябва да работите там… в сърцето на Манхатън, стилистите ни са там.
	Ню Йорк. Сякаш я блъснаха в диафрагмата и й изкараха въздуха. Стоически понесе удара и се залепи за облегалката на столчето.
	— Не говорехме ли за едно питие?
	Имаше нужда да пийне, за да развърже възела, стегнал гърлото й. Ню Йорк, Ню Йорк, Сентрал Парк, Гари. Катеричките са тъжни в понеделник…
	— Келнер! — обърна се той към мъжа, който се мотаеше зад бара. — Какво стана с бутилката, идва ли?
	Онзи викна, сега, сега и постави бутилката и две чаши пред Ортанс и Франк Кук.
	— Да пием за нашия успех — предложи мъжът, наливайки шампанското в чашите.
	— Да пием за моя успех… — поправи го Ортанс, чудейки се дали не сънува.
	Вече не чувстваше сърцето си хем тежко, хем празно.

	* * *

	Беше се превърнало в навик. Вторник и четвъртък следобед Жозефин отиваше при г-н Боасон в просторния хол с тъжни и сложно орнаментирани с множество плетеници мебели. В четиринайсет часа госпожа Боасон излизаше за обичайната партия бридж и пътят бе свободен. Жозефин звънеше на вратата, господин Боасон отваряше. Подносът с питиетата вече беше готов — бяло вино, сок от ананас, червено мартини. За себе си сипваше отлежал бърбън. Беше някаква странна марка, която той наричаше „малкото ми жълто питие“.
	— Забранено ми е да пия, когато жена ми е вкъщи. Тя казва, че имало определени часове за пиене, но досега не съм се осмелил да я попитам кои са тези часове.
	Той се усмихваше и я гледаше. Добавяше:
	— Не съм се усмихвал от петдесетина години насам!
	— Жалко…
	— Когато съм с вас, ми е леко, иде ми да говоря глупости, да изпуша една цигара, да пийна от малкото жълто…
	Изтягаше се на раираното канапе „Наполеон III“ с чаша жълто питие, с хапчетата подръка, смесваше бърбъна и хапчетата, губеше равновесие, подлагаше възглавничка под главата си и започваше да говори. Говореше за детството си, за родителите си, за хола на родителите си и за мебелите, които бе наследил и които не му харесваха. Жозефин се удивяваше на лекотата, с която се разкриваше. Очевидно му доставяше истинско удоволствие да се изповядва.
	— Давайте, питайте ме за всичко, за каквото се сетите… Какво искате да научите?
	— Какъв бяхте на седемнайсет?
	— Тъжен дребен буржоа. Свит. Облечен с морскосин блейзър, сив панталон, вратовръзка и пуловери, изплетени от майка ми. Отвратителни пуловери. Морскосини или сиви. Понятие си нямате каква беше Франция, а и какъв беше светът в онези години… Поне в моите собствени представи, свит в ъгъла у дома… Имаше, мисля, хора, които се забавляваха, но погледнато от нашия хол, всичко ми изглеждаше безжизнено, престорено, надуто! Съвсем различно от това, което виждаме днес. Франция продължаваше да живее като в деветнайсети век, В трапезарията имахме голям радиоапарат и докато се хранехме, слушахме новините. Не ми бе позволено да говоря. Само слушах. Недоумявах какво ме засягаше това, което чувах по радиото. Имах усещането, че никой не ме брои за нищо. Нямах никакви идеи, никакви мнения. Истинска дресирана маймуна, повтарях казаното от родителите ми, а то не беше весело. Тъкмо бяха подписали договора в Евиан, ознаменувал края на войната за Алжир. Не знаех дали е за добро, или за лошо. Помпиду беше премиер, генерал Дьо Гол за една бройка да го убият в атентата в Пти Кламар… Спомням си името на организатора на заговора, Бастиен-Тири, един от ония, които се биеха, за да остане Алжир френски. Разстреляха го на 11 март 1963. Министър на културата беше Андре Малро, разхождаше „Джокондата“ по целия свят. Баща ми твърдеше, че тези разходки стрували милиони на френските данъкоплатци. Виетнамската война още не бе започнала, Джон Кенеди беше президент на Съединените американски щати, а Джаки — модел за подражание, икона. Жените носеха гордо прочутата й малка шапка и прави, прилепнали по тялото поли. По онова време жените бяха или майки, или секретарки. Носеха колани за жартиери и сутиени с островърхи чашки. Линдън Джонсън беше вицепрезидент. Тогава се разигра кубинската криза с ракетите. В седалището на ООН Хрушчов събул обувката си и взел да тропа с нея по банката си. Показаха го по телевизията, образът потрепваше на черно-белия екран. Студената война беше в разгара си и светът бе затаил дъх. В гимназията ни говореха за световен конфликт, за атомна война, твърдяха, че трябва да сме готови за най-лошото. Младите просто не съществуваха, джинсите също, музиката на младите и на родителите беше една и съща: Брасенс, Брел, Азнавур, Трене, Пиаф. Във вестниците показваха първите реклами на чорапогащници за момичетата и майка ми възмутено заявяваше, че е отвратително! Защо? Нямах представа… Всичко ново беше отвратително! Родителите ми четяха „Фигаро“, „Пари Мач“ и „Жур дьо Франс“. Аз например в детските ми години получавах списанието „Мики Маус“ и това бе всичко… Светът беше място единствено за възрастните. Джобните пари бяха рядкост, младите не си купуваха нищо, нямаха с какво. Подчиняваха се. На родителите, на преподавателите… Все пак нещата започваха да се раздвижват на повърхността, съвсем леко отначало. Чувстваше се яростно желание за живот, но се прокрадваше и мисълта, че нищо никога няма да се промени. Хората пушеха като комини, не знаеха, че е вредно за здравето. Аз се тъпчех с бонбони „Крема“, с кокосови сладки, с шарени дражета в пликчета. Когато канеха гости, родителите пускаха плочи, на 33 оборота… Имаше и плочи на 45 оборота. Бях си купил една на Рей Чарлс, _Hit the Road Jack_, само за да ядосам родителите ми! Майка ми заявяваше, че Рей Чарлс бил негър, който заслужавал похвала само защото бил сляп! Подслушвах зад вратата. Понякога танцуваха… жените вдигаха косите си на хлабави кокове, от които се измъкваха кичури, та главите им заприличваха на разплетени дамаджани, носеха блузи с къси ръкави и жилетки в същия цвят, казваха им комплектчета, ходеха с обувки на тънки токчета. Баща ми купи кола, френска, естествено, марка „Панар“. В неделя слизахме с колата по „Шан-з-Елизе“. Малро беше започнал да почиства почернелите фасади на парижките сгради, предизвиквайки възмущението на парижани! Аз лично бях раздвоен между закостенелия, консервативен живот на моите родители и този, който долавях, че се заражда, но на който бях чужд. Джони беше идол на младите, песните му се пееха от всички, Клод Франсоа възпяваше красивите девойки, Бийтълсите триумфираха с _Love me do_ и пееха в прочутата зала „Олимпия“, подгряваща група на концерта на Силви Вартан и Трини Лопес. Не ме пуснаха да отида… Слушах с намален звук предаването за поп музика „Здравейте, приятели“ тайно, в стаята ми. Криех транзистора зад огромния речник, в случай че мама ме изненада. Тя следеше един популярен сериал по Радио Люксембург, но за нищо на света нямаше да си признае! Ходехме да гледаме „Уестсайдска история“, „Лорънс Арабски“, „Жюл и Жим“. Трюфо с неговите любовни триъгълници беше смятан за неморален режисьор! Бяха годините на Бардо. Намирах я прекрасна. Безгрижна и толкова лекокрила. Казвах си, ето, тя е свободна, свободна и щастлива, има куп любовници, развява се гола… впоследствие научих, че правила опит за самоубийство… Мерилин умря на 5 август 1962. Спомням си, беше истински шок… Мерилин беше секси и много тъжна. Мисля си, че сигурно затова хората я обожаваха. Преживявах силно събитията, но отдалече. Вълните на външния живот се разбиваха на прага на нашия хол. Бях единствен син и се задушавах… Бях блестящ ученик, взех си матурата с похвала и татко реши, че ще продължа в Политехниката. Ще следвам неговия пример. Нямах приятелка и на забавите никоя не ме поглеждаше. Спомням си първия ми купон, отидох заедно с един приятел, седнал на багажника на мотопеда. Валеше като из ведро и когато пристигнах, бях мокър до кости! Първата плоча, която чух, беше _I get around_ на „Бийч Бойс“. Страхотно ми се прииска да танцувам. Но не посмях… Пак ви казвам, нямах капчица смелост. По-късно един приятел на родителите ми ми предложи да отида на стаж на снимките на „Шарада“ и незнайно защо те се съгласиха. Вероятно защото майка ми много харесваше Одри Хепбърн, намираше я много елегантна, изискана, очарователна. Би искала да прилича на нея… Така се запознах с него.
	Жозефин слушаше. Купи си голям, дебел бележник, в който си водеше записки. Искаше да узнае всичко, и най-незначителната подробност. Бе запомнила урока на Кари Грант: „Нужни са поне петстотин дребни подробности, за да направиш добро впечатление“. Тя искаше да събере стотици подробности, за да вдъхне живот на разказа си, на героите си. Да могат читателите да ги виждат все едно са живи. Отлично разбираше, че за да бъде достоверна историята, трябва да я насели с множество подробности. „Никакви абстрактни думи, само конкретни“, твърди Сименон. Прочете неговите „Мемоари“. Той обясняваше как изгражда образите, прибавяйки все нови и нови детайли. След това разказът се развива от само себе си. Той трябва да произлиза от самите герои, не трябва да бъде привнасян отвън. Жозефин се надяваше да вдъхне живот на Свенливия младеж чрез множеството подробности, които щеше да й предостави г-н Боасон.
	Той говореше. Изтегнат на канапето, с повдигнати крака, придърпвайки възглавничката всеки път, когато се смъкнеше, подръка с бърбъна, капките и хапчетата. Редуваше ги — вода, хапчета, алкохол, напомняше й болнав младеж, който пие тайно от родителите си. Гледаше рядката му коса на тила, прозрачната му кожа. Крехкият му вид я трогваше. Припомни си една фраза на Стендал: „Трябва да раздрусаме живота, иначе той ни изяжда“. Г-н Боасон имаше вид на изяден. Скелет на риба…
	Често пъти й се струваше, че е потънал в миналото и е забравил, че тя е там. Затворил очи, той се пренасяше на снимачната площадка, в хотелския апартамент на Кари Грант, на балкона, откъде се любуваха на Париж. Седнала на стола, тя го изчакваше, после тихо го подканяше да продължи:
	— Той разказваше ли ви за своята страна, за съвременниците си, за режисьорите, за другите актьори и актриси?
	Той невинаги отговаряше на въпросите й. Продължаваше да си спомня, говореше на себе си.
	— В някои дни, когато се прибирах у дома след разговор с него, не можех да си поема дъх от щастие, нямах сили да пиша в черното тефтерче. Всъщност отбелязвах само това, което се отнасяше до мен. Останалото не ме интересуваше. Сигурно съм ревнувал от всичко край него. Срамувах се от себе си, бях толкова смотан. Спомням си как една вечер, това го няма в записките, ме заведе на някакво събиране. Усмихна се и ме попита, искаш ли да те запозная с хора от киното? Ще ти ги покажа… Така се озовах в един огромен апартамент на улица „Риволи“. Огромен, целият в бяло, стените, покрити с картини, библиотеките, пълни с луксозни издания. Бях единственият млад човек. Всички говореха английски. Много елегантни, жените с официални рокли, мъжете с костюми и вратовръзки, с лачени обувки. Пиеха здраво, говореха високо. Обсъждаха любовта, сякаш беше важна философска тема, думата „секс“ не слизаше от устите им. Иронизираха буржоазните клишета, подиграваха се на абсурдното чувство за собственост, което поражда обичта, и аз се почувствах като на прицел. Все едно ми крещяха в лицето, че съм глупак. Не свалях очи от тях. Пиеха, пушеха, говореха за непознати за мен художници, за плочи с джазова музика, за театрални пиеси. Имаше една жена, която избухваше в смях всеки път когато отварях уста. Беше ме забелязала, когато влязохме с Кари, и веднага заяви, че съм очарователен. Казваше се Магали и твърдеше, че била актриса. Брюнетка с не много дълга коса, с дебели, черни очни линии и зелен пуловер с пайети. Говореше за Париж, Рим, Ню Йорк, очевидно много пътуваше. Познаваше купища хора от киното и предлагаше да ми помогне, ако искам да си намеря друг стаж. Отговарях й, да, да, мислех си, колко искам да съм като нея, да се държа свободно, изискано. Създаваше впечатление, че наистина проявява интерес към мен, и аз действително се почувствах интересен. Казвах си, ето, получи се! Аз съм като тези хора, станах част от техния свят. Сърцето ми тупкаше лудо. Вече се виждах един от тях, виждах блестящото си бъдеще. Бъдеще, в което и аз щях да се изразявам самоуверено с нетърпящ възражение тон, и аз щях да имам мнение по всички теми… След което… в белия апартамент се появи един мъж и погледите на всички се обърнаха към него. После Кари ми обясни, че мъжът бил много известен, голям продуцент, важна клечка в Холивуд. Наобиколиха го. Повече никой не ме погледна. Минаваха край мен, блъскаха ме, без да се извинят, без да ме поглеждат. Отново бях станал прозрачен. Запитах се, какво правя тук? Един дебел, брадат мъж седна до мен, попита ме на колко съм години, какво уча, как се виждам след десетина години. Не ми даде време да отговоря, отиде да си вземе питие. След десет минути отново седна до мен и отново ме попита на колко съм години, какво уча, как се виждам след десетина години… С една дума, започна да ми писва. Нищо не казах на Кари, взех си палтото и си тръгнах. Трябваше да се прибера пеш, нямаше вече метро. Ужасно беше. След тази вечер ми стана ясно, че никога няма да стана част от този свят. Не отворихме дума за вечерта, но повече не ме заведе никъде. Така или иначе, предпочитах да сме само двамата. С него не се чувствах като глупак. Дори когато седяхме ей така, без да говорим… Случваше се все по-често и когато се учудвах, той ме тупаше по рамото, възкликвайки, човек невинаги има желание да говори, _my boy_.
	— Прав е бил, не мислите ли?
	— Можеше да седи с часове, без да си отвори устата. С Хауърд Хюз прекарваха цели вечери, без да си проговорят. Идваше при него, сядаше, пиеше, пушеше, зачиташе се в някоя книга, без да му каже думица! Когато си говореха, Хауърд Хюз му даваше съвети. Заявяваше, че поставял жените прекалено високо, че не го обичали, а само го преследвали заради парите и славата му. Винаги е бил по-близо до мъжете, поне така смятам аз. Само че не ми го казваше, смятал е, че съм прекалено млад. Всъщност като човек беше много по-сложен, отколкото изглеждаше.
	— Нали това ви беше казала жената, която поддържала гардероба му, спомняте ли си? „Като го видиш, го обикваш, а като го обикнеш, никога не можеш да го опознаеш…“
	— Колкото повече време бях с него, толкова по-силно се привързвах… и губех почва под краката си, обърквах се. Един ден ми призна, че имало някакъв мъж в Холивуд, който го ненавиждал. Франк Синатра…
	— Защо?
	— Двамата се снимали във филм на Стенли Крамър, „Гордост и страст“. Снимките започнали през април 1956 и в края на първата седмица Кари вече бил лудо влюбен в екранната си партньорка София Лорен. Чувството било взаимно. Тя била съвсем млада, едва двайсет и две годишна, той бил с трийсет години по-възрастен, освен това тя вече била свързана с Карло Понти. Това не го възпряло! Предложил й брак. Тя не отказала веднага… Изживели бурна страст. Не можели да прекратят снимането на сцените, в които двамата се целували. Режисьорът викал „край“, „край“, а те продължавали. Франк Синатра бил жълт-зелен от злоба и ревност. И той бил лапнал по красивата София, и той се точел да я метне в леглото. Започнал да разправя наляво и надясно, че Кари бил скрит хомосексуалист… а тя го наругала пред всички, я си затваряй устата, тъп италианец… Бесен, Синатра напуснал снимките, зарязвайки целия екип! Повече не стъпил на снимачната площадка. Кари бил принуден да говори на окачалка за дрехи, представляваща Синатра! Той ми разказа случката през смях, когато бях при него в хотела, но аз се почувствах ужасно сконфузен, без да мога да обясня защо. Казах си, може би Синатра е имал право и Кари предпочита мъжете… Въпреки това непрекъснато се женеше! Имаше пет брака!
	— Това нищо не означава — каза Жозефин. — В Холивуд не са гледали с добро око на хомосексуалните… По онова време много актьори се женели поради тази причина.
	— Знам, знаех го и тогава, поне така мисля… Колкото и да бях невинен, някои неща ми изглеждаха странни. Например дългогодишното му приятелство с Рандолф Скот. Живяха заедно в продължение на десет години и бяха неразделни. Дори го взе със себе си по време на първото си сватбено пътешествие, когато се ожени за Вирджиния Черил! Но аз не желаех да се задълбочавам, не исках да знам. За мен беше достатъчно ужасно да си казвам, че обичам мъж, а по онова време да обичаш „различен“ мъж, както бе прието да се казва, щеше да ме тласне в пропастта… Предпочитах моментите на шеги и смях. Беше много забавен. Можеше да обърне най-дребното нещо в шега. Твърдеше, че трябва да се усмихваш на живота, за да ти се усмихва и той. Непрекъснато го повтаряше. Наистина имаше талант за тези неща… Когато се оплаквах от родителите ми, той ме срязваше, престани да хленчиш! Така ще привлечеш всички неприятности, които се носят във въздуха… Развличаше ме. Учеше ме на елегантност. И той се беше учил от един майстор в това отношение, великият Фред Астер. По неговите думи нямало по-елегантен мъж от Фред. Той мажел обувките си със смес от почва от Сентрал Парк, слюнка и ушна кал! Кари следвал неговия пример. Шиел си костюмите по поръчка при шивач на „Савил Роу“, след като ги получавал, ги изваждал от калъфите, смачквал ги на топка и ги разхвърлял по пода. Трябва да поживеят, да се износят, не искам да изглеждат като извадени от кутия, ужасно е просташко! И това го бил научил от Фред Астер. Ритахме новите костюми, сякаш бяха футболни топки. Разхвърляхме ги из стаята, скачахме отгоре им, мачкахме ги, дърпахме ги, хвърляхме ги на пода и накрая, изтощени, се поздравявахме, как добре сме се справили с тези претенциозни парцали… Добре ги подредихме, нали, _my boy_? Излекувахме ги от арогантността им! Той притежаваше рядката дарба да прави живота лек. Когато се прибирах при родителите ми, в мрачния ни апартамент, имах усещането, че влизам в ковчег… Задавах си купища въпроси. Не знаех къде се намирам, в кой свят живея. У дома играех роля на примерен син, с Кари откривах живота. Беше разтърсващо, да ви призная. Цялата история беше разтърсваща. Ами краят й! Боже мой! Пликът, който ми предаде мъжът на рецепцията на хотела… Никога дотогава не бях чел подобно писмо! Писмо от мъжа, когото обичах. Не исках нищо да смути четенето. Има хора, които четат любовни писма, докато говорят по телефона, разговарят с приятели, гледат футболен мач по телевизията, пият си питието, дъвчат пилешка кълка, оставят писмото, вземат го отново и продължават да четат с възмутително безразличие. Аз се съсредоточих, вглъбих се, сам в стаята си. Далече от шума, далече от всичко, което можеше да ме разсее. Все едно че участвах в ритуал. Само така може да се чете писмо от любимия човек… В противен случай си недостоен за любовта му! Бавно изчетох всяка дума, всяко изречение. Прекалено много емоции се надигаха и извираха от сърцето към очите ми.
	Дясната му ръка се поклащаше във въздуха. Беше свил краката си.
	— След това писмо се отчаях. Явих се на приемния изпит в Политехниката, влязох. Цялото следване изкарах като насън, по-скоро като в кошмар. Жьонвиев беше единствената ми връзка с него. Оженихме се… останалото го знаете. Направих я нещастна. Дори не го осъзнавах. За мен не съществуваше нищо друго освен страданието, мъката ми, усещането, че животът ми се е изплъзнал и ще прекарам остатъка от дните си като жив труп…
	Той надигаше чашата със своето „малко жълто“, отпиваше глътка, за да прокара две хапчета.
	— Прекалено много хапчета вземате.
	— Така е, но вече не кашлям. Мога да говоря с вас. Да се върна към прекрасните ми спомени… Животът отлетя толкова бързо. Бях на седемнайсет и след това на шейсет и пет. Така се изниза животът ми.
	Той щракна с пръсти.
	— Нищо не направих с него. Празни години, бели полета. Никакви спомени. Не, спомням си мъха на горната устна на Жьонвиев и сериозното й изражение, когато слушаше разказа ми. Пътуването ни до Калифорния и мига, в който се върнах към живота.
	— А децата ви? Нищо ли не чувствате към тях?
	— Бях изненадан, че съм успял да ги създам, това със сигурност. Но освен чувството на изненада, нищо друго… Гледах закръглящия се корем на жена ми с неудобство, струваше ми се неприлично. Повтарях си, това мое дело ли е? После те се родиха. Тя ужасно изстрада, това го помня. Не можех да разбера, питах я, на какво прилича тази болка, тя ме пронизваше с поглед. Така е, не съм ли прав… Ние, мъжете, не можем да си я представим. Когато ми ги показаха в родилното… сякаш не бяха мои, бяха някак си абстрактни. Така и не придобиха плът и кръв… наблюдавах ги отстрани… Когато бяха бебета, ми изглеждаха доста грознички, а и впоследствие не направиха нищо, с което да ме спечелят, да се доближат до мен…
	— Трябвало е вие да се доближите до тях! — възкликна възмутено Жозефин. — Бебетата са толкова прекрасни!
	— Така ли смятате? Мен никога не са ме трогвали… Ужасно е, нали? Беше сякаш… Нищо не изпитвах. Към никого. Понятие нямам какво ще изкарате от това, което ви разказвам. Аз наистина не съм интересен човек. Голям талант ще ви е нужен…
	Дошло бе време да си тръгва. Жена му скоро щеше да се прибере.
	Той поглеждаше часовника. Жозефин се надигаше от стола. Прибираше бележника, писалката си. Отнасяше подноса в кухнята. Измиваше чашите, избърсваше ги, прибираше бутилките, за да не се досети жена му.
	Той я следеше с очи как шета и леко дишаше. Заявяваше, зави ми се свят, ще си почина малко.
	Тя тихо притваряше вратата и го оставяше легнал на канапето, в компанията на спомените, които продължаваха да се въртят като стара камера, която показваше картини върху бял чаршаф.
	През следващите дни тя отново го посещаваше и подновяваха прекъснатия разговор. Той винаги помнеше докъде бе стигнал. Притежаваше отлична емоционална памет. Сякаш бе подредил спомените си в отделни папки и ги вадеше оттам един по един. Жозефин си казваше, че животът му вероятно е минал в спомени.
	Продължаваше да го посещава, но усещаше как нараства желанието й да не седи повече в този мрачен и злокобен хол. Изваждаше бележника, писалката си, но записваше все по-малко неща. Той пиеше малкото си жълто питие, понякога изпушваше по една цигара „Камел“.
	— Господин Боасон, не бива да пушите!
	— Какво значение има, и без това не ми остава много…
	Слагаше цигарата в дълго цигаре, изваждаше позлатена запалка и щракваше с дълбока въздишка на удоволствие. Последвана от пристъп на раздираща кашлица.
	— Ето на, виждате ли колко ви вреди…
	— Това е единственото удоволствие, което ми е останало — протестираше той с вид на раздразнен счетоводител. — Разказах ли ви как Кари пробвал LSD?
	— Не!
	— С психотерапевтична цел. Искал да се порови в детството си, в отношенията с родителите си и последствията от тях за многото му бракове. Мислел, че халюцинациите, причинени от тази дрога, ще му помогнат да си възвърне спомените и да се освободи от тях. По онова време това било разрешено, смятало се за модерен психиатричен метод. Други преди него били опитвали, известни личности като Анаис Нин, Алдъс Хъксли. Той уверяваше, че в неговия случай въздействието било впечатляващо, бил се преродил. По време на сеансите се научил да поема отговорност за постъпките си, да не прехвърля вината на околните, научил такива неща за себе си, които при други обстоятелства не би приел за нищо на света… Твърдеше, че интроспекцията била смела постъпка, основополагаща крачка. Не познаваше страха…
	Каза го с тон, в който прозираше завист. Тон, който намекваше, „той е имал късмет, не е познавал страха…“.
	Ето какво ме обърква, помисли Жозефин, пробивайки белия лист с писалката.
	Това кратко изявление, казано с леко горчивия тон на мъж, който завижда на друг за неговата свобода и вместо да го вземе за пример, му се сърди. Не беше казано с възхищение, нито с открито сърце. В дъното на душата си г-н Боасон осъждаше употребата на дрога, осъждаше многото бракове, тайните приятелства с мъже. Осъждаше тайната, загадката Кари Грант.
	Защото Кари Грант му се беше изплъзнал.
	Защото пред оградата на имението му в Лос Анджелис бе предпочел друг младеж.
	От този ден г-н Боасон се бе озлобил.
	Не го казваше ясно, но то се усещаше. Прозираше в тона, в някоя дума, в потиснато оплакване…
	„По-умно е да запалиш една малка лампа, отколкото да се оплакваш от тъмното“ — тази фраза на Хилдегард фон Бинген си спомни Жозефин. Г-н Боасон не бе запалил никаква лампа, дори най-малката… Животът му бе изтлял без светлинка, без топлинка. Той осъждаше детството си, възпитанието си, родителите си. Никога липсата си на смелост.
	Искаше й се да бе проявил повече щедрост, повече трезвомислие, по-малко себелюбие. Не вечният рефрен на червея, който е влюбен в звезда и я укорява, че блести високо горе… Гризеше капачето на писалката си и чакаше с нетърпение момента да се прибере вкъщи.
	Колкото повече слушаше г-н Боасон, толкова повече си повтаряше, че нейният Свенлив младеж от романа ще бъде по-щедър, не толкова втренчен в себе си, ще запази от прекрасната връзка нещо друго, не това постоянно хленчене, сравняване, досадно мрънкане, оплакване от съдбата.
	Колкото повече го слушаше, толкова по-малко й се искаше да го чува.
	Колкото повече го слушаше, толкова повече харесваше Кари Грант.
	Госпожа Боасон скоро щеше да се прибере.
	Двамата щяха да вечерят безмълвно. Щяха да погледат телевизия, всеки в своя фотьойл, без да отворят уста, след което щяха да си легнат.
	Той скоро щеше да умре.
	Без да е променил каквото и да е в живота си, без да е поел и най-малкия риск…

	* * *

	Тромпетистката не преставаше да повтаря — чекмеджето й е било отваряно с взлом.
	— Кое чекмедже по-точно? — питаше Шавал, седнал насреща й в ресторанта, който бе избрал на улица „Пулбо“ № 5, в непосредствена близост до площад „Тертр“.
	Тя беше настояла. Обади му се следобеда. Започна да хленчи, вече не ви виждам никакъв, забравихте ме, с какво заслужих това внезапно пренебрежение? Той отговори, с нищо, няма нищо, драга моя, абсолютно нищо, просто съм разтревожен, бездействието ме гризе отвътре, бедната ми майка запада с всеки изминал ден, времето си минава… Хората казват, че времето минава, времето твърди, че хората преминават. Болката е куче, което хапе само бедните… Той дълбоко въздъхна, за да покаже безмерната си мъка и да оправдае рязката промяна в поведението си. Тя продължи да настоява. Нуждаела се от помощта му. Нещо дребно я човъркало, загнездило се е в ума й, имала нужда да си поговори с някой съобразителен човек. Шавал наостри слух. Нещо свързано с предприятието ли? Да, прошепна тя в телефонната слушалка. Той веднага я покани да се срещнат в ресторанта „Ла бют ан вин“, когато камбаната на „Сакре Кьор“ оповести осем часа.
	— За кое чекмедже става дума? — повтори Шавал, който уж не разбираше, а всъщност отлично знаеше какво я тормози.
	— На бюрото ми… в което държа важните папки с документи. Тайните, личните кодове от сметките на г-н Гробз. Точно в тази папка е ровено, убедена съм.
	— Не е възможно! — опъваше се Шавал. — Не е възможно… Рьоне и Жинет нали са там, нищо не им убягва, освен това има и аларма…
	— Чекмеджето е отваряно — повтаряше Тромпетистката, вторачена в менюто с невиждащ поглед, упорито издала напред острата си брадичка. — Няма съмнение…
	— Четете прекалено много книги за заговори, отвличания, кражби… Трябва да усмирите трескавото си въображение — отвърна той, махвайки с ръка. — Препоръчвам ви да четете правилника на митниците, ще ви се отрази по-добре.
	— Мислите, че си фантазирам.
	— Не мисля, сигурен съм! Хайде, хайде, стига!
	След което премина в друг регистър и разнежено попита:
	— Избра ли си вече, златиста моя прасковке?
	Тя хвърли разсеян поглед на менюто и повтори:
	— Сигурна съм… Винаги оставям острилката върху буквата „о“ на „Гробз“. Сутринта, когато отворих чекмеджето, острилката беше на „а“-то на „Марсел“. Сама не може да се е преместила!
	— Избери си ордьовър и някакво ястие, прасковке моя. Забрави работата. Не е много любезно от твоя страна да пренасяш грижите от работата си в това очарователно местенце, където смятах да те омайвам с нежни слова! Ако си видиш само тъжната физиономия! Да не си мислиш, че ми е много приятно да те гледам такава!
	Той рязко затвори менюто с жест на раздразнение.
	Дьониз Тромпет сведе глава. Направи усилие да се съсредоточи върху предлаганите ястия. Названието на един ордьовър с яйца, „Магарешки топки по крьозански“, извика бледа усмивка на устните й. Въздъхна, отпуснала рамене.
	— Това ми изглежда вкусно…
	— Наистина е вкусно! Готова ли си?
	— Не още.
	Всяка сутрин с идването си на работа сваляше от врата си малкото ключе и отваряше чекмеджето да извади папките, с които щеше да работи през деня. Всяка сутрин проверяваше дали черната острилка с две дупки беше върху „о“-то на „Марсел Гробз“ и всяка сутрин въздъхваше облекчено, когато я зърнеше точно там. Фикс идеята за кражба, за евентуално обвинение в злоупотреба с пари, за законово нарушение и за престъпление изчезваше. Успокоена, тя си поемаше дъх и сядаше на бюрото — нямаше повторно да преживее затварянето на „Златното прасе“ и поругаването на герба на Оверн, червено бойно знаме, пресечено със златна черта и обточено по краищата със зелено.
	Объркана, вдигна поглед и се опита да се оправдае:
	— Не знаете какво съм преживяла в детството си… Този срам, дамгосал челото ми с нажежено желязо… Никога повече не искам да го изпитам. Никога!
	Лицето й пламна, обзе я паника, погледът й се изцъкли, вперен в празното пространство. Разтревожен, Шавал не сваляше очи от нея.
	— Нали ви казвам, че нищо не се е случило! Чистачката е бутнала бюрото с прахосмукачката или се е опитала да го премести, за да вземе някоя хартийка.
	— Не е възможно! Тежи цял тон! Никой не е в състояние да го помръдне! Г-н Гробз го нарича на шега моя Форт Нокс.
	— Тогава вие сте отворили по-рязко чекмеджето.
	— И това е невъзможно! Много внимавам.
	— Наистина сте решили да провалите вечерта ни, Дьониз! — заяви той строго, извръщайки глава.
	Сивите груби фуги, обрамчили едрите камъни на стената, му навяваха мисли за затвора. Искаше му се да стане и да побегне.
	— О, не, извинявайте — побърза да се извини тя. — Толкова съм щастлива, че ме поканихте…
	— В такъв случай да приключим темата, съгласна ли сте? Стига с тези детинщини. Избрахте ли какво ще вземете?
	Тя сведе глава, победена, наслуки прочете в менюто: лимузенска салата с кестени и говеждо задушено.
	— Отлично! — процеди през зъби Шавал. — Най-сетне можем да поръчаме.
	Направи знак на сервитьора, поглаждайки тънките си мустачки с нокътя на палеца. Изнервен, сконфузен. Напълно съм си заслужил петдесетте процента, каза си при мисълта за Анриет и при вида на поклащащото се деколте на Тромпетистката с отпечатана в меката й плът зачервена резка от финото перлено герданче. Накрая Анриет се видя принудена да приеме условията му. Не се даде лесно, оказа яростна съпротива в подножието на статуята на Светата Дева с букета от свежи гладиоли, който бе поставил пред нея с влизането си в параклиса. Беше се тръшкала като Скъперника на Молиер за касетката си със злато. Тресеше се от глава до пети, хленчеше тихо, с отвратителен глас, вие ми съдрахте кожата, убивате една стара, вече ограбена до шушка жена, една нещастна беднячка, на която не й остава нищо друго, освен едни очи да плаче. Продължаваше да нарежда, да описва мъченичеството си под смразяващия поглед на Шавал.
	— И не се опитвайте да ме прекарате! Не ви изпускам от очи — заключи той, изправяйки се. — Ще ми прехвърляте уговорената сума на всеки две седмици, ще ви съобщя банковата ми сметка с името и адреса.
	Тропна с токовете на каубойските си ботуши по плочите на църквата и излезе. Остави зад гърба си ридаеща стара жена и се упъти към мястото на срещата си с паникьосана стара мома.
	Какво съм сторил, за да заслужа такава зла участ?, мърмореше той, стиснал тънките си устни.
	Седнала насреща му, Тромпетистката се опитваше да се владее и да потисне страховете си. Беше облечена в ужасна рокля, сякаш ушита от старите завеси, откачени от прозорците на някой замък в развалини. Буфан ръкавите й придаваха вид на омърлушена пуйка. Рядката й косица, слепена от потта, образуваше по слепоочието й жалки, безцветни кичурчета. Тази вечер е цялата на петна, отбеляза Шавал отвратен. Сигурно е от притеснение, вече се вижда как я хвърлят в затвора, на дъното на някаква килия, и как плъховете я хапят по краката. Мачкаше салфетката си, безмълвна и вироглава. Шавал четеше мислите й. Чекмеджето, папките, острилката за моливи, „о“-то на „Гробз“, „а“-то на „Марсел“, „Златното прасе“, което отново започва да квичи, всичко това й напомняше бащиния позор, страданията на майка й, бягството на улица „Пали-Као“, всичко това се блъскаше в главата на бедната мома.
	— Нещо много сте мълчалива — тросна се той, пронизвайки я с поглед на дълбоко оскърбен повелител.
	— Извинявайте, в главата ми е такава каша… Толкова се страхувам да не се повторят нещастията от детството ми! О, ще умра, ако стане така! Ще умра! Чувате ли? Не знаете какво е да ви сочат с пръст, да ви омърсяват с поглед, да шушукат зад гърба ви, да обвиняват… Прекалено сте благороден, за да сте изпитали подобни унижения.
	— Престанете да фантазирате, Дьониз.
	Сомелиерът се приближи до тяхната маса с картата на вината. Шавал подробно ги прегледа. Ще избера нещо по-силно, за да я накарам да млъкне. Той посочи едно испанско вино с 14% алкохолен градус и изненаданият от избора сомелиер бавно се поклони.
	— Ще видите, направено е от много приятен сорт.
	— Знам как да постъпя — заяви внезапно Дьониз Тромпет, изплувала от мъчителната летаргия. — Ще кажа на г-н Гробз да промени кодовете на сметките… Да, точно това ще направя! Ще му напомня, че е добре да се променят редовно, че това е допълнителна предпазна мярка в тези времена на кражби и хакери. Той ще ме послуша, дори ще ме остави сама да избера новите цифри, големи грижи са го налегнали в момента. Горкият човек се задъхва от работа.
	Умът на Шавал защрака на бързи обороти. Ето това се казва интересна информация — си каза той, забил поглед в отпуснатата брадичка на Дьониз, която се разтрепери от възбуда. Излиза, че старецът й има пълно доверие. Тя има правомощие да променя кодовете… Страхотно оръжие, което наивно поставя в моите ръце. Ще оставя за известно време дъртата коза да си поиграе със сметките, след което ще подшушна на Тромпетистката да промени кодовете и ще запазя новите за моя употреба. Ще й намекна също да смени кода на алармата. Така Анриет Гробз ще се окаже вън от играта. Цялата плячка ще остане за мен, както и всички мерцедеси, мои ще бъдат всички мадами, ще разхвърлят луксозното си бельо заради мен, ще мачкам гъвкавите им тела, ще изтръгвам от устите им сладострастни викове, ще ги пронизвам до припадък…
	Той изпъчи гордо гърди при мисълта за това светло бъдеще.
	Само че преди това трябваше да отстрани заплахата, която тормозеше Тромпетистката.
	— Чуйте добре какво ще ви кажа, Дьониз… Понеже упорито продължавате да се измъчвате. Аз влязох в кабинета ви, аз рових в чекмеджето.
	— Вие!
	— Да, златиста моя прасковке… аз бях, или да го кажем с друга дума, моят демон. Спомняте ли си вечерта, в която ви отнех ключето?
	— Да… — промълви Тромпетистката шашардисана.
	— Стори ми се, че ме лъжете. Че сте скътали в това чекмедже любовни писма, нежни послания, обяснения от съперник, който въздиша по вас. Онази вечер, след като изчезнахте, такава лека, въздушна и нежна във входа на метрото, аз отидох да спя на хотел, за да не събудя скъпата ми майка. Като казвам да спя…
	От гърдите му се изтръгна дълбока въздишка на изстрадал мъж.
	— Не мигнах цяла нощ. Всеки път, когато ме унасяше, се стрясках и пред мен се изправяше нагло моят съперник, който ми се надсмиваше, който се подиграваше с благочестивите ми мечти, с горещите ми упования… Тогава извърших престъпление. Извадих дубликат на ключето и си дадох обет някоя нощ да отида и да се запозная със съдържанието на чекмеджето.
	Тромпетистката трепна. Беше толкова романтично и умилително. Този красив, атлетичен мъж, обект на всички нейни желания, на всичките й мечти, си е представял, че има друг мъж, който да му оспорва нейното благоразположение…
	Ръката й затрепери и тя прошепна:
	— Вие ме обичате, така ли…
	— Дали ви обичам! — възнегодува Шавал, преструвайки се на оскърбен. — Аз не ви обичам, аз ви обожавам, вие сте моята мадона, моята непреклонна девственица, моята пулсираща болка…


	_За пръв път в живота си Дьониз бе на ръба на припадъка. Той щеше да поиска ръката й… И ако тя продължаваше да го отблъсква, да се поддава на черните мисли, които я отдалечаваха от него, той щеше да излее гнева си върху нея. Щеше да си тръгне, тряскайки вратата, а тя щеше да изтича в стаята си и да започне да си блъска главата в стената…_


	— О, Брюно! Не ми казвайте, че…
	— Да, Дьониз, обичам ви, искам ви, желая ви, горя за вас с безпощаден огън и затова отидох да ровя в това отвратително чекмедже, за да ви изоблича, показвайки ви доказателствата на вашето предателство. Ревността е ненаситна господарка. Тя ви държи в подчинение, преследва ви, излива в душата ви поток от черна кал… Аз се оставих да ме отнесе калта. Потопих ръка в мръсотията и отворих чекмеджето.
	Той показа ръката си с дълги пръсти и прясно направен маникюр. Завъртя я пред пълнещите се със сълзи очи на Дьониз.
	— Нищо не открих! Това бе моето наказание. Аз съм два пъти подлец: усъмних се във вас и ви обезпокоих, премествайки острилката. Ще ми простите ли, ангел мой?
	— Брюно… О, Брюно…
	_Тя почувства как нежният зефир гали тялото й, не можеше да си поеме дъх, сложи ръка на гърлото си. Всичко се завъртя пред очите й и тя се вкопчи в ръба на масата, за да не падне._


	Шавал грабна ръката й и я поднесе към устните си.
	_В момента, в който устните на Брюно докоснаха кожата й, цялото й тяло бе разтърсено от удоволствие, сякаш бе дете, което за пръв път опитва бучка захар…_


	— Прощавате ли на демона, който се спотайва в сърцето ми?
	— Вие сте моят ангел…
	— Страдах, Дьониз, жестоко страдах… Вярвате ли ми?
	Тя кимна, останала без капчица сила.
	— И не ми се сърдите?
	Тя махна с ръка, не, не, и със сетни сили успя да се съвземе.
	— Вие ме обичате! Обичате ме! Кажете ми го още веднъж… Не ми омръзва да го чувам.
	Той я изгледа безмълвно и тя прие мълчанието му като потвърждение на любовното обяснение.
	— О, Брюно! Ще сторя всичко за вас… Всичко, за да ви върна спокойствието, мъжката гордост. Ще работя, ще ходя да чистя по къщите, ще стана лека жена, ще разнасям вода, ще стана надничарка, акробатка, гълтачка на огън, ще бъда стълбицата, по която вие ще се изкачите до славата, изтривалката, на която ще стъпвате с крилатите си нозе, вашата покорна прислужница, ще бъда такава, каквато пожелаете… само кажете! Ще ви се подчинявам във всичко…
	По дяволите, каза си Шавал. Старата мома е като курдисана, трябва само да навиеш пружината! От гърдите му се изтръгна глухо ръмжене.
	— Наистина ли мислите това, което казвате, любима?
	— Мисля го и давам дума да ви почитам и уважавам през целия ми живот като вярна и предана съпруга…
	Брюно Шавал се стресна от думата „съпруга“. Олеле, олеле! Какви ми ги говорите? Струва ми се, че малко прибързвате… В какво се оплитам? Налага се да успокоя топката.
	Обаче не успя и носена на вълните на необуздания си ентусиазъм, Тромпетистката през цялата вечер го изпиваше с поглед, забравила за салатата с кестени и задушеното говеждо.
	След като излязоха от кръчмата, едва стигнали до първата улична лампа, тя се залепи за него, разкривайки омекналия си бюст, и му предложи повехналите си устни. Испанското вино бе подействало отвъд надеждите, които бе вложил в него Шавал.
	— Ела, ела — прошепна тя, обгръщайки го с две алчни ръце. — Отнеси ме до ложето ми и нека забравим времето, нека забравим всичко… Искам да трептя като струна под ласките ти… Обожавам те, искам да те опозная целия, без остатък, да те дамгосам с палещата ми страст.
	Уплашен, той я изпрати до улица „Пали-Као“.
	Тя не можеше да стои права и говореше несвързано.
	Тихо изписка, когато той се опита да се освободи. Притисна се с цялото си тяло към него. Запротестира, не ме оставяй, оседлай ме и ме язди, и простена отново, залепила се за него като огромна мека вендуза. Той се опита да се измъкне. Тя го сграбчи отново, пелтечейки в ухото му:
	_Плъзни се в мен, любими, проникни в девствената ми снага, която те жадува, накарай ме да трептя, прободи ме с огненото си копие в най-съкровеното…_
	Тя виеше тяло, усукваше се, търкаше се в него, хриптеше, подвикваше тихо, къртеше дълбоки въздишки, гърчеше се. Той не знаеше какво да прави с тази развилняла се плът, която го заливаше отвсякъде. Замисли се за ключето, за чекмеджето и реши, че се налага да я прикове на стълба на насладата и веднъж завинаги да се приключи, за да забрави епизода с чекмеджето.
	Последва я в апартаментчето, тръшна я на леглото, угаси лампата, покри лицето й с възглавница и грубо, без да се замисля, че все още бе девствена, с един силен удар проникна в нея, форсирайки заключения проход…
	Мислеше за ключето, за парите, за стоте процента, които съвсем скоро нямаше да има с кого да дели, за мерцедеса кабриолет в опушено сиво, с червени кожени седалки, за миниатюрните гащички на момичетата, които щяха да се отъркват в кожата… В края на краищата цената не беше толкова висока, искаше се само да го вкара на дъртата мома и да я поразтърси с няколко яки удара, докато тя се гърчи и тресе с лице, покрито от възглавницата.
	Отново бе фаталният мъж, бруталният мъжкар, преливащ от самочувствие и енергия, трептящ като опъната тетива, какъвто бе навремето…
	Преди да се появи пламенната Ортанс и да открадне огъня, който тлееше в слабините му.
	В момента, в който произнесе наум името на своята единствена любима, членът му се дръпна, сви се, омекна и увисна жалък между кълките на Тромпетистката, която, сгърчена под възглавницата, хъхреше, едва си поемаше дъх от удоволствие и си въобразяваше, че хвърчи в небесата.

	* * *

	Ортанс Кортес си подреждаше куфара. Напускаше Лондон.
	Ортанс Кортес бе докоснала небето и отсега нататък за нея думата „граници“ не съществуваше.
	Ортанс Кортес изчисляваше със завидна точност какъв обем въздух измества и се опияняваше от широката диря, която оставяше след себе си.
	Ортанс Кортес говореше за себе си само в трето лице.
	Беше краят на юни, училището затваряше врати, договорът с „Банана Рипъблик“ беше подписан. Никълъс изигра безупречно ролята си на неин агент. Уреди й договор мечта: пет хиляди долара на седмица, апартамент в Сентрал Парк Юг в сграда с портиер и изглед към парка и ангажимент за два месеца с опция за продължение, в случай че пожелае.
	Започваше работа на 8 юли. В десет сутринта. Адресът беше 107 Е, 42-ра улица, на една крачка от Централната гара и Парк Авеню.
	Идеше й да пее, да свири на електрическа китара, да тръгне боса по червения килим, да танцува на музиката на Коул Портър, да се приюти от дъжда под скъсан чадър, да мушне пръсти в кутия с шоколадови бонбони, да поръси опашката на пъстроцветно птиче с щипка сол, да осинови рибки червеноперки, да се заеме с учене на японски…


	Преди да замине за Ню Йорк, се връщаше в Париж. Париж…
	Нямаше да се задържа дълго, само колкото да прегърне сестра си и майка си, да се пошляе из улиците, да поседи на терасата на кафенетата и да наблюдава минувачите, да скицира хиляди детайли, които да развие, след като се настани в нюйоркските ателиета на „Банана Рипъблик“ в Манхатън. Няма друг град на света, в който момичетата да проявяват толкова изобретателност, нюх и шик като Париж. Щеше да открадне нечия визия, нечий силует, щеше да се запаси с хиляди образи и да отлети за Ню Йорк с гъмжаща от идеи глава.
	Тананикаше си, докато си подреждаше куфара, и от време на време хвърляше по едно око на мобилния си.
	С царствен жест предплати наема за два месеца на аятолаха, заявявайки, че напуска. Маха се. Била спечелила джакпота… Добре ме огледай, жалък и нищожен дребосък, защото повече няма да ме видиш! Никога вече! Ще четеш за мен във вестниците и това ще бъде всичко! Никога вече няма да ме преследваш с неплатените сметки, с дребнавите си изчислявания и с джуджешкото си либидо! Той пребледня, изпелтечи, напускаш ни? Тя си свирукаше, да, да… повече няма да си играеш с телефона ми и да изтриваш съобщенията, чака те голямо отегчение! Той запротестира, закле се, че никога не би се осмелил да направи подобно нещо! Вярваш ли ми, Ортанс, вярващ ми, нали? Изглеждаше откровен…
	— Ако не си ти, кой е тогава?
	— Не знам, но не съм аз…
	— „Ако не си ти, значи, е брат ти!“ — затананика Ортанс една басня от Лафонтен. — Пъпчивия? Вонящата топка? Тъпакът с неизменните спагети със сирене? Всъщност изобщо не ми пука! Бим-бам-бум, изчезвам, махам се, напускам и никога повече не искам да те виждам! Нито теб, нито другите…
	— Къде се местиш?
	— Там, където теб те няма!
	— Обичам те, Ортанс, толкова ми се иска поне веднъж да ме погледнеш истински…
	— Колкото и да се оглеждам и да ровя по земята, не те виждам, странно…
	— Нищо ли не чувстваш към мен?
	— Безкрайно отвращение от манталитета ти на плъх…
	И понеже той за последен път се опита да я задържи с обещанието никога да не й досажда с местните данъци, сметките за газа и електричеството, нито със спагетите със сирене, тя дръпна ципа на големия си сак и го избута вън от стаята.


	Слезе на Северната гара, взе такси, даде десет евро бакшиш на шофьора, за да занесе куфарите й до асансьора. Парите изтичаха между пръстите й. Пет хиляди долара на седмица! Двайсет хиляди евро на месец! Четирийсет хиляди за два месеца! Ако сътворя чудеса, ще поискам двойно и тройно! Аз съм кралицата на света, а кралят не ми е братовчед!
	Тя натисна звънеца с победоносно изражение. Отвори майка й. Изпита желание да я прегърне и го направи.
	— Мамо, мамо! Ако знаеш само какво ми се случи!
	Разтвори ръце, завъртя се и се отпусна на червеното канапе.
	Започна да разказва.
	Разказа на Жозефин…
	След това на Зое…
	Разказа на Жозиан и на Младши, когато отиде да ги види.
	Младши й бе звъннал.
	— Ортанс, трябва спешно да те видя. Имам нужда от теб!
	— Имаш нужда от мен, Трошичке?
	— Да… Ела у нас на вечеря днес. Ела сама… Ще правим конспирация!
	— Конспирация!
	— _Yes, Milady!_ И не забравяй, _I’m a brain…_
	— _I’m a brain, too…_
	Завари Жозиан и Младши, седнали на масата в кухнята, смръщили вежди, с мрачно изражение. Марсел още не се беше върнал от работа.
	— Връща се все по-късно — обясни с въздишка Жозиан. — Съвсем е смачкан от грижи…
	Тя целуна Жозиан. Докосна с устни червените кичури на Младши… Знаеш ли, Трошичке, и Вивалди е бил червенокос.
	Той не отговори.
	Значи, работата беше сериозна.
	Тя седна и се приготви да слуша.
	— Ето каква е работата — започна Младши, наконтен като английски лорд в замъка си в Съсекс, с пригладена коса, изрядно оформен път, папийонка, закриваща брадичката му. — Имаме всички основания да смятаме, майка и аз, че някой иска да направи мръсно на баща ми…
	Той разказа как бе преминала срещата с Шавал в „Роял Перер“, как се бе промъкнал в мозъчните му гънки, как бе открил скътани там фонемите „Анриет“, „секретни кодове“, „обир“, „банкови сметки“, „тромпет“, „Ортанс“, „джелаба“…
	— За мен е без значение фактът, че и ти се появяваш в кортекса на този мерзък индивид, прощавам ти… Няма да навлизам в подробности и да те описвам, защото е унизително за теб, но трябва все пак да призная, че не е никак ласкателно и мога да се закълна, че в моя мозък си представена в много по-привлекателна светлина.
	— Благодаря ти, Трошичке.
	— Мама ми разказа за историята с Шавал. Слагам я в графата „Младежки грешки“.
	— Наистина бях много млада тогава!
	— Колкото до другото, чудим се и недоумяваме, затова се обръщаме към теб.
	— Нищо не разбирам от приказките ти — отговори Ортанс. — Да не би да искаш да кажеш, че можеш да четеш мислите на хората?
	— Да. Не е лесно, но успявам. С цената на огромно усилие. Всички ние излъчваме трептения или честоти, всички ние имаме по един транзистор в главите. Не си служим с него, тъй като не познаваме чудните свойства на мозъка… Казано накратко, нужно е моите честоти да се включат към тези на Шавал, за да проникна в мозъка му и да прочета мислите му.
	— Ясно — промълви Ортанс, — ама това е страхотно полезен трик.
	— Не е трик, а физическо явление, научно явление.
	— Извинявай.
	— Двамата с мама сглобихме парчетата от мозайката, на които попаднах в мозъка на Шавал, и ето какво се получи: Шавал и Анриет са се докопали до тайните кодове на банковите сметки на баща ми и искат да го ограбят… В това има смисъл, нали?
	— Да — кимна Ортанс. — Сигурен ли си, че Анриет е замесена в заговора?
	— Повече от сигурен.
	— Доколкото знам, не й липсва нищо… при развода Марсел прояви към нея изключителна щедрост.
	— Скъперникът никога не притежава достатъчно, Ортанс, разбери го. Скъперникът обича да трупа, той не го прави, за да използва натрупаното. Обича натрупаното, сякаш е жив човек. Освен това е разяждан от омраза, която го прави ненаситен. Много съжалявам, че ти го казвам, никак не ми харесва фактът, че човешката душа е толкова черна и грозна… Нашата задача е да попречим да се извърши замислената кражба.
	— Като сменим кодовете.
	— Разбира се! Това е първото, което ни дойде наум и на нас.
	Той сви рамене, разочарован от предложението на Ортанс.
	— Но това не е достатъчно — продължи той. — Длъжни сме да изкореним злото издъно и да открием как Шавал и Анриет са успели да се доберат до кодовете. Имаме някаква идея, естествено, но искаме да я проверим. Ти единствена можеш да го сториш.
	— Каква е идеята ви?
	— В предприятието на татко работи една жена, тя е главен счетоводител и се казва Дьониз Тромпет.
	— Ясно, Тромпетистката — сети се веднага Ортанс.
	— Аха, издигаш се отново в очите ми! Смятаме, че Дьониз Тромпет, другояче казано, Тромпетистката, е в комбината. Но от друга страна, сме дълбоко учудени какво общо може да има Дьониз Тромпет с тази долнопробна афера. Според мама, която я познава много добре, тя била най-честният човек на света… Освен това е издигнала баща ми в култ. Дали не е манипулирана? Дали Анриет и Шавал не действат зад гърба й? Дали няма да се окаже тяхна съучастница? Това парче от мозайката ни липсва.
	— Не искам да я обвинявам, ако е невинна — каза Жозиан, скръстила ръце на гърди. — Ще бъде ужасно. Пък и някак си не мога да си представя Дьониз Тромпет в ролята на крадла и мошеничка. Тя е верен служител, добросъвестен, старателен, безукорен професионалист. Работи от двайсет години при нас и досега не е направила нито една грешка. Счетоводните й книги са пример за яснота и коректност. Марсел изцяло се уповава на нея. А в мозъка на Шавал наистина има някакъв тромпет. Младши го е видял. Няма кой друг, тя трябва да е.
	— Странна дарба — отбеляза Ортанс, взирайки се в Младши. — Ти наистина ме смайваш, ти си гений, виртуоз. Поклон, уважаеми маестро!
	Младши пламна и лицето му се покри с петна, засърбя го, но се сдържа, не се почеса. От Трошичка беше произведен в чин маестро.
	— Какво искате да направя? — попита Ортанс.
	— Да се срещнеш с Шавал, да пийнеш едно питие, да го накараш да се разприказва и да му измъкнеш тайните.
	— Какво, какво да направя? — провикна се Ортанс.
	— Да го разприказваш.
	— Ей така, хоп! Обаждам му се, казвам, че искам да го видя, и той се втурва начаса? Прекалено оптимистично, поне според мен.
	— Съвсем не! Запазил е неувяхващ спомен за теб. Напълно нормално. Всеки мъж, който те доближи, любима Ортанс, изгаря от желание или от любов, наречи го както искаш. Шавал на първо място. Откакто си го напуснала, той вехне, линее, видях го в третата фронтална гънка на лявото полукълбо на мозъка му.
	— При джелабата…
	— Не, малко по-нагоре.
	— След като ти го твърдиш…
	— Мъжете се разтапят пред теб, губят тотално самоконтрол… За теб ще бъде истинска детска игра да го накараш да ти се изповяда!
	— Защото си сигурен, че той ще ми разкаже всичко от игла до конец?
	— Защото съм сигурен, че ще поиска да се изфука, ще ти каже, че има някакви очаквания, че ще му паднат пари, тогава ти неволно пробутваш името на Тромпетистката и внимаваш как ще реагира.
	— А откъде ще съм в течение за нея?
	— Ще постъпиш като ченгетата. Ще му заявиш, че Тромпетистката е изпяла всичко на Марсел и че Марсел се чуди как да го накаже… Че ти не вярваш, че е способен на такава подлост, и искаш да го чуеш лично от него, защото въпреки всичко си запазила към него някакво уважение, някакво добро чувство… Тогава той се предава, влачи се в краката ти, а ние се сдобиваме с липсващото доказателство.
	— Мдаа… — провлачи не особено убедено Ортанс. — Мислите ли, че ще бъде лесно?
	— Мисля, че за теб няма невъзможни неща — категоричен бе Младши. — Достатъчно ще е да се появиш на срещата с убеждението, че Шавал ще проговори, ще признае пред теб, и ще видиш, че точно така ще стане.
	Ортанс съобрази бързо, нищо не й струваше да изпие едно кафе с нищожеството, което й беше любовник в едно далечно и забравено минало. И ако се окажеше, че с това може да помогне на Марсел, Жозиан и Младши… Животът се отнесе щедро към нея и сега имаше желание да откликне, да сподели щедростта.
	Изненада се от реакцията си. Да не съм започнала да се променям, запита се тя, обезпокоена.
	— Ако го направя… Ако разоблича Шавал… Мога ли да те помоля да ми върнеш услугата?
	— Няма проблем — побърза да я увери Младши, доволен, че работата се уреди толкова лесно. — Майко, донеси ни нещо освежително. Днес е жестока горещина! Топките ми залепнаха.
	— Престани да се изразяваш като баща ти! — смъмри го Жозиан.
	Откакто бе станала майка, много внимаваше как се изразява и следеше и синът й да следва нейния пример.
	Младши не обърна внимание на забележката и обръщайки се към красивата Ортанс, попита:
	— Какво мога да направя за теб?
	— Искам да проникнеш в мозъка на Гари и да ми кажеш какво виждаш.
	Младши се възпротиви.
	— Толкова ли те интересува какво има в мозъка на Гари?
	Ортанс му се усмихна пленително.
	— Разочароваш ме, Младши. Мислех те за по-хитър.
	— Знам, че искаш да се съберете двамата с него в Ню Йорк и се чудиш дали е благоразположен към теб, дали не те е отвял…
	— Точно това имам предвид.
	— Преди това обаче имам да ти казвам нещо, Ортанс.
	Жозиан долови, че синът й се притеснява от нея, и под претекст че трябва да звънне по телефона, ги остави двамата насаме.
	Младши се изправи, фиксира Ортанс в очите и обяви:
	— След седемнайсет години с теб ще се оженим.
	Ортанс прихна.
	— Ще се оженим?
	— Да, ти си жената на живота ми. С теб край мен ще постигна велики неща. Единствена ти притежаваш нужната вътрешна свобода, за да следиш акробатиката на мисълта ми.
	— Много съм поласкана.
	— Засега съм още малък.
	Той хвана главата си с две ръце и остана така, замислен, наведен над кухненската маса…
	— Ох, колко ми пречи това детско тяло! Как ми се иска колкото може по-скоро да имам дълги, космати ръце и крака! Нищо не мога да сторя, заклещен в тази бебешка черупка… Но след седемнайсет години ще съм зрял мъж и ще поискам ръката ти. След като се налага, съм готов да потърпя дотогава, приемам това, че ти ще пътуваш, ще се развличаш, дори ще изпитваш нежни чувства към други момчета.
	— Колко щедро от твоя страна, Трошичке — иронизира Ортанс.
	— След седемнайсет години обаче ще те помоля да ми дадеш шанс… не искам снизхождение, само искам да вечеряш с мен, да ходим на концерти, на кино, на разходка по Китайската стена, в градините на Алхамбра и ако случайно между нас се зароди някакво чувство, да не го отблъскваш. Само това…
	— Чуй ме, Младши, след седемнайсет години ще видим как ще стоят нещата. Това, което казваш, ми се струва доста странно, но както и да е… Засега искам само да надникнеш в мозъка на Гари.
	— Ще ми е нужна снимка.
	— Имаме снимки от миналата Коледа — заяви Жозиан, която се бе върнала на пръсти и бе подслушвала зад вратата.
	— Идеално — отвърна Младши. — Ще се затворя в стаята си, ще се съсредоточа и ще ти кажа какво виждам… Но държа да знаеш, Ортанс, че това е великодушна и щедра постъпка от моя страна. Съвсем не означава, че се отказвам от теб!
	— Хайде, Младши! Не говориш сериозно! След седемнайсет години ще бъда една набръчкана дъртачка!
	— Никога няма да станеш дъртачка! А аз ще стана твой съпруг.
	— Да не си го прочел в моя мозък? — попита тя, обезпокоена.
	— Нищо няма да ти кажа, защото липсата на изненада, на загадъчност убива желанието, а аз искам да гориш от желание по мен. Да пренебрегнеш предразсъдъците, забраните и да създадем една зашеметяваща, поразителна двойка. Можем да го направим, Ортанс! Имай ми доверие, само ми имай доверие…
	— Колкото до пренебрегването на забраните — провикна се Ортанс, — в това отношение съм ненадмината!
	— Това е, което харесвам у теб… Освен всичко останало!
	— Да ти кажа — обърна се Ортанс към Жозиан, — хлапето ти май ще се окаже мегаломан, а?
	Жозиан сви рамене. Сантименталните бълнувания на Младши изобщо не я вълнуваха. Тя беше свикнала с фантасмагориите на сина си. Важното беше да спасят Марсел. Не изпускаше от очи Ортанс, ангелската й и в същото време жестока усмивка, закръглените й рамене, тънката й талия, прекрасните й бедра, гъстата й коса, вдигната и забодена с един фуркет, слушаше диалога между нея и Младши, казвайки си, че животът винаги успява да ви изненада, спотайва се, за да ви стисне по-здраво за гушата, така че не ви остава нищо друго, освен да го приемете и да тръгнете в крак с него…

	* * *

	Историята на Свенливия младеж и Кари Грант набъбваше в главата на Жозефин.
	Понякога ставаше толкова неудържимо, че се налагаше да излезе, да подиша въздуха на улицата, за да проветри бедния си мозък, претъпкан с думи, чувства, декори, ситуации, шумове, миризми… Беше невъобразим хаос, купища безразборно натрупана информация!
	Грабваше каишката на Дю Геклен и двамата поемаха по парижките улици. Тя крачеше бързо, високото темпо й помагаше да мисли. Дю Геклен ситнеше пред нея, проправяйки й път.
	Тя вървеше, вървеше неуморно и нещата заемаха местата си, като в театрална постановка, на която тя се явяваше главен режисьор.


	Вляво, в единия край на сцената, Свенливия младеж…
	Все още не му бе измислила име.
	Представяше си го свит, непохватен, облечен със сив пуловер, бяла риза, морскосиня вратовръзка, сив фланелен панталон. Изпръхнала кожа, зачервени ноздри, лъщящо чело, фини косъмчета по брадичката. Измити, почти прозрачни очи. Върти се, мрачен, смутен, старае се да си придаде някакъв вид. Всичко у него е някак нескопосно.
	Прототипи на родителите на младежа бяха г-н и г-жа Боасон. Студени, сковани, невъзмутими егоисти, хора, които никога не си задават въпроси и неподвижни гледат как животът минава край тях.
	Декорът беше заимстван от техния апартамент, чашите за шампанско, наредени зад остъклените лавици на бюфета, килимите, по които е забранено да се пързаляш, подносът с бутилките с аперитиви, които предлагат в неделя на обед, когато канят на гости роднини или приятели, възглавничката, която г-жа Боасон подпъхва зад гърба си, за да й е по-удобно, големият радиоапарат, по който до тях достигат световните новини: речите на генерал Дьо Гол, президентските избори, краят на Алжирската война, смъртта на Един Пиаф, гласът на Анри Тизо, който имитира генерала, благословията на папа Йоан XXIII, колоездачната обиколка на Франция с вечния победител Еди Меркс, издигането на Берлинската стена, първият чернокож студент в Америка, даденото на жените право да работят, без да искат разрешение от съпрузите си…
	Свенливия младеж си мисли как светът се променя, но не и семейството му, където всичко си върви постарому. Г-н и г-жа Боасон клатят глави и повтарят, всичко се разпада, всичко отива на провала, мястото на жената не е в канцелариите! Кой ще се грижи за децата?
	Нейният младеж е различен от г-н Боасон.
	С всеки изминал ден той все повече се отдалечава от него. Пораства, подплатен от безчет подробности. Жозефин му добавя мекота, смели пориви, огромно любопитство, щедростта на човек, устремен към живота, към ученето и познанието. Не се подготвя за приемния изпит в Политехниката, ще кандидатства история… Приписва му своите страхове, своя комплекс за малоценност, своята непохватност. И той като нея се изчервява, губи самообладание, мънка.
	Вляво на сцената, до Свенливия младеж стои Жьонвиев. Жозефин много я харесва. Прелиства женското списание „Мода и ръкоделие“, за да я облече подходящо, слага на главата й ролки, епилира мустачките й, измисля й походка… Въпреки усилията й Жьонвиев си остава все така вързана, смотана, безлична.
	Вдясно на сцената — Кари Грант и неговият свят. Родителите. Баща му седи в кръчмата и се налива с бира, пляска момичетата по задниците. Той е червендалест, шумен, груб, когато се прибира от работа, от дрехите му се излъчва силна миризма на амоняк, връхчетата на пръстите му са разядени от препаратите… Майка му, изискана, деликатна, с дантелени блузи с рюшове и фини ръце с дълги пръсти, загърната с кашмирен шал, се оплаква от липсата на пари, от това, че трудно свързват двата края. Откъсва по някоя и друга стотинка, за да плаща за уроци по пиано на сина си, за да му осигури възпитание на джентълмен. Учи го на изискани маниери. Баща му го учи на ругатни. Вечер, когато родителите му се карат, малкият Кари се крие под масата и си запушва ушите да не слуша. Мисли си, че е заради него. Че той е причината за всичките им кавги. Когато баща му не се прибира нощем, си представя, че е мъртъв, и плаче под завивките… Раздвоен е между желанията на майка си и крясъците на баща си, който го принуждава да се бие в кръчмата, за да стане мъж, истински мъж. Кари е съвсем объркан, не знае кой е, още по това време в него живеят двама души… Жозефин добавяше ситния дъждец, който вали по улиците на Бристъл, нощните разходки по кейовете, където наблюдава отплаващите кораби, мечтае за Америка, дори му се случва да зърне известни личности, които поемат натам. Една вечер се разминава с Дъглас Феърбанкс, който отплава за Холивуд…
	Някой ден ще стане киноартист…
	Жозефин си купи четири бележника с черна платнена подвързия от двеста и четирийсет бели листа всеки. Един за Кари Грант, един за Свенливия младеж, един за второстепенните герои, и четвъртият за фона. Купи си и всички книги за Кари Грант. Подчертаваше с жълт флумастер детайлите, които можеха да й влязат в работа, със зелен флумастер изказванията на актьора, които евентуално да интерпретира, с розов флумастер житейските му перипетии, които си струваше да запомни. Съставяше си фишове, проверяваше, подреждаше, класираше… Затваряше се и работеше с часове.
	Кабинетът й напомняше дърводелско ателие. Всички инструменти бяха на мястото си: компютърът, фишовете, белите листове, на които си водеше бележки, черните тетрадки, химикалките и моливите, телбодът, острилката, гумите, едни ножици, снимките и един транзистор, настроен на станция, която пускаше джаз.
	Музиката беше за Дю Геклен, който се бе свил на стъпенката на бюрото, отпуснал глава върху краката й. Когато звъннеше телефонът, той вдигаше глава, раздразнен, че го безпокоят.
	Героите се развиваха и малко по малко историята добиваше плът.
	Нужно бе търпение, трябваше да изчака всичко да си застане на мястото, да не прибързва. Да пусне тишината, или това, което възприемаше като тишина, да си свърши работата, да запълни празнотите. Понякога губеше търпение… Скоро всичко щеше да е готово, героите изградени, облечени от глава до пети, декорите поставени и тя щеше да натисне два пъти звънеца, за да оповести началото на представлението…
	Историята щеше да започне.


	— Докъде стигнахте? — разпитваше по телефона Гастон Серюрие. — Вече сме краят на юни. Книгата напредва ли?
	— Градя основите — отговаряше Жозефин.
	Денят започваше. Ортанс и Зое излизаха да пазаруват и да поседят на терасата на някое кафене. Молеше ги да не се прибират преди пет следобед. Ако случайно се приберете, ще ме оставите да работя на спокойствие и няма да идвате да си приказваме!
	— Кога ще прочета нещо? — не преставаше да любопитства Серюрие.
	— Охо, още е рано! Сега съм заета с изграждането на образите.
	— Но вече все пак имате сюжет, нали?
	— Да, и съм сигурна, че този път няма да ми избяга.
	Пак срещна двете пълни дами, които бе забелязала преди време на улицата. Продължаваше да е убедена, че ще се получи страхотен разказ. Засега реши да не ги пипа, да ги остави да отлежават.
	Майката с блузата си от копринен креп, с голямо деколте, откриващо щедър бюст, с яркочервената си, сякаш хромирана усмивка, която не слизаше от устните й, дъщерята, потънала в морскосиньо габардинено костюмче. А може, мислеше Жо, застанала на опашка в хлебарницата, да ги вкарам в разказа от страната на роднините на Младежа. Да, точно това ще направя! Дебелата му леля и дебелата й дъщеря, негова братовчедка, които ходят на гости на Младежа в неделя на обед… Той ги наблюдава, обезпокоен. Пита се, дали и него родителите му няма да го лапнат на един залък… Ще се получи паралелна история.
	Отбелязваше идеята в бележника „фон“ и чакаше да узрее.
	— А кога мислите да седнете и да се заемете с писането? — подхващаше отново Серюрие.
	— Не знам. Не решавам аз, а героите. Когато се приготвят, когато сложа всяко нещо на място, ще придобият плът и кръв и историята сама ще поеме по пътя си.
	— Говорите като автомобилен механик!
	— Механик или дърводелец, който вдига високо билото.
	— Ще имате ли малко свободно време да обядваме заедно? Програмата ми е претрупана, но все ще успея да се измъкна за кратко.
	— Няма да мога. Разчертала съм си график, към който стриктно се придържам. Все едно ходя на училище.
	— Имате право. Ако човек започне да разчита на вдъхновението, така и ще замръзне на първа страница… Довиждане и ме дръжте в течение.
	Жозефин слагаше слушалката, възхитена от себе си — бе отклонила покана за обяд от Гастон Серюрие! Същият, който издухваше дима от пурата си право в лицето й, без тя да трепне!
	Отиваше да се види в огледалото. Не намираше никаква промяна, но въпреки това… Същите добродушни, закръглени бузи, същата кестенява коса, кафяви очи, откъдето и да я погледнеш, истинска брюнетка. Аз съм типична французойка… Нямам нищо, което да привлича погледите, но не ми дреме! В главата ми бръмчат хиляди идеи, които ме изпълват с ентусиазъм.
	Не беше излъгала Серюрие. Имаше си работно време. От единайсет сутринта до пет следобед, след което излизаше на разходка с Дю Геклен. С химикалка, провесена на врата, и бележник в джоба. Случваше се да зърне нещо, понякога съвсем незначително, и в ума й се стрелваше идея.
	— Така де, прав съм, нали? — казваше на приятелката си един младеж с каскет. — Защо трябва винаги да се злослови за хората? Никой не е видял камила да се подиграва на гърбицата на друга камила!
	Тя спираше и си записваше. Идеше й да махне каскета и да целуне младежа. Да му каже, пиша книга, може ли да ви открадна това изречение? За какво се разказва в книгата ви?, ще попита той. Все още не съм съвсем наясно, но…
	Историята е за това, как да намериш мястото си зад мъглата… Всички ние имаме нашето място зад мъглата, но не го знаем. Това е историята на двама мъже. Единият се казва Кари Грант, работил е през целия си живот, за да премине през мъглата, другият е останал в изходната точка… Историята разказва защо някои хора събират смелост и преминават през мъглата, а други се отказват.
	Свирваше на Дю Геклен и двамата продължаваха разходката си.
	Ако Антоан не я беше напуснал заради Милен и крокодилите, ако на Ирис не й беше хрумнало да пише книга, ако не я бе принудила да я напише, тя никога нямаше да открие мястото си зад мъглата. Беше продукт на всички тези случайности, които я бяха създали такава, каквато бе сега. В някои случаи пряко волята й.
	Прибираше се, умислена.


	Понякога г-н Боасон звънеше на вратата й.
	Скучаеше. Беше свикнал с нейните посещения. Има още купища неща, които не съм ви разказал, заявяваше той. Пазареше се за спомените си като амбулантен търговец. Фиксираше я със стъкления си твърд поглед. Изискваше от нея да му прави компания. Искаше отново да е център на внимание. Виолетовите му устни, изкривени в гримаса, прорязваха лицето му с тънка властна черта, тясната му издължена брадичка настояваше за повече уважение. Изискваше внимание като човек, който е убеден, че стои над другите. В стойката му прозираше арогантност, сякаш казваше, длъжни сте да го сторите… и на Жозефин й идеше да му отговори, нищо не ви дължа, вие изхвърлихте черното тефтерче на боклука, засрамихте се, не искахте да пострада реномето ви. А сега аз искам да напиша една хубава история, тръгвайки от вашите спомени… Искаше й се да добави, отсега нататък историята не ви принадлежи, тя вече е моята история.
	Обясняваше му, че е много заета с подготовката по книгата, че работата запълва цялото й време. Той не помръдваше от вратата и настояваше:
	— Използвахте ме и понеже не съм ви нужен вече… ме изхвърляте! Не е хубаво това.
	Жозефин се засрамваше. Има право донякъде, казваше си тя. Почти бе готова да отстъпи и да каже, окей, ще дойда утре.
	Но той продължаваше да хленчи:
	— Не ми остава дълго да живея… и вие го знаете…
	Идеше й да тръшне силно вратата под носа му. Не се осмеляваше да му каже направо: повече не искам да ви виждам, защото моят Свенлив младеж, който лека-полека пораства, е несравнимо по-трогателен, по-открит, по-щедър от вас… и не бих желала да му повлияете. Той все още е крехък…
	Веднъж Зое и Ортанс тъкмо се прибираха, качваха се тичешком по стълбите, асансьорът е повреден!, огледаха г-н Боасон от глава до пети, а той се отдръпна от вратата и заслиза към дома си, тътрейки крака.
	Жозефин затвори вратата и Зое попита:
	— Изглежда сърдит… какво му каза?
	— Обясних му, че нямам време за приказки с него, че работя, и той се ядоса.
	— Ау, мамо! Казала си му такова нещо! Не мога да те позная! Откъде тази смелост? — провикна се Зое.


	Жо отпращаше Ифижени, която по два пъти на ден звънеше на вратата с въпроса, сигурна ли сте, че ще си запазя работата и жилището, госпожо Кортес?
	— Сигурна съм, Ифижени, нали го гласувахме на събранието на съкооператорите и домоуправителят клекна. Няма причина за безпокойство!
	— Ще се успокоя чак когато получа официално писмо — мърмореше тя. — Ще бъде адски тъпо, ако…
	Жозефин леко я избутваше на площадката и затваряше вратата.
	Ортанс се подготвяше за Ню Йорк и се чудеше къде са се дянали любимите й дънки… Питаше дали кредитната й карта е валидна за там, дали да си взема мобилния, или не? Какво е времето в Ню Йорк през лятото? Навсякъде ли има климатици?
	Жозефин отговаряше, нямам време, нямам време! Не ме занимавай, оправяй се сама, вече си голяма, Ортанс!
	Седнала по турски на един стол в кухнята, Зое лакомо унищожаваше филия с нутела.
	— Не мога да позная майка ми! — клатеше тя глава, имитирайки Хоумър Симпсън. — Сменили са я! На никого не цепи басма, отсвирва те, без да й мигне окото!


	Една вечер й се обади Милен. Върнах се във Франция, госпожо Кортес, повече не можех да остана в Китай, страшно тъгувах за Франция.
	Намерила си работа в малък фризьорски салон в Курбвоа, на старото ми място, госпожо Кортес, помните ли салона? Същият, в който правех маникюра на Ортанс, като беше малка.
	Да бе, онзи същият, в който се запозна с Антоан, си каза наум Жозефин. Нали той ме напусна заради теб…
	Пред очите й се завъртяха кадрите от сцената в кухнята в Курбвоа. Беше разбрала, че Антоан си има любовница. Каза му го, докато белеше картофи на мивката. Поряза се и пръстът й дълго не спря да кърви.
	Тогава си мислех, че ще умра от мъка, от страх…
	Спомни си, когато дойде да вземе момичетата, да ги заведе на почивка. Първата почивка, която изкараха разделени… Той замина с Милен и момичетата.
	Лакътят на Милен, който се подаваше от сваления страничен прозорец на седалката до шофьора…
	Пред очите й се мярна червеният триъгълник, който нарисува…
	Балконът, от който проследи с очи отдалечаващата се кола с двете й дъщери, съпруга й и любовницата му. Този ден се беше строполила на балкона в Курбвоа и беше ревала от болка.
	Проклинаме нещастието, но не знаем, че когато ни сполетява, то ни помага да пораснем и ни води напред. Не искаме да знаем. Болката е прекалено силна, за да признаем положителното й въздействие. След като отмине, се обръщаме назад и смаяни, откриваме дългия път, през който ни е превела. Антоан ме напусна и аз промених живота си… Осъзнах, че мога да се справям сама. Преди не съществувах, бях просто нечия съпруга.
	Ако не се беше появила Милен с розовата си найлонова престилка на маникюристка, щях да си остана милинката г-жа Кортес, която работи в Националния институт за научни изследвания и която никой не бръсне за нищо.
	Милен се обаждаше, за да попита дали с многото си връзки и познанства г-жа Кортес не може да я препоръча в някой по-луксозен салон.
	— Сигурно ги познавате онези шикарни и скъпи места, където богатите жени ходят да се поглезят… Скучно ми е в малкия салон в Курбвоа. В Китай бях бизнесдама, печелех много пари, да ви кажа откровено, а сега нося розовата престилка, правя маникюри и екстеншъни на коси! Не е никак вълнуващо, не съм ли права?
	— Не, не знам такъв салон.
	— Аха — отвърна Милен сърдито… — Аз пък си мислех…
	— Съжалявам, но не мога да ви помогна.
	— А, и още нещо, госпожо Кортес, познавате ли някой, който да иска да купи накит от „Шоме“? Истински е, купих си го в Париж, нещо като инвестиция. Успях да го изнеса от Китай, сега искам да го продам. Имам нужда от пари.
	Жозефин повтори, не, не познавала никого.
	Милен не бързаше да затвори. Искаше й се да си побъбри.
	Жозефин прекрати разговора. Една през друга момичетата попитаха кой беше? Кой беше?
	— Милен Корбие… Иска да й намеря работа.
	— Какво нахалство! — каза Ортанс. — Като се сетя само какъв номер ни погоди!
	— Да, права си — потвърди Жозефин.
	— Наистина е адски нагла!
	— Да, но мама й затвори телефона под носа, нали, мамо! — извика Зое. — Не вярвам на очите си, това не е моята майка!
	Ортанс изгледа Жозефин и заяви:
	— Най-после май ще се научиш как да се държиш с хората, мамо.
	После се обърна към Зое:
	— А ти престани да се тъпчеш с нутела! Вредна е за здравето!
	— Да, ама ми действа успокояващо.


	Зое започна да се безпокои от очевидната промяна у майка си.
	Ами ако продължава така и престане да ме обича?
	Ако книгата заеме цялото място и за мен не остане никакво?
	Добре, че го има Гаетан…
	Той се беше върнал за един ден в Париж, да се запише за училище.
	Майка му търсела апартамент. Намерила си място за продавачка в часовникарски магазин, на улица „Пе“, и направо цъфтяла. Притеснен, той се молеше, само дано положението да се закрепи, дано. Ще се сврем в едно никакво апартаментче, ще се храним с макарони и ориз, няма да имаме пари, но все ще се оправим…
	Срещнаха се близо до гара Монпарнас.
	Видя един дългуч, облечен във виолетов суичър с цип. Още беше пораснал… Не можа да го познае. Пристъпи, целуна я и… пффф, Зое се спихна и омекна като плондер, от който са изпуснали въздуха! После, противно на всякакви правила, неочаквано усети как се понася във въздуха! Лети нагоре към върха на кулата Монпарнас, откъдето той иска да се любува на Париж, асансьорът я носи нагоре, от височината ушите й се запушват, тя хвърчи, а през това време двамата ближат огромния сладолед с вкус на шоколад и малина, тя лети, носена от внезапните пориви на смеха му и галена от смутения му поглед… Носи се към Монмартър и магазинчетата за платове и пъстроцветни панделки на точки, на райета, после прекосява на бегом алеите на градината на Пале Роял, където топнаха уморените си крака във фонтана, после зашеметяващата разходка прекъсна за миг в „Рая на плодовете“ в Халите, където ядоха киви и портокали. Разходката с Гаетан из Париж беше страхотно изживяване, препускане, маратон, от който ти секва дъхът. Дългите му крака с лекота се катереха по ескалаторите на метрото, а тя подтичваше след него. Точно такъв си го представях, нежен, мил, смел, лъчезарен. Поговориха си за идващата година, за всичко, което щяха да направят заедно, за местата в Париж, които щяха да посетят. Той й показваше града, сякаш му принадлежеше. Тя го слушаше, затаила дъх, запленена, не го изпускаше от поглед. Едва се сдържаше да не го помоли, хайде, давай, изреждай още нови и нови планове. Дарявай ме с още и още целувки… На връщане тичаха да хванат влака, тя го целуна и трийсет секунди преди влакът да потегли, се качи във вагона и попита, значи, е сигурно, ще се видим в първия учебен ден? Той я целуна, потвърждавайки, абсолютно сигурно е, и тя слезе, защото усети, че влакът тръгва.
	Ако книгата изядеше майка й, нямаше да остане самичка, Гаетан щеше да е до нея.
	И Зое заби зъби във филията с нутела.

	* * *

	Бека беше много заета.
	Излизаше в ранни зори и се прибираше чак късно вечерта. Не казваше къде ходи и когато Филип или Александър я питаха, отговаряше: _not your business!_ Ще ви кажа, когато има какво, засега няма смисъл да говорим…
	Ани, която отново бе поела готвенето, се оплакваше, че краката много я тормозят. Заминаваше за три седмици във Франция при семейството си и си беше уредила час при лекар заради вените.
	— Имам усещането, че тялото ми се променя — казваше тя, оглеждайки краката си, сякаш бяха чужди.
	— Всички ние се променяме — отвръщаше Филип със загадъчен вид.


	Александър се готвеше за ваканцията — отиваше за един месец в Португалия при приятел, родителите му имали къща в Порто. Разтворил големи пътни карти на Европа на пода, той търсеше града, в който се готвеше да отиде, пресмяташе разстоянията… Ще спираме тук, тук и тук… Ани твърдеше, че бил още малък, за да пътува сам без баща си. Филип я успокояваше, че нямало причини за безпокойство.
	— Трябва да се научи да се справя сам. А и няма да бъде оставен без надзор, познавам родителите на неговия приятел, много свестни хора.
	Тя мърмореше, че напротив, нищо не знаел. Виждал ги бил по родителски срещи във френското училище, което според нея не значело, че ги познава. Добавяше, че Александър все още бил дете.
	— Не е дете, вече е на петнайсет години и половина.
	— Днешният свят е пълен с опасности!
	— Стига, Ани, вас всичко ви плаши!
	— Защо не отидете с него?
	— Първо, защото не съм поканен, а и защото смятам за много добра идеята да се отдели от къщи за един месец.
	— Да се надяваме, че нищо лошо няма да му се случи — въздишаше тя.


	Обикновено вечеряха четиримата в кухнята.
	Бека пазеше пълно мълчание за това, как е минал денят й. Ани съобщаваше, че пирогът с праз е пресолен.
	Александър питаше какво става с Доти, защо си е тръгнала. Добавяше, че му липсва.
	Филип отговаряше, че си намерила работа и че било много добре, подай ми едно парче хляб, Алекс!
	Значи не е бил истински влюбен, казваше си Александър, наблюдавайки баща си, изобщо не изглежда тъжен… Дори изглежда по-весел от преди. Може присъствието й да му е тежало. Може да е влюбен в друга. Като мен. Всеки ден ги сменям, не мога да обичам само една. Да, но той е възрастен, би трябвало да знае какво иска. Наистина ли знаем какво точно искаме, когато сме възрастни, или трябва да изчакаме сетния си час, за да разберем? Кога ли ще разбера, че истински обичам някоя? Дали да излъжа Салика, когато ме попита обичам ли я? Дали си личи, когато лъжем? Дали приличаме на търговците на стари коли, които показват по телевизията? Засега важното беше, че баща му изглеждаше щастлив. Един ден Доти си тръгна, надянала маска на пресилена веселост, през която прозираше такова отчаяние, че човек си мислеше, че отива на погребение. Пожела късмет на всички, мачкайки дръжката на виолетовото си куфарче и опипвайки налепените по него етикети. Той харесваше Доти. Тя го научи да играе табла и да пие портокалов сок, в който тайно му сипваше глътчица водка.
	Най-накрая една вечер Бека проговори.
	Изчака да останат в хола само двамата с Филип. Високите прозорци към парка бяха отворени. Нощта беше мека. Филип бе отклонил една покана за вечеря навън. Не му се излизаше.
	— Не обичам да излизам. Все по-малко имам желание да виждам хора. Сериозно ли е, доктор Бека? Ще свърша като стар глупак.
	Бека си придаде закачливо изражение и отговори, че нея лично я устройвало. Планът й бил готов и вече можела да сподели за какво става дума.
	— Намерих… В Североизточен Лондон… Малка църква с просторни помощни помещения. Пасторът е съгласен да ни ги предостави. Дълго търсих. Исках да бъде квартал, в който наистина има смисъл да се отвори приют.
	— И какво ще правите по-точно?
	— Приют за самотни жени. Те са най-нещастните от всички останали на улицата. Бият ги, младите ги изнасилват. Възрастните ги тормозят, избиват им зъбите. Не могат да се защитят. Ще започнем с петнайсет легла и ако нещата потръгнат, ще се разраснем… Ще раздаваме и храна. Топъл обяд и топла вечеря. Истинска храна, не онези безвкусни и безформени буламачи, които ви пльосват в картонена чиния. Иска ми се да можем да предлагаме пресни зеленчуци и плодове. Истинско месо, не развалено… Иска ми се да им сервираме, да не се редят на опашка като безлични номера. Бели покривки на масите. Всичко съм премислила и уредила в главата си. Слушате ли ме?
	— Слушам ви, Бека — отвърна с усмивка Филип.
	Тя се палеше, навлизаше в най-дребните подробности, разказваше, така както вдъхновен строител на катедрали описва ъгловите сводове, арките, подпорите, централните и страничните алеи.
	— Искам да създам място, в което жените от улицата да се чувстват като вкъщи. Да е като истински дом за тях. Не студен и безличен приют, където всяка вечер те прехвърлят от легло на легло и те местят от стая в стая. Не ми се иска също така да бъдат третирани като екзотични животни в резерват. Ще ми се да имат възможност да се срещат с така наречените нормални жени.
	Тя се запъна на думата „нормални“.
	— Продължавайте, Бека — настояваше Филип.
	— Да има истински обмен, разговор, да не се ограничава в рамките на благотворителността. Може да организираме уроци по рисуване, танци, грънчарство, пиано, йога сеанси, готварски курсове… Лично на мен готвенето ми се отрази много добре. Да ги награждаваме за работата им, ако изработват предмети, например да ги караме да заплащат за храната с тортата, която са направили, с шала, който са изплели, с глинената статуетка, която са моделирали. Сигурно е утопия, но ми се иска да опитам. Понеже ще започна съвсем скромно, няма да се разочаровам, ако се проваля.
	— А аз, каква е моята роля, освен финансирането на центъра?
	— Вие ще сте ми нужен, за да водите счетоводството и да се заемете с организацията. Ще бъде трудна задача да съумеете да убедите толкова много хора да съжителстват под един покрив.
	— Аз работя на половин ден. Сутрин ще бъда в кантората, а следобед с вас.
	— Най-хубаво би било да им се намери работа. Да се справят сами и да поемат отговорност за себе си. Да се научат да се представят, да вършат някаква най-обикновена работа, но да работят. Така приютът ще бъде само етап от живота им… Когато спите под дъжда, на улицата, когато ви блъскат и не ви оставят на спокойствие, когато покрай вас се бият и се ругаят, вие забравяте най-елементарните неща, как да се представите, как да се държите, как да се изразявате, всичко се отмива, изчезва… Чувствате се мръсен… Бихме могли двамата заедно да се заемем с тази работа. Ще имам нужда от мъж, който да държи юздите.
	— Ще трябва да показвам мускули, така ли?
	— Не е задължително… както знаете, авторитетът се усеща, няма да има нужда да се биете!
	— Радвам се, че ще работим заедно по този проект, Бека, наистина се радвам. Кога започваме?
	— Ами… когато се сдобием с парите.
	— Имате някаква идея, предполагам.
	Бека отвърна в скоропоговорка, да, да, с пастор Грийн изработихме бюджет и ето какво се получи.
	Тя му показа разчетите, които беше изготвила за един месец, за шестмесечие, за година.
	— Добре би било да си определим някакъв срок, например една година.
	Филип се вгледа в цифрите. Бека се беше справила добре. Всичко беше изложено ясно и подробно. Тя не сваляше очи от него, притеснена.
	— Няма да се откажете, нали?
	Той се усмихна и отговори, не, за нищо на света.
	— Добре тогава — продължи Бека, — ако се хванем здраво за работа през лятото, ще сме готови за септември.
	Филип покани вкъщи експерти от „Сотбис“ и „Кристис“.
	Предложи им една „Пеперуда“ от Деймиън Хърст, оценена на осемстотин хиляди долара, един свещник от Дейвид Хамънс, оценен на един милион и триста хиляди.
	„Сотбис“ се зае с продажбата.
	След това се обади на приятеля си Саймън Лий, известният лондонски търговец на художествени произведения, да му продаде една фотография от Синди Шърман.
	После написа чек на Бека.
	Тя толкова се слиса от цифрата, че се отпусна на един стол. Явно краката не я държаха.
	— Прекалено много е! Прекалено!
	— Ако правилно съм разбрал, след като разгледах проекта, ще имате нужда от много пари. Ще трябва да се изградят стаи, тоалетни, душове, отопление, изцяло да се оборудва кухнята. Цялата тази работа струва много пари.
	— Чекът да не е на мое име, а на името на нашата фондация. Трябва да й дадем име, да отворим банкова сметка.
	Бека замълча, после възкликна:
	— Филип! Чакайте малко! Давате ли си сметка какъв подарък правите на тези хора!
	— Ако знаехте само колко добре се чувствам! Преди, сякаш гърдите ми бяха стегнати в менгеме, не можех да дишам. Сега това изчезна, няма го. Забелязахте ли? Сега вече мога да дишам, да дишам!
	Той се тупна по гърдите, усмихнат.
	— През тази година животът ми се промени, а аз почти не забелязах. Мислех, че тъпча на едно място, че бавно сменям кожата… Вероятно съм бил ужасно скучен!
	— Става така понякога. Променяме се, без да забележим.
	— Знаете ли, с тази продажба точно сега вие всъщност ми помогнахте да направя чудесна сделка… — отбеляза той закачливо.
	— А, така ли?
	— Сега е моментът да се продава, пазарът дръпна пак нагоре, но няма да е за дълго. Пазарът на произведения на изкуството е само пазар, нищо повече. Думата „изкуство“ я няма… След една трудна година сделките се възобновиха. Търговете чупят рекордите. Изкуството се превърна в сигурно вложение за един кръг от хора, напълно откъснати от действителността.
	— Художниците не могат ли да реагират, да протестират?
	— Известните художници започнаха да произвеждат „изкуство“ в големи количества, за да отговорят на търсенето. Ричард Принс например, знаете ли го?
	Бека поклати глава отрицателно.
	— Кръгла нула съм в областта на модерното изкуство.
	— Едно негово платно — една от медицинските му сестри, което се предлагаше за шейсет хиляди долара през 2004, достигна девет милиона през май 2008 в нюйоркския „Сотбис“! Ричард Принс започна да рисува на конвейер, работите му напомняха конфекция, изгубиха богатството си… Много други творци поеха по този път, качеството на творбите им падна, изкуството го няма вече. В същото време галеристите, които търсят истински млади таланти, преживяват големи трудности, период на безпаричие.
	— Май вашата мечта се изпари. С всички тези долари…
	— Да, мечта, която се изразява само в долари, не е хубава мечта. Детската ми мечта беше да вляза в някоя картина, мечтата ми на зрял мъж е да изляза от картината.
	И той разказа на Бека за първите трепети, които бе изпитал пред една картина на Караваджо, някога в Рим.
	Бека слушаше и грижливо и прилежно събираше парчетата от разбитата му мечта.


	После заведе Филип да види църквата и малката сграда, долепена до нея, на „Мъри Гроув“. Няколко сгради от червени тухли насред градина с два огромни чинара. Помещенията бяха просторни, таваните сводести, подовете, покрити с големи бели плочи.
	Бека разказваше къде си представя, че ще разположат кухните, спалните, душовете, трапезарията, къде ще са телевизорът, лавиците за книгите, пианото, какви ще са завесите… Отваряше вратите и „мебелираше“ всяка стая.
	Включи се и пастор Грийн. Як мъжага с остър нос и поглед, от който нищо не убягваше. Белокос и червендалест. Приличаше на църквата си. Благодари на Филип за голямата му щедрост. Той му отговори, че не желае повече да чува тази дума.
	На първия етаж откри една по-малка стая и реши, че там ще бъде работното му място. На стената с главни букви някой беше написал: „След като хората отсекат последното дърво, измърсят последната капка вода, убият последното животно и уловят последната риба, ще осъзнаят, че парите не стават за ядене“.
	Реши да не пипа надписа на стената.


	На връщане Бека го хвана под ръка и заяви, че е щастлива.
	— Най-после намерих мястото си. Имам чувството, че съм го търсила цял живот. Странно. Все едно съм живяла всичките тези години само за да стигна до тази малка църква… Според вас какво означава това, разтълкувайте го.
	— Прекалено е лично — каза Филип, стискайки леко ръката й. — Само вие знаете какво става в душата ви. Често казват, че най-вълнуващ е пътят, който предстои да изминете…
	— Просто преливам от щастие и имам нужда да го споделя.
	Той я погледна. Лицето й беше озарено от силното чувство.
	— А вие? — попита тя. — Щастлив ли сте?
	— Странно — отвърна той, — дори не си задавам този въпрос.

	* * *

	На срещата с Шавал Ортанс пристигна нарочно с повече от двайсет минути закъснение.
	— Шестнайсет часа в „Мариаж“, до зала „Плейел“ — определи му тя среща по телефона. — Няма как да не ме познаеш, аз съм най-красивото момиче на света!
	Той ще пристигне четвърт час по-рано, ще поглади с ръка поне десет пъти ревера на сакото и мустачките си, ще се огледа на гърба на лъжичката като някоя кокетка… Половин час чакане ще го изнерви и ще го завъртя на малкия си пръст.
	Шавал не само се завъртя, той се заусуква, завърза се на фльонга, заизвива се… Въртеше ококорени очи, усмихнат накриво, преливащ от болезнено желание. Нещастието винаги се изписва на лицето и се отразява на външния вид и Шавал не правеше изключение. Отново се бе превърнал в мекотело, пълзящо в краката й.
	Появата на Ортанс го стресна, нервен спазъм, който не успя да овладее, разтърси цялото му тяло.
	Беше още по-красива от Ортанс от спомените му. Той се надигна от стола. Краката му трепереха, не го държаха. Оглеждаше я заслепен, задъхан, с изцъклен поглед. Казваше си, това момиче беше мое едно време, лежеше под мен, намушкано на чепа ми, мачках го, притисках го, ближех гърдите, корема му. Чувстваше се като обезглавен. Сякаш снаряд му бе откъснал главата. Не беше способен да разсъждава. Изпитваше непреодолимо желание да я притисне до себе си и с мъка се задържа, като се вкопчи в бялата покривка на масата.
	— Радвам се да те видя — каза тя, сядайки на ратановия фотьойл насреща.
	— А аз думи нямам… — насили се да влезе в тон и той.
	Устата му беще пресъхнала, сякаш беше пълна с гипс.
	— Помислих, че сънувам, когато ми се обади.
	— Добре, че си запазил телефонния си номер!
	— А когато те видях да влизаш… Аз… аз…
	Езикът му се върза на фльонга. Ортанс видя колко е жалък и реши, че работата е в кърпа вързана. Шавал не можеше да се владее. Беше едва ли не разочарована. Нямаше да има нищо вълнуващо, което да разкаже на Младши. Разочарована и облекчена. Съмняваше се, че стратегията на Младши щеше да постигне резултат. Чувстваше се неловко да се държи като ченге, да пуска празно, за да хване пълно. Предпочиташе да се осланя на инстинкта си, който й нашепваше, че Шавал ще се хване на въдицата с обещание за страстно изживяване. Познаваше човека, нали навремето беше интимна с него.
	Протягайки дългите си голи ръце и пъчейки малките си гърди под носа му, тя отвори огъня:
	— Исках да разбера как я караш. Мислех си за теб и се питах какво ли прави. Колко време мина от…
	Той се задави от щастие. Мислила е за него! Не го е забравила напълно! Чудеше се дали не сънува и не спираше да повтаря едни и същи глупави думи на влюбен, който не се чува какво дърдори, оглупял от щастие.
	— Мислила си за мен! Мислила си за мен! Боже мой! Мислила си за мен…
	— Какво толкова се чудиш? Ти беше първият ми любовник. Първата любов не се забравя никога.
	— Аз съм бил първата ти любов, първата ти любов… защо тогава не ми го казваше! Първата ти любов…
	— Нужно ли е да се казва на висок глас? — превземаше се Ортанс, играейки с косата си.
	— А пък аз да не го разбера! Боже мой! Какъв тъпак съм бил!
	— Да не би да искаш да ми кажеш, че не разбираш какво се крие зад приказките на влюбените жени?
	Той я зяпаше, тотално объркан. Ръцете му трепереха.
	— Значи, и ти си като всички мъже, не се замисляш за чутото, не се задълбочаваш, не се опитваш да разгадаеш скрития смисъл! Случва ни се да прикрием истината зад лъжата, да пуснем диаманта в калта…
	Тя се престори на засегната, че не е била разбрана, извърна глава към дъното на залата, показвайки неустоимия си профил.
	— Моля те да ми простиш, Ортанс, прости ми…
	Господи, колко е досаден, повтаря все едно и също! Ще претупам работата, иначе ще вземе да издъхне в ръцете ми!
	Тя отново го дари с усмивка, тръскайки гъстата си руса коса.
	— Прощавам ти… това са минали работи.
	Шавал трепна и я изгледа като бито куче. О, не! Не бяха минали работи, той искаше пак да я държи в обятията си, да я притиска до себе си, да му прости за това, че е бил сляп, глух и толкова глупав. Беше готов на всичко, само да си върне благоразположението й. Протегна ръка и хвана нейната. Тя му позволи с великодушието на жена, която дарява прошка. Той я сграбчи с обещанието, че никога вече няма да се усъмни в нея.
	— Загубих си ума по теб, Ортанс.
	Тя го погали по ръката, успокои го, не се вълнувай, няма страшно.
	— Чувствам се странно, да ти кажа — продължи Шавал, зяпайки я с овлажнели очи.
	Какъв кошмар! Остава само да се разциври!, ужаси се Ортанс. Ама наистина този тип е отвратителен.
	— Бях свикнал да мисля за теб в минало време. Не смятах, че отново ще те видя някога.
	— Защо?
	— Ти изчезна толкова внезапно…
	— Аз правя всичко внезапно — съгласи се тя, — нормално е на моята възраст.
	Тряс!, напомням му, че съм доста по-млада от него, а той наближава четирийсетте. Отново го карам да коленичи в краката ми.
	— Освен това работя много. Уредих си договор с „Банана Рипъблик“ в Ню Йорк и летя след седмица.
	— Отиваш в Ню Йорк?
	— Да ти кажа честно, обаждането ми не беше напълно безкористно.
	— Ако мога да съм ти полезен с нещо…
	— Исках да разбера дали познаваш фирмата. В какво е силата й? Какъв е таргетът? Млади жени или по-зрели? Дали да предлагам по-небрежни модели, или вечерни тоалети? Ако можеш да ме ориентираш…
	Да ласкаеш събеседника, за да свали гарда и да навири гребена… Ортанс беше майстор в тази безпогрешна тактика, а в случая с Шавал буквално бе уцелила десетката. Той вдъхна комплимента, сякаш вдишваше дима от забранена цигара, и се наду като пуяк.
	— Не съм много наясно с тази марка, но мога да проуча.
	— Ще го направиш ли за мен?
	— За теб ще направя всичко, Ортанс.
	— Благодаря, няма да го забравя. Ти си ангел.
	Тя го каза с такава нежност в тона, че Шавал се почувства удостоен с рицарско звание. Боже мой! Боже мой! Колко време пропилях, живуркайки без мисъл и без цел! Без да градя блестящи планове. Гладът ме бе напуснал. Но ето че Ортанс се появи на прага на чайната, хвърли чантата си на масата, усмихна ми се и главата ми пламна. Бях забравил, че е истинска жена, опасна, високомерна жена, която ви предизвиква, която разтваря пропаст пред краката ви. Беше готов да скочи в пропастта. Забрави всички задръжки, единственото му желание бе да сподели с Ортанс плановете си, да й разкаже за богатството, което го очакваше в най-скоро време.
	— А ти? — продължи Ортанс. — С какво се занимаваш сега?
	— Подготвям страхотен удар — заяви той, отново надут като пуяк.
	— Аха… — каза Ортанс, придавайки си дискретен вид, преструвайки се, че не желае да навлиза в подробности.
	Засегнат, Шавал реши, че не му вярва. И понеже беше от хората, които смятат, че обещаното богатство е вече в джоба им, презря препятствията, за които предпазливостта би му припомнила, ако се бе замислил, и се хвърли напред с извадена сабя.
	— Не ми ли вярваш?
	— Не, напротив — протестира Ортанс с вид на човек, който не вярва и дума.
	— Ще стана много богат! Ето ти доказателство: снощи направих поръчка за мерцедес кабриолет, последен модел.
	— Чак толкова богат? — невъзмутимо попита Ортанс, зачетена в предлаганите десерти.
	Престори се, че се колебае между крема с малини и специалитета на заведението, желиран малинов мус. Обърна се към него за съвет.
	— Виждам, че не ме вземаш на сериозно.
	— Ти избра ли си сладкиш? Може би не ядеш пасти… Аз се колебая. Всичко тук е толкова прекрасно.
	— Смяташ, че с мен е свършено, а това ме натъжава, Ортанс.
	— Не е вярно… чуй ме, ще бъда честна с теб. Разговаряйки с Марсел, ми се стори, че положението в момента е трудно. Самият той ми го каза. Освен това и двамата сте от един бранш, нали така?
	— Точно тук грешиш, красавице… Отсега нататък аз съм във финансовия. Големите пари! Играя на борсата…
	— Със собствените си пари?
	— Да кажем, просто с пари…
	— И ще станеш много богат?
	— Много…
	— Няма да скрия от теб, че съм заинтересувана, голямата ми мечта е да създам моя марка дрехи и ще имам нужда от средства. От солидна финансова опора.
	— Имаш я! Аз съм твоят човек!
	— Чуй ме, Брюно.
	Чувайки името си от устата на Ортанс, Шавал отново се размекна. Навремето, когато бяха заедно, тя винаги го наричаше Шавал, нито за миг не се появи дори намек за нежност. Само похот и пари!
	Ясна ли съм?, го беше поляла със студен душ един ден, когато той се бе осмелил да й заяви, че е луд по нея.
	— Чуй ме, Брюно — продължи тя, модулирайки двете срички, търкаляйки ги в устата си. — Когато говоря, аз говоря сериозно, не приказвам на вятъра.
	— Ами аз по-сериозен не съм бил досега!
	— Много ми се иска да ти вярвам. Само че ми писна от разни хора, които се хвалят, а когато им поискаш известна субсидия, се скатават. Лесно е да се приказва, само че сериозният човек се оценява по действията!
	Хрумнало й бе как да изтръгне тайната от Шавал.
	— Някой определен човек ли имаш предвид?
	— Да. Някой, когото познаваш. Страшно съм му сърдита! Направо съм бясна!
	— Само ми кажи за кого става дума и ще го убия — каза той полусериозно, полушеговито.
	— Ще ти кажа нещо… Ако открия начин да му свия мангизите, ще го направя без капка угризение. На всичко отгоре, дори няма да усети! Фрашкан е с мангизи! Писна ми да ходя без пари, Брюно… Главата ми бъка от идеи, от проекти… Само че съм с вързани ръце, а никой не иска да ми помогне. Завърших първа в класа и нарисувах доста модели, които ще бъдат предложени на големите търговски вериги. Само дето няма да ми донесат пукната пара! Нищичко! И когато поисках на един, който се къпе в пари, да ми заеме малко… Чу ме добре, нали казах „да ми заеме“, ще му ги върна до последната пара… Какво се получи? Отказа ми. Твърди, че съм прекалено млада, че едва съм проходила! Мразя го, мразя го, мразя го!
	— Успокой се — каза Шавал, който се чувстваше вече господар на положението.
	— Ама за какво са ми тези идеи, дето с лопата ги рина, а? Без пари нито една няма да види бял свят, права ли съм…
	Тя тропна по масата с яден жест.
	— Аз ще ти помогна, ще видиш… аз ще ти помогна.
	Тя въздъхна, отчаяна и изнервена. Сервитьорът дойде да вземе поръчката. С равнодушен тон си избра плодов сладкиш и опушен чай. Той си записа поръчките и се оттегли.
	— Не искам да свърша като келнерка, като него — промърмори Ортанс достатъчно силно, за да я чуе Шавал.
	— Чакай малко — каза той, — чакай малко…
	Беше дълбоко развълнуван, изобщо не помисли, че Ортанс иска да го преметне. Преливащ от самочувствието на бивш хубавец, Шавал си въобрази, че тя се връща при него, че ще потърси наслада в неговите обятия, и тази илюзия го изпълни с неистово желание. В главата му беше пълна каша. Имаше нужда да си изясни нещата и затова започна да разпитва едно по едно:
	— От кого поиска пари?
	— Има ли значение? Нищо не можеш да промениш. Колко съм му бясна, ако знаеш колко съм му бясна!
	— Твърдиш, че го познавам.
	— Много добре при това.
	— Да не би случайно да е Марсел Гробз? — прошепна Шавал с изражение на заговорник, прозрял истината.
	— Как така веднага позна? — възкликна Ортанс. — Направо ме смайваш, Брюно, смайваш ме! Като се сетя само как той ме уверяваше, че си изцеден, скапан, свършен, че си за кошчето за боклук! Не те искал дори за изтривалка!
	— Казал е такова нещо?
	— Цитирам собствените му думи!
	— Ще ми плати за това!
	— Но аз не му повярвах — заумилква се Ортанс като котка, която лочи млякото, което току-що е разляла с един удар на лапичка. — Затова ти се обадих и ти определих среща, за да ми поразкажеш това-онова за „Банана Рипъблик“…
	— Аха! Ще съжалява за приказките си старецът!
	Той се приведе напред, направи й знак да се доближи. Тя протегна крак под масата и бедрото й докосна бедрото на Шавал, което окончателно го влуди.
	— Точно него съм го взел на мушка! Благодарение на него ще стана богат!
	— И как ще стане това чудо?
	— Успях да се сдобия с кода от сметките му и си източвам пари. Така направих първата вноска за кабриото. Мислех да си направя фирма с парите, които ще му свия. Сега вече реших: ще я направим двамата с теб, красавице! Ще бъдеш отмъстена. Така значи, бил съм изцеден, свършен, годен за боклука! Тепърва ще има да види какво ще направя с кошчето за боклук! Ще… ще… ще му го обърна на главата!
	Ортанс го насърчаваше с очи. Да не се съгласява прибързано, веднага, да го размотава още малко, за да й издаде дребните тайни на любовницата си.
	— Ти си невероятен, Брюно, любов моя.
	Произнесе галено „любов моя“, отърквайки по-силно бедро в неговото, и той се изчерви до корена на косите си.
	— … много е рисковано. Ще те пипнат! И ще ми бъде много мъчно.
	— Няма такава опасност! — нервно се тросна Шавал. — Всичко съм уредил, изпипал, не поемам никакъв риск, Анриет е на топа на устата! Анриет прехвърля пари и ми пуска половината. Аз не се появявам никъде.
	— Тя ти е издала кодовете по сметките! — извика Ортанс, преструвайки се, че не вярва нито думичка.
	— Не, това за кодовете е друга една… Една нещастница, която е лудо влюбена в мен. Тя ми каза кодовете. Без да се усети впрочем. Работи в „Казамиа“. Дьониз Тромпет. Между нас я наричаме Тромпетистката…
	Започвам да разбирам!, каза си Ортанс. Младши наистина е страхотен. Оставаше само да разбули загадката с джелабата.
	— Спа ли с нея? — попита Ортанс с натъжена физиономия на измамена жена.
	Сведе глава, за да прикрие мъката.
	— Не, не, любов моя, не съм спал с нея, съблазних я с поглед, само с очи, казвам ти… после я зарязах.
	— Няма какво да кажа — заключи с въздишка Ортанс. — Много добре знам, че няма жена, способна да ти устои… Като се започне от мен.
	— Онова с Тромпетистката си беше фасулска работа!
	Той й разказа всичко от игла до конец, като си приписа главната роля. Подигра се на Тромпетистката за роклите й, ушити от пердета, с презрение описа бледата й, омекнала плът, омаловажи ролята на Анриет, въодушеви се, добави няколко нули към своята част от плячката.
	— Аз съм богат, Ортанс, богат съм. Вече няма нужда да търсиш помощ, твоят финансист е до теб.
	— Прекалено е хубаво — поклати глава Ортанс. — Прекалено е хубаво… ами ако Марсел надуши, че е изигран…
	— Той има пълно доверие на Тромпетистката, а пък бедната стара мома е луда по мен. Всичко е под контрол.
	Той заприказва за някакъв проект, за моделите, които тя щеше да създаде, предложи за начало да ги пуснат по интернет, това е бъдещето, красавице, бъдещето. Така ще тръгнем с висока скорост, впоследствие ще отворим магазини, но само след интернет…
	— Ще видиш, двамата с теб ще спечелим купища пари.
	Ортанс продължаваше да се муси. Важното беше да не показва прекален ентусиазъм. Най-добре да го преслуша още малко, да се увери дали не е замислил някой друг гаден номер. Да разбули загадката с джелабата.
	— Наистина ли искаш да го направим?
	— Слушай, нали каза, че си много сърдита на Марсел…
	— Мразя го.
	— Тогава помисли по въпроса. Няма закъде да бързаме… и докато ти обмисляш, аз източвам. Действие, противодействие, действие, противодействие! — заключи Шавал, почиствайки зъбите си с нокътя на палеца.
	Много елегантно, отбеляза Ортанс, много елегантно! Този тип се отпусна, ето го пак предишния Шавал.
	— Прав си, ще си помисля… но няма да казваш на никого нищо, нали? — настоя тя. — Сега е нужно да бъдем предпазливи, много предпазливи.
	— Много ясно. Да не мислиш, че съм тъпак! На кого да разкажа?
	— На Анриет например. Най-важното е да не й кажеш, че си ме виждал.
	— Обещавам, няма!
	Той се облакъти на масата, погледна я, поклати глава.
	— Ако някой ми беше казал преди три месеца, че ще стана богат и ще си върна любимата жена!
	— Късметът винаги спохожда смелите.
	— Какво ще правиш довечера? Бихме могли…
	— Съжалявам, обещах на майка ми и на сестра ми да вечеряме трите, почти не съм ги видяла, откакто се върнах от Лондон. Някой друг ден, нали нямаш нищо против?
	Тя го хвана за ръка с жест на нежност, на благодарна жена, готова да плати дълга си. Той отговори великодушно:
	— Добре, но искам да ми запазиш всичките останали вечери, докато си тук! Пък и… бих могъл да ти дойда на гости в Ню Йорк? Ще бъде чудесно, как ти се струва? Ще се изкачим на върха на Рокфелер Сентър, ще се разходим по Пето Авеню, ще отседнем в някой многозвезден хотел…
	— Вече ни виждам двамата там, Брюно! — отговори Ортанс, галейки го замечтано по ръката.
	Дано си съдереш задника, нещастник жалък, пожела му тя наум.

	* * *

	Същия ден Ортанс вечеряше у Жозиан и Марсел.
	Той се беше прибрал по-рано от работа. Изкъпа се в съпровод на песните на Луис Мариано, изпя първите ноти на „Мексико, Мексииикоо“, облече си халата с виолетови кадифени ревери, обилно поля косматите си рижави гърди с тоалетна вода и седна на масата, щастлив. Надяваше се да се наслади на спокойна семейна вечеря, на задушените телешки бъбреци в конячен сос, приготвени от Жозиан, след което щеше да изпуши една пура, галейки с поглед жена си и сина си… Това беше най-любимият му момент от деня, но за съжаление, се случваше все по-рядко.
	Седна на масата, почесвайки се по корема, обяви, че е толкова гладен, че ще изяде цял кон с такъмите, и скоро отопи докрай соса от чинията.
	Слънцето залязваше над парка Монсо и някъде отдалече долиташе ясен и чист звук на флейта. Настъпила бе необичайна тишина. Сякаш животът беше спрял. В такива мигове Марсел забравяше времето, работния ден, забравяше всичките си тревоги. Лято е, мислеше той, ще мога малко да отдъхна, ще излизам с милата ми Душка, ще й пея в леглото, ще си проясня главата…
	Жозиан прибираше чиниите. Младши искаше сладолед с кестени и целувчени сладки с бадеми…
	Марсел отвори кутията с пури, избра една. Поднесе я до носа са и я вдъхна. Завъртя я между пръстите си. Оригна се. Извини се на Ортанс. Наклони глава, обиколи с поглед тримата и въздъхна:
	— Иска ми се всеки ден да е като този. Без проблеми, без облаци над главата ми, само любовта на близките ми да ми топли сърцето. Никога вече не искам да чуя да се говори за сделки… до утре поне.
	— Точно така, само дето… — започна Жозиан, сядайки на масата. — Май ще трябва да си поприказваме, добричкия ми дебеланко! Има едни работи, дето жестоко ни дразнят сина ти и мен, още малко и ще се изприщим.
	— Не тази вечер, Душко, не сега. Добре ми е, отпуснал съм се, направо съм се разплул от кеф… Холестеролът ми е паднал, миокардът ми се е отпуснал, а отвътре ми напира да флиртувам с теб.
	Той се наклони към нея и развеселен, я ощипа отзад.
	Тя се извърна и с трагичен тон заяви:
	— Марсел Гробз, цопнали сме в лайното!


	Жозиан започна със срещата с Шавал в „Роял Перер“, после Младши обясни на баща си какво бе видял в мозъка на Шавал. Накрая Ортанс на свой ред предаде съдържанието на разговора по време на срещата си с него. Марсел слушаше със стиснати челюсти, ровейки с пурата пепелта в пепелника. Жозиан нанесе последния удар.
	— Направо да се обесиш на собствения си колан, само дето си е самата истина, нищо не си измисляме.
	— Сигурни ли сте, че разказът не е плод на развихрената ви фантазия? — попита Марсел, налапвайки хаванската пура.
	— Шавал ми обясни всичко подробно — отговори Ортанс. — Провери движението по личните си сметки. Това е доказателство все пак!
	Марсел кимна утвърдително, доказателство е, при това сериозно.
	— Никога няма да се отървем от тази жена, вълчо! Ще ни преследва до края на живота си. Няма да се примири, че я изместих. Хиляди пъти съм ти казвала, прекалено си добър към нея… Вместо да я усмири, щедрото ти поведение я озлобява.
	— Исках само да постъпя като свестен човек. Не исках да се окаже на улицата, да води мизерен живот…
	— Тя кляка само пред силата! С проявите ти на щедрост само я унижаваш и я нахъсваш още повече.
	— Мама е права — намеси се Младши. — Удари я силно, бъди жесток. Тя няма нужда от нищо, остави й апартамента, плащаш й месечна издръжка, правиш й пенсионни вноски, но за хищник като нея никога не е достатъчно. Дойде време да обърнеш другия край. Напълно излишно е името й да фигурира в личния ти списък в банката. Абсурдно е.
	— Заради пенсията й — обясни Марсел. — Зная какво е да си беден. Безсънните нощи, свитият на топка стомах, страхът да отвориш пощата, мизерните спестявания, плод на лишения. Не исках да се тревожи…
	— Тя не се тревожи, ами по цял ден се чуди какво да прави и мисли само за отмъщение — каза Младши. — Спри й издръжката и ще бъде принудена да работи като всички останали.
	— На нейните години! — възпротиви се Марсел. — Няма да има сили!
	— Има достатъчно, повече, отколкото си мислиш! Тя е отвратителна и подла, но е жилава.
	— Не мога да я изхвърля на улицата все пак — промърмори Марсел, смучейки пурата си.
	— За разлика от теб тя няма да се поколебае за секунда! — извика Жозиан.
	— Знам, знам… И аз се уморих от номерата й. Никога ли няма да престане?
	— Никога! — провикна се Жозиан. — Ще продължи да ни погажда подли номера и от гроба!
	— Представях си, че ще се усмири. Защо не се държи като другите жени на нейната възраст? Да играе бридж, да плете, да ходи по концерти, да събира хербарии, да си пие чая с някой бивш любовник, да чете Пруст и Шатобриан, да започне да взема уроци по пиано, по кларнет, да се учи да танцува степ! И аз не знам вече! Правя всичко за нейно добро, разкъсвам се, а тя ми плюе във физиономията!
	Той се палеше, за да прикрие мъката си от злобата на жената, която беше обичал някога. Жената, която беше ухажвал, която бе издигнал на пиедестал.
	Вдигаше ръце, спускаше ги, ядосваше се, плюеше парченца тютюн, поемаше си дълбоко дъх, пребледняваше, зачервяваше се, изразявайки отново и отново огромното си разочарование.
	— Престани да се ядосваш и да искаш да промениш света, татко! Няма да промениш Анриет! Смисълът на живота й е да те ненавижда. Това е единственото й занимание. Освен това все още има достатъчно сили.
	— За пореден път ни го доказа — потвърди Жозиан. — Изхвърли я от живота ни. За начало й намали издръжката, и най-важното, отрежи достъпа й до личните сметки. Нали сте разведени… Има съдебно решение, ще се придържаш към условията, постановени от закона.
	— Няма да я предам на ченгетата. Никога няма да го направя — каза Марсел, клатейки глава.
	Флейтата вече не се чуваше и той се надяваше да засвири отново, та нежните й звуци да заглушат поне малко болката, раздираща гърдите му. Не му харесваше мисълта да воюва с Анриет. Погледна жена си, сина си. Прави бяха. Не можеш да излекуваш със съчувствие и състрадание жената, която изпитва омраза. Нужно е да удариш силно, за да се гърчи змията и да издъхне. Все ми е тая за парите, но ако случайно й хрумне да посегне на щастието ми, тогава ще се разбеснея.
	— Покани я да се срещнете. Заедно с Шавал. Уличи ги. Кажи им, че си казал на полицията, че върви разследване, че може да ги тикнат в затвора, и аз не знам вече какво да им кажеш, заплаши ги. Удари ги безмилостно, за да разберат най-сетне… Нали знаеш как да уплашиш хората, когато се налага, вълчо?
	Марсел дълбоко въздъхна.
	— Непрекъснато воювам… Вече се уморих.
	— Но ще бъде признак на малодушие, ако не ги накажеш — заяви Младши, вирнал показалец, сякаш цитираше Марк Аврелий.
	— А Дьониз Тромпет? — продължи Марсел.
	— Тя не е виновна — категорична бе Жозиан. — Няма да разбере. Няма смисъл да я набъркваме. Тя е честна жена, убедена съм. Шавал се е възползвал от нея. Ще ти призная нещо, вълчо. Вече не можеш сам да се справяш с цялата работа, умори се. Нека се върна на работа. Младши няма повече нужда от мен. Аз скучая по цял ден вкъщи. Въртя се из апартамента като муха без глава. Нали си търсиш помощник? Аз ще ти бъда помощник и… ще държа нещата под контрол. Вече започнахме нещичко с Младши, открихме нов продукт, направо суперско. Остава само да се подпише договорът и работата е в кърпа вързана!
	— Ама Младши още не е на възраст да се оправя самичък! — възпротиви се Марсел, поглеждайки сина си, изпъчен на другия край на масата.
	— Мама ще може да работи на половин ден — предложи той. — Ще бъдем заедно сутрин, следобед ще ходи на работа. Има нужда да си пораздвижи сивите клетки. Следобед аз имам занимания с Жан-Кристоф. Той е високообразован мъж, учи ме на прекрасни неща. С него вървя напред.
	— Виждам, сине! С всеки изминал ден ме смайваш все повече.
	— Освен това — продължи Младши — с удоволствие бих следил как върви предприятието ти. Интересно ми е. Светът се променя и може би няма да имаш сили да се приспособиш към подготвящите се трансформации. Предстоят ужасни трусове, татко.
	— Откъде знаеш?
	— Знам, повярвай ми… Не може да продължаваш по този начин. Ще умреш от работа и ще ни бъде много мъчно на майка и на мен. Над главите ни ще се вият черни птици и ще се снишаваме, за да не ни погълнат.
	Марсел шумно дишаше. Тръскаше глава и пръхтеше като кон, който не иска да прескочи препятствието, който е накрая на силите си. Ортанс слушаше майката и сина, сплотени и водени от прекрасно чувство на разбирателство с единствената цел да предпазят Марсел. Почти се трогна и потисна въздишката си.
	— Имате право — съгласи се Марсел. — Ще поканя на среща Шавал и Анриет. Ще направя така, че Шавал да бъде отстранен завинаги. Ще му кажа, че има досие, че повече няма да си намери работа никъде и ще приключа с него, той вече е свършен човек. Колкото до Анриет, ще й оставя издръжката и апартамента, нищо повече. Тя ще се справи.
	— Пак си прекалено щедър, вълчо.
	— Идиотско е, знам. Смятах, че трябва да откупя щастието си. Бях като онези кучета, държани дълго време завързани, които свикват веригата да им дере гръбнака. Толкова дълго живях във властта на тази жена, че робуването ми се превърна в навик. Но сега ще се задействам, имате думата ми. Давам обет пред Ортанс. Благодаря ти, красавице, за всичко, което стори за нас. В края на краищата ти се оказа добро момиче.
	Ортанс не отговори. Не й хареса особено да я наричат добро момиче, но разбираше какво иска да каже с тези думи Марсел.
	Той живо се надигна от стола.
	— Значи, обявяваме война! Ще я водя без излишни терзания.
	Тримата кимнаха утвърдително.
	— Отлично — заяви Марсел. — Въпросът е приключен. Имам двама нови съдружници и ще мога да си бъркам спокойно в носа! Хайде, давай, Душко, бързо в леглото да отпразнуваме назначаването ти!
	Жозиан впери поглед в него и попита:
	— И никакви отстъпки повече, нали? Обещай ми!
	— Ще бъда непреклонен. Жесток и кръвожаден!
	— И ще мога да работя рамо до рамо с теб?
	— Ще бъдеш моята половинка в работата и в леглото!
	— Без да ми правиш забележки и да ми създаваш чувство за вина?
	— Ще получаваш заплата на финансов министър!
	— Ами аз — намеси се Младши. — Ще има ли място и за мен в предприятието?
	— Ще образуваме триумвират!
	Жозиан се изкикоти от щастие и протегна ръце.
	Той я прегърна със замах, притисна я до гърдите си и я поведе към спалнята, надавайки рев на щастие.


	— Много са сладки — отбеляза Ортанс, проследявайки ги с очи как се клатушкат по коридора.
	Марсел се опитваше да разголи рамото на Жозиан, мачкаше го, нежно го хапеше, а тя се дърпаше, чакай малко, чакай малко, гледат ни!
	— Истински големи деца — каза Младши. — Много си ги обичам. Когато бях малък, долепвах ухо до вратата на стаята им и ги чувах да мучат от удоволствие. Ще мога да те задоволя, красавице моя, доста неща понаучих, подслушвайки зад вратата.
	— Погледна ли какво става в главата на Гари? — попита Ортанс, за да смени темата.
	— Да.
	— И какво? Не ме карай да чакам, Младши, бъди миличък.
	— Влюбена ли си?
	— Не е твоя работа! Кажи ми какво видя.
	— Много неща. Самолетен билет на твое име, закарфичен на едно табло в кухнята. Ортанс Кортес. Лондон — Ню Йорк. Отпреди няколко месеца. Не го е изхвърлил, когато е изнервен, му служи да се цели в него със стрелички!
	— Искал е да ме отведе със себе си — прошепна Ортанс.
	— Изглежда ми напълно вероятно.
	— Позвънил ми е, а аз не получих съобщението. Мама беше права. Мобилният невинаги работи.
	— В твоя случай не трябва да обвиняваш мобилния оператор „Оранж“, а едно изключително грозно момче, обезобразено от неизлечимо акне. Виждам пъпки по цялото му лице, надупчено е като с кратери.
	— Жан Пъпчивия!
	— Той е изтрил съобщението от Гари. Изтрил е и много други съобщения.
	— А аз подозирах аятолаха. Значи, оказва се, че е бил той. И какво друго видя освен самолетния билет?
	— Виждам колиба в дъното на някакъв парк. Доста странно, колибата ужким е в някакво затънтено място, а в същото време покрай гъмжи от народ… Езера, небостъргачи, жълти таксита, рикши, катерички… Гари често ходи там. Това е неговото скривалище. Слуша адажиото на един концерт на Бах и се упражнява да го свири на въображаемо пиано.
	— Сам ли е?
	— Да. В колибата е сам. Говори на катеричките и свири на пиано. Виждам нощви и замък.
	— Замък в Сентрал Парк?
	— Не, замък в едно запуснато място, където мъжете носят поли.
	— Това е в Шотландия! Това е баща му! Той замина да търси баща си в Шотландия! Виж ти, да ти се не надява човек, ти се оказа адски печен.
	— Много красив замък, полуразрушен. Има много за поправяне. Бойниците са рухнали и голямата кръгла кула ще ги последва.
	— Разкажи ми още за колибата.
	— Тя е в парка. До нея води тясна чакълеста пътека. Не се открива лесно. Трябва да се повърви известно време. Минаваш по един малък мост, направен е от дъски. Тесни сиви летви… Върви нагоре и после се спуска надолу. Вие се… Когато си в колибата, имаш усещането, че си сам в целия свят, все едно си на върха на Хималаите. Кръгла хижа, отворена отстрани…
	— Сигурен ли си, че е съвсем сам?
	— Слуша музика и храни катеричките.
	— Мисли ли за мен?
	— Виждам само предметите, Ортанс. Не виждам чувствата.
	— Никога ли не грешиш?
	— Тази дарба е съвсем отскоро. Сполетя ме съвсем случайно. Докато бях зает с изучаването на вълните и тяхното предаване, осъзнах, че и хората могат да излъчват магнитни вълни и да общуват. Все още не съм съвсем наясно. Знаеш ли, че диаметърът на един транзистор е равен приблизително на една стотна от човешкия косъм, което е феноменално постижение в сравнение с първите транзистори, които били приблизително с големината на хапче витамини…
	— Много ти благодаря, Младши — прекъсна го Ортанс. — Тези разяснения са ми достатъчни. Ще се справя по-нататък. А какво стана с джелабата в главата на Шавал, нищо ли не откри?
	— Не, претърпях жалък провал. Имам още много да уча, нали ти казах…
	— Значи, си определяме среща след седемнайсет години? — напомни му Ортанс, за да го върне в реалността.
	— Добре — въздъхна той. — Ще ти се обаждам, докато си в Ню Йорк, да видя как си.
	Тя го целуна по рижавите къдрици и си тръгна.

	* * *

	Прибирайки се вкъщи, забеляза, че в кабинета на майка й свети. Бутна вратата. Жозефин седеше на пода, заобиколена от купчинки червени, сини, жълти и бели картончета, наредени в колонки. Тя вземаше едно, преместваше го, после второ, мушваше го между други две. Дю Геклен, положил муцуна на предните си лапи, я наблюдаваше, без да мърда.
	— Какво правиш?
	— Работя…
	— Върху книгата ли?
	— Да.
	— А какво представляват тези картончета?
	— Червените са Кари Грант, жълтите — Свенливия младеж, белите — откъси от диалози на Кари Грант, които съм преписвала от книгите, и накрая сините, местата, които трябва да опиша и второстепенните образи.
	— Адски хитро!
	— Когато всичко се проясни и се намести в главата ми, ще ми остане само да седна и да пиша… ще се получи от само себе си! Внимавай! Да не стъпиш отгоре и да ги разбъркаш!
	Дю Геклен изръмжа. Той бдеше над произведението на Жозефин и предупреждаваше, че ще хапе, ако някой посегне на красивата постройка. Ортанс се тръшна на дивана в ъгъла на стаята. Изрита обувките си и се протегна.
	— Какъв ден само! Не съм подвила крак!
	— Къде беше?
	— Нали ти казах, мамо… Забрави ли? Бях на вечеря у Жозиан и Марсел.
	— Извинявай. Всичко забравям… Добре ли беше?
	— Да. Младши наистина е странен, да ти кажа! Иска да се жени за мен. Това е последната му приумица.
	— Наистина!
	— Чете в главите на хората. Разправя, че имал транзисторни вълни в главата. Започна да ми чете лекция за диаметъра на влакната, нищо не схванах…
	— И какво е прочел и в чия глава?
	Ортанс се поколеба дали да разкаже всичко на майка си. Не искаше да споменава за ролята на Анриет. Майка й и баба й не се бяха виждали от погребението на Ирис. Анриет излезе от живота им. Впрочем тя никога не беше истинска част от него. Спомням си, когато бяхме малки, Зое се оплакваше, че няма роднини. На мен така ми беше по-добре, защото животът беше по-лесен. Винаги съм мразила групите… Те изкривяват личността, превръщат я в блееща овца.
	— Каза, че Марсел трябва да преструктурира фирмата. Обясни подробно на баща си, който се възхити и реши да го назначи, него и Жозиан.
	— Радвам се за Жозиан, тя скучае, затворена вкъщи. Последния път, когато се видяхме, искаше да роди пак… Според мен не е много разумна идея.
	Жозефин попипа носа си. Преди не можех да понасям този жест, сети се Ортанс, потискаше ме. Припомняше ми, че животът е труден, че нямаме пари, че татко ни напусна, че мама е тъжна.
	— Иска ми се да те попитам нещо, миличка, на нас почти не ни остана време да си поприказваме, това предложение за работа в Ню Йорк сериозно ли е?
	— Много.
	— Сигурна ли си?
	— Страхуваш се да не попадна в лапите на някой сводник, търгуващ с млада плът, или на някой наркотрафикант?
	— Тръгваш, без да ми кажеш нищо. Къде ще живееш? При кого ще работиш? Кой е този мъж, този…
	— Франк Кук.
	— Не съм му виждала очите. Ами ако се случи нещо с теб?
	— Нищо няма да ми се случи, той е сериозен човек. Спомняш ли си Никълъс, английският ми приятел?
	Жозефин кимна.
	— Той води разговорите, той подписа договора и се осведоми за него. Според договора ми се полага жилище, ще имам адрес, телефон, ще можеш да ми се обаждаш. Дори можеш да ми дойдеш на гости, ако пожелаеш. В апартамента има стая за гости. Освен това помолих Филип и той да се поинтересува и той потвърди, че всичко е окей. Сега успокои ли се?
	Жозефин се смути, чувайки името на Филип от устата на Ортанс. Сърцето й заблъска в гърдите, тя измънка:
	— Видяла си се с Филип?
	— Ми да… Виждаме се често, обядваме двамата, той ме съветва, нали той уреди финансирането на витрините.
	— Аха…
	Ортанс изгледа майка си, която нервно чоплеше кожичките на ноктите си.
	— Хайде, мамо, давай! Питай ме за всичко, което изгаряш от нетърпение да разбереш.
	— Няма такова нещо.
	— Напротив… много добре знаеш, че не можеш да пазиш тайни! Чета в теб като в отворена книга.
	Жозефин се усмихна извинително и каза:
	— Толкова ли съм предвидима…
	— Със сигурност не си Мата Хари! Е, какво искаш да разбереш?
	— Той добре ли е? — смутено попита Жозефин.
	— Само това ли?
	— Хм… Тоест…
	— Добре, чуй какво ще ти кажа: той е добре, живее сам, красив, интелигентен, блестящ и волен като вятъра… побързай, защото такъв мъж привлича погледите и желанията.
	— Доти…
	— Тя си замина, пък и според мен той никога не е бил влюбен в нея, изобщо не е бил… Той просто й е подал ръка в труден за нея момент.
	— Говорите ли за мен? Пита ли за мен?
	— Не.
	— Това лош знак ли е?
	— Не е задължително. Той е изискан мъж и понеже съм твоя дъщеря, смята, че не трябва да играя роля на пощенска кутия. Достатъчно сте възрастни, за да уредите сами отношенията си.
	— По-рано ми изпращаше цветя, книги, картички с кратки загадъчни послания. Последното беше мисъл на Камю: „Чарът е начин да получиш положителен отговор на незададен въпрос…“.
	— И ти какво му отговори?
	— Не му отговорих — призна Жозефин.
	— Не му отговори? — повиши тон Ортанс. — Е, мамо, можеш ли да ми кажеш какво точно искаш? Да пълзи на колене пред теб с верига около врата?
	— Не знаех, че живее сам, и…
	— Ако не му отговаряш, съвсем сигурно ще му омръзне! Той не е светец. Ти си отчайваща! Може да имаш престижни университетски дипломи, но в любовно отношение си кръгла нула!
	— Аз все още прохождам в тази материя, Ортанс, липсва ми твоята обиграност. Целият ми живот мина сред книгите.
	— Добре, но сега, след като Доти се омете, имаш ли намерение да му отговориш?
	— Не. Обаче измислих нещичко…
	— Хайде, разкажи ми, опасявам се, че ще се окаже пълен провал!
	Ортанс се намести удобно на дивана, подпря се на възглавниците и се приготви да чуе някаква сълзлива романтична история.
	— Реших да се появя някоя вечер под прозорците му и… ще ми се смееш…
	— Няма! Продължавай!
	— Ще хвърлям камъчета и… той ще се покаже на прозореца и тихичко ще му кажа, аз съм, аз дойдох, и той ще слезе…
	— Смешно и глупаво!
	— Знаех, че ще кажеш това.
	Жозефин сведе глава. Ортанс се подпря на лакът.
	— Защо трябва да е толкова сложно, когато може да е простичко и лесно? Обаждаш му се по телефона и си определяте среща. Вече сме във века на интернет, на мобилните комуникации, на бързите запознанства! Отдавна мина времето на Сирано и разговорите от балкона! А пък и като се сетя какъв късмет извади Сирано! Аз на твое място не бих била толкова лековерна.
	— В тъмното ще се чувствам по-смела. И ако не слезе, ще си кажа, че не е, защото не иска да ме види, а защото не ме е познал, и няма да ми е толкова мъчно.
	— О, хайде сега, мамо! На твоите години! Да си още толкова наивна!
	— Когато си влюбен, си глупав, без значение на колко си години…
	— Не е задължително.
	— Ето на, виж Шърли! Тя се мислеше за силна, за недосегаема. Откакто срещна Оливър, не знае къде се намира. Направи крачка напред и веднага отстъпва крачка назад. Звъни ми да ми разказва. Умира от страх при мисълта да не я напусне, умира от страх при мисълта да не се залепи за нея… Вече не знае дори как се казва, толкова е объркана, яде бонбони и пие двойни млечни шейкове! Всички сме еднакви, Ортанс, ти също! Само че не го знаеш, по-скоро, правиш се, че не го знаеш. Но сама ще се убедиш. Един ден сърцето ти ще заиграе лудо и няма да можеш да споделиш с никого, защото страшно ще се срамуваш!
	— Никога! Това никога няма да стане! — извика Ортанс. — Ненавиждам плахите и покорни жени. За мен най-важното е да успея в кариерата си, после ще мисля за любовта.
	— Но ти успяваш, любима, ти вървиш от успех към успех. Ти си едва двайсетгодишна, а вече си подписала договора на века!
	— Нека не преувеличаваме! Това е само „Банана Рипъблик“! А аз се целя доста по-високо!
	— И това е много добре! Даваш ли си сметка, че за една седмица ще печелиш повече от мен, след толкова години следване и непрекъснато учене! Че ще можеш да се издържаш от това, което обичаш да правиш, от твоята страст! Това е мечтата на всеки човек, а ти си едва на двайсет и вече си я постигнала!
	— Да… може би… Може и да си права от твоята гледна точка… аз обаче искам много повече! И ще го постигна!
	— Не постъпвай като Шърли. Тя искаше да обърне гръб на любовта, затова любовта я връхлетя изневиделица. Остави място за чувствата. Ще разбереш, че е хубаво да трепериш за някой мъж, да мислиш за него, краката ти да се подкосяват, дланите ти да овлажняват…
	— Пфу! Пфу! Отвратително! Подай ми дезодоранта! Мамо, я ми кажи, ти ли си истинската ми майка? Има моменти, в които се питам дали ти…
	— Миличка, ако има нещо, в което съм напълно сигурна, то е точно това!
	— Значи, ще трябва да се примиря.
	Жозефин я наблюдаваше и си казваше, каквото и да приказва, тя е моя дъщеря. Обичам я, харесва ми точно защото не прилича на мен, аз се уча от нейната дързост, неотстъпчивост, от бясното й желание за живот… Знам също, че носи туптящо сърце, което все още не иска да чуе.
	— Обичам те, любимо мое дете, обичам те с цялото си сърце. Тази обич ме изпълва с радост и сила. Научих много благодарение на теб и на разликата между нас двете…
	Ортанс я замери с една възглавница и твърдо заяви:
	— И аз те обичам, мамо, престани с тези излияния!

	* * *

	На летище „Кенеди“ в Ню Йорк кола с шофьор чакаше Ортанс.
	Мъж с каскет държеше над главата еи плакат с надпис: „Мис Ортанс Кортес. Банана Рипъблик“.
	Зървайки го, Ортанс си каза, най-после. Пътуването се бе оказало истински ад. Следващия път ще искам място в първа класа. Какво ти място? Цяла редица седалки…
	Пристигна на „Роаси“ два часа преди полета. Подложиха я на пълна проверка, опипаха я, прегледаха най-щателно всичките й куфари. Помолиха я да си събуе обувките, да свали десетината колиета, двайсетината гривни, креолките от ушите, огледаха айпода й. Да си избърша ли и червилото, обърна се тя изнервено към митничаря. Той толкова се престара, че тя едва не изпусна полета.
	Остана й време само да се качи в самолета, не успя да обиколи безмитните магазини, откъдето смяташе да се запаси с парфюми „Ермес“ и „Серж Лютене“ и пудра „Шисейдо“ в синя пудриера. Скъса й се каишката на розовия сандал и се качи по стълбичката на самолета, накуцвайки.
	Самолетът беше препълнен с деца, които търчаха, крещяха и се гонеха в проходите. Тя протегна крак и спъна едно. То падна, подкосено, разрева се и се разсополиви. Надигна се с окървавен нос и уста и я посочи с пръст. Майка му й се разкрещя на свой ред, обвинявайки я, че иска да убие детето й, плътта от нейната плът. Хлапето крещеше „Лоса! Лоса!“. Тя му се изплези, то заби нокти в лицето й и я разкървави. Тя го докопа и му зашлеви един шамар. Една от стюардесите ги разтърва и дезинфектира одрасканото.
	Яденето беше ледено, току-що извадено от фризера. Помоли да й донесат шиш за лед, за да си нареже месото. Попаднаха във въздушна яма и на главата й се стовари сак за голф. Мъжът до нея не понесе друсането и повърна студената риба треска. Наложи й се да седне на друго място и се натресе на някакъв мормон, който пътуваше с трите си съпруги и седемте си деца! Едно от момиченцата взе да я разпитва, ти колко майки имаш, защото аз имам три, страшно е хубаво! Колко братя и сестри имаш? Аз имам шест и очакваме още двама за Коледа! Пророкът е казал, че трябва да се размножаваме, да населим земята и да я направим по-добро място. Я ми кажи, ти какво правиш, за да населиш земята и да я направиш по-добро място? Ами аз преди малко заклах единствената си майка и единствената си сестра, защото не харесвам момиченцата, които задават много въпроси и не престават да ме занимават с роднините си! Момиченцето ревна. Наложи се да си смени мястото за втори път!
	Изкара пътуването, свита на седалка до тоалетната, принудена да понася неприятните миризми, а пътниците, които се редяха на опашка, я ръгаха с лакти.
	Чака един час, докато мине през митническия контрол, като от време на време един старшина излайваше някакви заповеди.
	Мина още един час, докато си вземе багажа…
	Повдигнал учудено вежди, американският митничар я попита какво смята да прави с толкова много куфари.
	— Ще ги направя на конфети! Лансирам нова модна линия!
	— _Please, miss… Be serious!_
	— Сериозна? Агентка съм на Бин Ладен и пренасям оръжие.
	Отговорът никак не го развесели и той я отведе настрана в една кабинка, за да я поразпита по-подробно за заниманията й в компанията на двама свои колеги с вид на главорези, които я подложиха на безмилостен кръстосан разпит. Видя се принудена да даде името на Франк Кук, който преговаря половин час с двамата типове с вид на престъпници, за да я пуснат. Разбра, че в Америка човек не се шегува с представителите на реда, и го запомни. Щеше да й е обеца на ухото.
	Затова, като видя изпратения от Франк Кук шофьор, вдигнал надписа с името й, въздъхна с облекчение, успокоена, че най-сетне получава дължимото внимание.


	Помоли мъжа с каскета да я снима пред лимузината и изпрати снимката на майка си, да я успокои.
	Удобно разположена на задната седалка, наблюдаваше прелитащите пред погледа й нюйоркски предградия, които с нищо не се различаваха от предградията на останалите мегаполиси. Пресичащи се във всички посоки сиви бетонни магистрали, малки къщички, унили, неугледни градинки, бейзболни игрища, оградени с телени мрежи, редици проскубан жив плет, огромни реклами за дамски тампони и газирани напитки. В лимузината беше много студено и тя разбра какво разбираха тук под думата „климатик“. Попита шофьора чувал ли е за глобалното затопляне и за икономиите, които се налага да се правят. Той я изгледа в огледалото за обратно виждане и я помоли да произнесе буква по буква всички тези сложни думи.
	Минаха през тунела „Линкълн“ и стигнаха Манхатън.
	Първото, което видя от града, беше едно чернокожо хлапе, седнало на тротоара, свито под сянката на едно дърво. Обвило с ръце кльощавите си крака, обути в бежови шорти, то трепереше от жега.
	Тя изтананика „Ню Йорк, Ню Йорк“ и спонтанно продължи „Гари, Гари!“. Млъкна, смаяна, какво беше това? Сепна се. Със сигурност няма да се втурна да го търся! Ще изчакам да удари моят час… Няма да обикалям под прозорците му като майка ми под прозорците на Филип.
	Със сигурност няма да го направя!
	Лимузината пое покрай Хъдсън.
	Ортанс се опитваше да си представи града през опушените стъкла на автомобила и веднага почувства, че ще й хареса. До слуха й долитаха яростни клаксони, високо горе се виждаха върховете на небостъргачите, ясно очертани на фона на синьото небе, мяркаха се празни складове, закотвен на кея военен кораб, кранове, червените светлини на светофарите примигваха над кръстовищата. Лимузината сякаш пореше натовареното движение на пътя и подскачаше по неравностите на шосето.
	Най-после спряха пред едно здание с величествен вход. Тротоарът бе засенчен от опъната огромна бяла тента. Шофьорът я покани с жест да заповяда, той имаше грижа за куфарите.
	Портиер в синя униформа стоеше на внушителната рецепция от светло, почти бяло дърво.
	Представи се. Хосе Луис. Тя също се представи. Ортанс.
	— _Nice to meet you, Hortense…_
	— _Nice to meet you, José Luis…_
	Почувства се част от града.
	Той й съобщи номера на апартамента и на кой етаж се намира, след което й подаде връзка ключове.


	Апартаментът й допадна от пръв поглед. Просторен, светъл, модерен. На четиринайсетия етаж. Огромна дневна трапезария, продълговата тясна кухня, напомняща по-скоро на лаборатория, и две обширни спални, всяка с отделна баня.
	Франк Кук знаеше как да се отнася към хората, с които работеше.
	Мебелировката напомняше луксозен хотел. Дълго бежово канапе, бежови фотьойли, кръгла маса със стъклен плот и четири стола, тапицирани с червена, лъскава изкуствена кожа. Стените бяха бели, украсени с графики, представляващи акостирането на пилигримите на Източния бряг, изграждането на първия град, Плимут, сцени от полския труд, молитви, общи трапези. От израженията им личеше, че пилигримите не са били хора на веселбата и шегите. Повечето бяха високи старци с бели бради и строги лица.
	Луксозен апартамент с изглед към парка и безброй небостъргачи на хоризонта. Почувства се като принцеса, примабалерина, Коко Шанел, в душата й се надигна желание да извади моливи, скицници и бои и веднага да се залови за работа, моментално.
	На стъкления плот на кръглата маса я очакваше бележка: „Надявам се, че пътуването е минало добре. Ще ви взема към седем часа за вечеря…“.
	Идеално, зарадва се тя. Тъкмо ще имам време да си разопаковам багажа, да взема душ и да си направя едно кафе. Не беше уморена, беше ужасно възбудена и не я свърташе на едно място.
	Отвори хладилника и видя бурканче с фъстъчено масло, бутилка портокалов сок, пакет нарязан хляб за тостери, два лимона и плочка масло от марката „Ланд О’Лейкс“, на опаковката с усмихната индианка с приятелско и нежно изражение на фона на зелена поляна и синьо езеро. Две огромни черни очи, щръкнало перо на главата, черни плитки, тюркоазена панделка на челото и елегантна кожена рокля с ресни. Ортанс й намигна и каза: _Nice to meet you_, малка индианке! Беше в настроение да говори глупости. Пусна си телевизора. Попадна на местните новини. Журналистите говореха много бързо и нищо не им се разбираше. Въпреки това изслуша цялата новинарска емисия. Американският акцент беше странен, носов, проби й тъпанчетата. Прииска й се да им изчегърта полипите от носовете и угаси телевизора.


	Точно в седем Франк Кук дойде да я вземе.
	Осведоми се дали има нужда от нещо.
	— Един огромен хамбургер и една кола! — отговори тя, гледайки го право в очите.
	Той я заведе в „Пи Джей Кларкс“, на ъгъла на Трето Авеню и 55-а улица. Най-старият бар в Ню Йорк, едноетажно здание от червени тухли, построено през 1898, предлагащо най-хубавото чили и най-вкусните хамбургери, поднесени в малки панерчета, от които преливаха пържени картофи и пържени лучени кръгчета, сладки като бонбони. Пускаха стари плочи на един стар джубокс. Момичетата бяха русокоси, с бели зъби, мъжете надигаха високи чаши с бира, навили ръкави. Покривките и салфетките бяха на бели и червени квадратчета, от червените абажури струеше мека светлина.
	Тя реши, че редовно ще идва да се храни тук.
	Работният й ден започваше в десет.
	Франк Кук й показа мястото й в просторното дизайнерско бюро с прекрасна панорамна гледка. Голяма рисувателна маса до прозореца, линеали, моливи, триъгълник, пергел, гуми, цветни флумастери, акварели, гваш, плътни бели листове, разчертани листове на малки квадратчета. Бяха десетина млади стилисти. Създадените от тях модели щяха да поемат към ателието, а след това да запълнят щендерите на магазините. Имаше пълна свобода на действие, единствената й задача беше да рисува дрехи, които да пожънат успех и да допринасят за престижа на линията.
	— Дайте свобода на въображението си, проявете изобретателност, бъдете креативни… Аз ще пресявам проектите — каза й той, след като я представи на момичетата и момчетата, които също като нея чертаеха и оцветяваха.


	Симпатичната Сали, дизайнер на аксесоари, се оказа лесбийка, която я изпиваше с очи. Още на първия ден й предложи да обядват заедно. После, да й пазарува и да й чисти. Ортанс любезно й отговори, че е безразлична към жените, или другояче казано, понеже забеляза как сините очи на Сали помръкнаха, не харесвам да спя с жена, няма да знам какво да правя с тялото й, откъде да го подхвана! Остави всичко на мен, не се предаваше Сали, ще те накарам да промениш мнението си. Благодари й много учтиво и добави, че това не променя нещата, двете винаги могат да обядват заедно.
	— Нямам нищо против лесбийките — заяви Ортанс, за да смекчи отказа. — Освен това смятам, че хората трябва да са свободни да се женят за мъже или за жени, както предпочитат. В любовта всичко трябва да е позволено. Дори да се влюбиш в улична котка, какво от това, би трябвало да можеш да се ожениш за нея. За мен не представлява проблем.
	Очевидно избраният пример беше неподходящ, защото Сали помръкна.
	— Аха, ясно! — отсече тя. — Смяташ, че стоиш по-горе от мен. На хората им допада да се сравняват едни с други и да си въобразяват, че стоят по-високо… Действа им успокояващо, придава им важност.
	Ортанс реши, че няма смисъл да се оправдава, и се върна към цветните моливи.
	Жегата мореше другия колега, японеца Хироши, и той се спасяваше от нея под душа всеки път когато му останеше минута свободно време. Не понасяше и най-леката телесна миризма. Епилираше гърдите и раменете си и попита Ортанс какво е мнението й за неговата хигиена и за окосменостга му. Ортанс отговори, че няма нищо против мъжете да миришат, о, съвсем лекичко. Съвсем лекичко, та когато докоснеш врата им със затворени очи, да знаеш с кого си имаш работа. И понеже той я погледна отвратен, тя побърза да добави, лека миризма на чисто.
	Хироши извърна глава.


	Пол, белгиец и албинос, непрекъснато ядеше, твърде шумно при това, като издаваше звуци на лешникотрошачка. Работната му маса беше осеяна с късчета риба тон, парченца бекон, кръгчета от домати и краставици. До него винаги имаше огромна купа с пуканки и той току топеше пръсти в нея, все едно ги миеше. Често се случваше да се пореже с ножчето за картон и да забрави, след което прокарваше пръсти по челото си и по лицето му се стичаха широки червеникави бразди.
	Тя реши да няма много вземане-даване с него.


	Силвана, румънка с дълга и лъскава черна коса, наричаха Покахонтас. Тя харесваше само стари мъже, много стари и много мили.
	Кого предпочиташ, Робърт Редфорд или Клинт Истууд, питаше тя, докато рисуваше тениска с перли. Нито единия, нито другия, отговаряше Ортанс. За мен идеалът за мъж е Линкълн, само че е мъртъв, поясни Силвана.
	— След като си говорим за умрели, аз избирам Гарбо — прекъсна я Сали.
	Джулиан, висок, мрачен брюнет, пишеше книги. Колебаеше се между рисуването и писането, настояваше Ортанс на всяка цена да прочете новелите му.
	— Спала ли си с писател? — интересуваше се той, налапал молива.
	— Мразя любопитните хора.
	— Добре! Трябва да преспиш с мен, защото, след като се прочуя, ще можеш да се хвалиш, че си ме познавала и дори си вдъхновила някой мой разказ. Може дори да казваш, че си била моята муза!
	— Имаш ли нещо публикувано? — питаше Ортанс.
	— Едно нещо… в едно литературно списание.
	— Донесе ли ти пари?
	— Да. Малко… Но не колкото да мога да живея от писането… затова си вадя хляба с дизайн на дрехи.
	— Аз ходя само с преуспели мъже — заяви Ортанс, за да престане да я разпитва. — Така че забрави за мен!
	— Както кажеш…
	На другия ден подновяваше атаката.
	— Имаш ли си приятел? Сърдечен приятел, искам да кажа.
	Ортанс му припомни отново, че не обича да й задават лични въпроси. Сякаш пъхаха ръка в гащите й. Наежваше се и отказваше да отговаря.
	— Искаш да бъдеш независима и свободна? — продължаваше Джулиан, острейки молива си.
	— Да.
	— Само че някой ден ще разбереш…
	— Какво?
	— Някой ден ще попаднеш на момчето, на което ще искаш да принадлежиш…
	— Тъпотии! — тросваше се Ортанс.
	— Не. Ще откриеш момчето, мястото и нещата. Всичко ще се случи изведнъж. И ще си кажеш, тук е моето място. Защото всичко ще се подреди както трябва и едно вътрешно гласче ще ти подскаже…
	— А ти, ти намери ли момичето, на което искаш да принадлежиш?
	— Не, но съм убеден, че един ден ще стане очевиден факт. И този ден ще разбера дали искам да бъда моден стилист, или писател.
	Когато й писнеше да я разпитват, когато искаше да чува единствено тишината в главата си и шума на Ню Йорк, отиваше да хапне един хамбургер в „Пи Джей Кларкс“. Успокояваше се моментално. Придобиваше усещането, че нищо лошо не може да я сполети, че действително принадлежи на този град. Заведението беше от класа. Сервитьорите, препасани с дълги бели престилки и с папийонки на врата, се обръщаха към нея с _Honey_, поднасяйки й панерчето с пържени картофи, пожелавайки й _Enjoy_, и слагаха до него порция спанак със сметана. Тя слушаше старите плочи от автомата и прогонваше от ума си всички неприятни мисли.


	Зое й звънеше по телефона.
	— Е, видя ли се с Гари?
	— Не още… имам страхотно много работа!
	— Лъжкиня! Страхуваш се!
	— Не, не се страхувам.
	— Напротив. Страхуваш се, иначе преспокойно щеше да му се обадиш и да се видите. Имаш му адреса, можеш да се помотаеш под прозорците му и да натиснеш звънеца. Сигурно името му го има на звънеца. Гари Уорд. Лесна работа, натискаш звънеца на Гари Уорд и готово…
	— Престани, Зое!
	— Знам, страхуваш се. Правиш се на терористка, ама се тресеш от шубе!
	— Ти нямаш ли си друга работа, освен да ми досаждаш по телефона?
	— Дреме ми, безплатно е! Пък и съм съвсем сама вкъщи. Приятелките ми заминаха на почивка и скучая.
	— Ти няма ли да заминаваш?
	— Да, през август. Ще ходя у Ема, в Етрета. Ще се видя с Гаетан, защото и той ще бъде там! Така се прави! Щото аз не се страхувам!
	Никълъс я питаше:
	— Е, откри ли я?
	— Какво да открия?
	— Гениалната идея, с която ще изпъкнеш, ще те забележат, ще се наложиш… Само тогава ще получиш самостоятелен кабинет, за да твориш необезпокоявана.
	— Такива работи не съществуват! Има ги само по филмите!
	— Говориш така, защото все още не си попаднала на НЕЩОТО!
	— Престани да ме притискаш, защото, ако продължаваш да ми говориш по този начин, никога няма да го открия! Освен това тук няма кабинети за гениите. Всички сме заедно, работим, бъбрим. Впрочем те не си затварят устите. Изнервят ме!
	— Имам ти пълно доверие, _sweetie_. Лондон тъгува за теб.
	Тя не тъгуваше за Лондон.
	Тук всичко й харесваше. Сутрешният маршрут към работата. Жълтото такси, което вземаше, когато жегата ставаше непоносима и плувнала в пот, тя чакаше на светофара да се появи зеленото човече, опитвайки с върха на балеринката си мекия асфалт. Небостъргачът на „Крайслер“, на „Ситикорп“, будките за хот-дог и плодове по ъглите на улиците, саксофонистите, които просеха монети, извивайки тяло над инструментите, амбулантните търговци на чанти „Шанел“ и „Гучи“ за петдесет долара, пакистанците, разгънали на тротоара дълги шарени шалове, които смотаваха с бързината на фокусници, ако изневиделица изникнеха патрулиращи полицаи.
	Дори топлата черна вода, която тук наричаха кафе и която имаше вкус на най-обикновена топла вода…


	В просторното дизайнерско бюро на 42-ра улица Ортанс мълчаливо дъвчеше кичур от косата си и щрихираше, опитваше, рисуваше.
	Донесе си скицниците с рисунките, които бе направила в Париж. Облекла за най-различни случаи, елегантни костюмчета, тесни черни рокли, трапецовидни пуловерчета до пъпа, дълги трапецовидни пуловери за онези, които не желаят да си показват пъпа. Франк Кук съсредоточено ги разглеждаше. Ще изработим всяка дреха в два варианта, обясняваше Ортанс, единият за дълги и слаби жени като лиани и вторият за жени, които не са като лиани!
	Смръщил вежди, той подканяше, развийте идеята, давайте, експериментирайте!
	— Когато закръглената жена види модела за жената лиана, ще си купи дрехата в двата варианта и ще се подложи на диета! Жените са луди на тема линия и когато са закръглени, във въображението си се виждат как ще изглеждат слаби…
	Франк кимаше одобрително и даваше зелена улица.
	Идеите неуморно извираха от ума й.
	Разхождаше се из Ню Йорк, вслушваше се в сирените на линейките, в предупредителните подвиквания на куриерите на велосипеди, които успяваше да избегне като по чудо, наблюдаваше сивите ламаринени автобуси, разветите знамена над хотелите и музеите, кръглата форма на паркметрите, стъклените фасади на замайващо високите сгради. Градът вреше и кипеше от енергия, която бликаше от земята, вливаше се през краката, продължаваше нагоре по тялото, стигаше до главата и като мощен гейзер изригваше в безброй идеи.
	Мислеше си, че ще остане тук завинаги.
	Ню Йорк беше нейният град.
	Припомни си думите на Джулиан: „Някой ден ще откриеш мястото, нещата и момчето… Всичко ще се случи изведнъж. И ще си кажеш, тук е моето място“.
	В такива моменти оставяше молива и се замисляше за Гари.
	Една вечер целуна едно момче. Хосе. Пленителна комбинация от матова кожа и блестящи зелени очи. Ходеше облечен с бели ленени костюми и пристъпваше с гъвкава походка, с ръце в джобовете.
	— Ти не вървиш, а танцуваш румба! — му казваше Ортанс.
	Беше от Пуерто Рико и искаше да стане актьор. Държеше я за ръката и разказваше как жените от неговия остров винаги се стараели да бъдат изтупани и наконтени, не само младите, а и старите, и бедните, и красивите, а децата вплитали пъстроцветни панделки в косите си, танцували по улиците и ако ги напръскаш с вода, искрели като небесна дъга.
	Разказът даде нова идея на Ортанс и тя изпита благодарност към него.
	Вечеряха на Бродуей и се разхождаха по Седмо Авеню.
	Той продължи да й разказва за своя остров и за Барселонета, където живееше семейството му. Харесваше й как произнася „о“-то и „а“-то и как думите клокочат припряно в гърлото му. Прииска й се да потанцува и отидоха на танци.
	Той я изпрати пеш до къщи и тя му предложи да се качи да се полюбуват на небостъргачите.
	Не хареса допира на острия му нос до устните си и го отпрати. Легна си, без да се разгримира. Обикновено не го правеше, но тази вечер беше уморена.
	В ранни зори Зое й звънна и пак я попита:
	— Е, какво стана, казвай! Видя ли се с Гари?
	— Нищо, какво! Престани вече!
	— Дрън-дрън! Страх те е! Така си и знаех, страх те е! Безстрашната ми сестра отстъпва, дава на заден пред някакво момче, което свири на пиано и си говори с катеричките.
	Ортанс й затвори телефона.
	Почисти грима си с тоалетно мляко, оставено от предишната обитателка на апартамента. Запали ароматизирана свещ, която откри на една от етажерките. Отвори хладилника и се натъкна на малката индианка от опаковката на маслото „Ланд О’Лейкс“.
	— Я ми кажи, ти какво мислиш за цялата тази работа?
	Малката индианка продължаваше да се усмихва, но остави въпроса й без отговор.
	На следващия ден скицира чифт очила в психеделичен стил и ги нарече „Барселонита“.


	Една вечер Зое й звънна.
	— Дю Геклен повърна, какво да правя?
	— Питай мама. Не съм ветеринар. По това време трябва да си в леглото!
	— Мама я няма. Преди два дни замина за Лондон да хвърля камъчета, така каза. Не намираш ли, че е странна от известно време насам?
	— Съвсем сама ли си вкъщи?
	— Не, с Шърли. Ама тя излезе. Дойдоха за една седмица в Париж двамата с Оливър. Когато мама замина за Лондон, тя остана да ме пази, понеже мама не искаше да оставам сама.
	— А, значи, Шърли е там.
	— Да, ужасно е щастлива, защото Гари й звънна. Доколкото разбрах, не си говорели от месеци насам. Сега е на седмото небе! Готина е! Храним се предимно с пици и сладолед!
	— Шърли те храни с пица и сладолед?
	— Нали ти казвам, че е между земята и небето. Казала на Гари, че си в Ню Йорк! Ще се наложи да му звъннеш. Иначе, Ортанс, ще стане страшно, той ще реши, че не го обичаш.
	— Искаш ли да успокоиш топката, Зоенце, и да престанеш да повтаряш едно и също! Ставаш досадна, извинявай, че ти го казвам.
	— Ама на мен много ми се иска да сте заедно. Ще бъде супер: Гаетан и Зое, Гари и Ортанс. Забеляза ли, че имената на двамата започват с една и съща буква? И това ако не е знак!
	— Престани, престани! Или ще скоча и ще те удуша!
	— Не можеш! Не можеш! Мога да ти наговоря всякакви глупости! Ортанс, как мислиш, дали мама не отиде да хвърля камъчета по прозорците на Филип, а?


	На другата сутрин, когато отиде на работа, Франк Кук я чакаше. Помоли я да го придружи. Искаше да обиколят заедно магазините на „Банана Рипъблик“. Да му каже мнението си за витрините, за това, как са аранжирани стоките, каква е атмосферата в магазините. Ортанс седна до него в лимузината с жестокия климатик.
	Само искам да ви предупредя, че няма да ви бъда особено полезна.
	Може, но вие имате нюх и идеи. Имам нужда от погледа на външен човек. Нали сте работили за „Хародс“, поразпитах тук-там, витрините, които сте аранжирали, били невероятни, предложили сте концепция, основана върху детайла, бих желал да я приложите и тук.
	— Тогава имах на разположение много време да обмислям, сега ме хващате, бих казала, неподготвена.
	— Не искам от вас доклад, а непосредствените ви впечатления.
	Обиколиха магазините на марката и Ортанс сподели мнението си.
	Той я заведе да пият кафе, изслуша я и я откара обратно до ателието.
	— Е, какво стана? Какво стана? — попита Силвана. — Какво ти каза?
	— Нищо. Нищо не ми каза. Задоволи се да ме изслуша. Обиколихме ги всичките, казах му точно какво мисля. Умряла работа! В магазините няма живот, няма движение, все едно че влизаш в мавзолей. Продавачките напомнят восъчни фигури, безупречни, да те е страх да ги заприказваш. Дрехите висят на окачалки, пуловерите и тениските са акуратно сгънати и подредени, саката също са под конец. Трябва да им се вдъхне живот, на клиентите да им се прииска да пазаруват, да си купят всичко, което им закачи погледа, да им се предлагат най-различни комбинации, с нещо дребно и леко ексцентрично, което да ги накара да мечтаят. Американците обожават да им предлагаш всичко накуп, да ги облечеш от глава до пети. В Европа всяко момиче си изработва собствена визия, стил… тук всяко момиче иска да си намери униформа, за да заприлича на приятелката или на шефа си. Европейците се стремят да се отличават един от друг, американците искат да си приличат, всички да са еднакви.
	— Страхотна си — отбеляза Силвана, — да ти се чуди човек откъде ги намираш тези идеи.
	— И аз не мога да ти отговоря, но ще ти кажа, че смятам да вдигна цените. Това, което му предложих сутринта, си е златно предложение.


	Една сутрин излезе на разходка в Сентрал Парк.
	Времето беше хубаво. Хората си бяха постлали одеяла на тревата и лежаха на слънце по полянките. Говореха по телефона, ядяха дини, играеха на компютърни игри на лаптопите си. Влюбените седяха, долепили плътно гръб до гръб. Момичетата си пилеха ноктите, споделяйки истории от офиса, навило крачолите на дънките си момиче си лакираше ноктите на краката и правеше упражнения за коремните мускули.
	Тук деца си подхвърляха топка…
	Там други играеха бейзбол.
	Едно от тях носеше тениска с надпис: „Продават се родители, доста употребявани“.
	Ортанс зърна група играчи на петанк, облечени целите в бяло. Хвърляха големи топки от тъмно дърво по безупречно поддържана ливада и тихо си говореха, с лица, скрити под белите шапки. Елегантно и непринудено се навеждаха, вдигаха топките и ги хвърляха с отегчен вид, сякаш изобщо не ставаше дума за залози, камо ли за надпревара.
	_So British_… помисли тя, възхитена от лекотата на движенията им.
	В главата й изникна образът на Гари. Не искаше да си признае, но търсеше малкото мостче от сиви дъски и бялата, застлана с чакъл пътека.
	Към залез слънце се върна в апартамента. Взе си един душ. Поръча по телефона суши, пусна си „Луди мъже“, не беше виждала края на третия сезон.
	Дон Дрейпър много й харесваше.
	И той беше _so British_…
	В три сутринта угаси телевизора. Отново се замисли, къде ли може да е онова шибано дъсчено мостче…


	Зое я събуди посред нощ.
	— Какво има пак?
	— Този път е сериозно. Мама се обади. Бяха двамата с Филип в някаква църква. Пееше от щастие. Била щастлива, безкрайно щастлива, искала да ми го каже първо на мен. Как мислиш, ще се оженят ли?
	— Зое! Тук е шест часът сутринта!
	— Оо, извинявай! Сбъркала съм в изчисленията!
	— Спях!
	— Ама почакай, Ортанс, според теб това, че се обажда от църква, какво може да означава?
	— Пука ми! Зое, изобщо не ми пука! Остави ме да спя! Утре съм на работа!

	* * *

	— Започнах да пиша книга — каза Жозефин, сгушена в обятията на Филип.
	Бяха седнали на малката ливада пред църквата, облегнати на един чинар.
	— Ще я пишеш тук.
	— А Зое…
	— Ще постъпи във френския лицей тук.
	— Тя си има гадже.
	— Ще й взема абонамент за Евростар, ще може да го вижда, когато пожелае… той също може да прескача.
	— А Дю Геклен?
	— Ще го разхождаме в парка. Лондонските паркове са много красиви.
	— А университетът? Не мога да оставя всичко току-така.
	— Париж е на два часа разстояние от Лондон, Жозефин! Това е нищо. Престани да казваш „не“ непрекъснато… кажи ми „да“.
	Тя вдигна лице и го целуна.
	Той здраво я прегърна.
	— Още много ли такива въпроси имаш?
	— Ами то е, защото…
	— Цял живот ли смяташ да стоиш сама?
	— Не…
	— Какво ще правиш съвсем сама? Нали ти твърдеше, че животът бил валс и трябва да го изтанцуваш? — прошепна Филип, заровил устни в косата на Жозефин. — За валс са нужни двама души.
	— Да…
	— В такъв случай, Жозефин, каня те на валс, достатъчно дълго чакахме.

	* * *

	Една вечер в началото на август Ортанс се беше прибрала, след като отказа поканата за вечеря на Джулиан, който искаше да й прочете последната си творба.
	В нея се разказвало за някакво момиче, преминало през големи страдания в детството си и пробождало в сърцето любовниците си с нож за масло. Ортанс не беше сигурна, че желае да слуша подобен род истории, затова учтиво отказа.
	Горещината беше непоносима, 88 градуса по Фаренхайт и 99% влажност на въздуха. Реши да се прибере пеша, но на третата пресечка спря едно такси и се качи.
	Вкъщи се пъхна под душа, после се опъна на бежовия диван с чаша изцеден лимон, мед и кана ледени кубчета. Отвори някаква книга за Матис, за да изучава колорита с идеята да създаде модна линия „плодова салата“ за следващото лято.
	Прелистваше страниците и слушаше Майлс Дейвис по радиото, пийваше си от време на време глътка лимонов сок, наслаждавайки се на цветовете на Матис. Очертава се прекрасна вечер, мислеше тя, вдигайки наздравица за пилигримите, които я наблюдаваха от стената със строгите си физиономии. Полага ми се малко почивка, заяви им тя, непрекъснато съм на педал, все работя! Тази вечер ще се отдам на мързел.
	Ще се отдам на мързел…
	Потъна в бежовото канапе, вдигна единия си крак и го протегна във въздуха, после вдигна другия…
	Така и остана, с вирнат във въздуха крак…
	В душата й се надигна смътно чувство на безпокойство, необясним страх. Сграбчи сърцето й, трудно си поемаше дъх. В първия момент реши, че е легнала неудобно, и се обърна настрани, но сърцето й се качи в гърлото, в ушите й забръмча песента за Ню Йорк, която тананикаше в лимузината на път от летището, песента, в която рефренът „Ню Йорк, Ню Йорк“ се редуваше с „Гари, Гари“… Той кънтеше в главата й, сякаш думкаше тъпан.
	Изправи се, седна на дивана и каза на висок пас: трябва да го видя.
	Непременно трябва да го видя!
	Права е Зое! Той знае, че съм тук, знае, че му имам адреса, ще си помисли, че не искам да го виждам!
	Аз ИСКАМ да го видя!
	Онзи ден сърце не ми даде да се целувам с онзи остроноско. Въпреки че, честно казано, никак не изглежда зле, само че колкото повече се доближавах, толкова повече си повтарях, но това не е Гари, не е Гари, а пък аз изпитвах лудо желание да целуна Гари.
	Да целуна Гари!
	Пийна глътка лимон, обвини жегата, сигурно съм получила топлинен удар, вървейки пеш. Нещо ми е станало. Но песента отново зазвуча и този път нямаше никакъв Ню Йорк, а само Гари, Гари и шумът беше непоносим… Главата й кънтеше, сърцето й лумкаше, коленете й омекваха.
	Не можеше да диша.
	Отметна глава назад и си пое дъх.
	Чу се да казва на висок глас, окей, признавам, страхувам се да го видя, страхувам се да се влюбя, но си мисля, че този път се случи точно това! Аз съм влюбена…
	Влюбена съм в Гари.
	Седна по турски, опипа един по един пръстите на краката си. Безпокойството ескалира в тревога. Очевидно нямаше мърдане.
	Окей, ще го потърся, обеща тя на глас. Утре е понеделник, ще измисля някакво извинение да не отида на работа, ще им кажа, че имам нужда да поработя сама вкъщи, и ще отида да го видя в колибата му в Сентрал Парк.
	Ще се престоря, че се разхождам и случайно съм попаднала на него.
	Ще се натъкна уж случайно на колибата му.
	Случайно…
	Ще се отбия по пътеката, покрита с бели камъчета, ще мина по сивия дъсчен мост и ще вляза в колибата.
	Искаше й се да звънне на Младши и да го попита къде по-точно се намира този тъп дъсчен мост. Младши! Младши! Съсредоточи се и ми кажи как да стигна до моста!
	Не му се обади.
	Ще се справи сама, няма да безпокои Младши.
	Пулсът й се нормализира и сърцето й се върна на мястото си.
	Искаше вече да е утре…


	В дванайсет и половина през нощта звънна телефонът.
	Тя стана и вдигна слушалката.
	Беше Младши.
	— Търсила ли си ме, Ортанс?
	— Не.
	— Напротив, повика ме. Включих се на твоята честота, установих връзка с теб и те чух…
	— Включи се на моята честота ли?
	— Да. Ставам все по-печен! Виждам работното ти място, колегите ти, харесвам Джулиан.
	— Не става дума за Джулиан, Младши.
	— Знам… За Гари, нали?
	— Да — съгласи се с известна неохота тя. — Тази вечер получих пристъп на паника. Реших, че наистина е крайно време да се срещна с него, и действително си помислих за теб.
	— Трябваше да ми звъннеш!
	— Не се осмелих.
	— Върви при него, Ортанс! Върви! Иначе има опасност да се разболееш. Виждам сериозно жълто заболяване с много гной! Психическият стрес ще ти се отрази на телесното състояние.
	— Сигурен ли си?
	— Дълго размишлявах, Ортанс. Това момче е свястно и ще бъдеш щастлива с него. Всъщност ти отдавна го обичаш… Виж, остроноското не ми хареса.
	— И него ли видя?
	— Да.
	— Младши! Престани да ми четеш мислите! Притеснявам се!
	— О, няма причина за притеснение, невинаги се получава… Само когато се сещаш за мен, се включвам на твоята честота. Когато не се сещаш за мен, не се получава.
	— Това е за предпочитане.
	— Значи, ще отидеш да го видиш, нали?
	— Да. Утре, понеделник…
	— Много добре.
	Помежду им се настани дълга пауза. Тя го чуваше как диша. Искаше да й каже още нещо.
	— Марсел говори ли с Шавал и Анриет? — попита Ортанс, колкото да наруши мълчанието.
	— Да, беше велико! Нещата се завъртяха на бързи обороти. Отсега нататък светът ще се движи с нарастваща скорост. Ще се наложи здраво да се вкопчим в него. Предизвестените промени са на път да се случат. Затова не бива да се губи време.
	— И какво стана, разказвай.
	— Анриет си получи заслуженото. Баща ми беше непреклонен. Стигна се дотам, че я изхвърли от апартамента. Договорът за наема бил към края си и той не го поднови. Остави й само издръжката. И знаеш ли какво направи тя? Настани се в портиерското жилище!
	— В портиерското жилище!
	— Нали ти казах, че е яка като кон! Портиерите напуснаха, искат да бъдат близо до сина си, който следва в едно далечно предградие, и тя очевидно си е направила сметката, че по този начин ще може да спестява. Няма да плаща наем, парно, телефон и ще й се отвори широко поле за рекет — всички обитатели! Отсега мога да ти кажа, че за тях се задават жестоки времена. Да си призная честно, тази жена наистина ме изпълва с възхищение.
	— А Шавал?
	— Шавал се гърчи повален в прахта. Майка му се спомина и той се побърка!
	— Внезапно ли си отиде?
	— Прегази я кола на авеню „Дьо ла Гранд Арме“! Синът на някакъв дипломат не спрял на червен светофар. Шавал така и не можа да го преживее. Когато татко го привикал, за да му каже, че с него е свършено, той само слушал, без да обели дума. После ревнал и започнал да моли за прошка! Мекотело! Истинско мекотело!
	— А Тромпетистката?
	— Тя го прибра и сега живее при нея. Тя хвърчи в облаците от щастие и направо цъфти… Показала снимка на татко: Шавал в джелаба я прегръща на улица „Пали-Као“!
	— Значи, това виждаше ти в главата му, най-после загадката е разбулена!
	— Печален край за рицаря на печалния образ!
	— Нещата наистина са се развили с шеметна скорост!
	— Времето сериозно се е забързало, Ортанс. Светът се променя. Ще видиш… Очакват ни още много изненади. Всичко ще се развива скорострелно. Затова се налага ти също да се промениш и да си признаеш, че си влюбена в Гари.
	— Страх ме е, Младши, умирам от страх…
	— Пребори се със страха, длъжна си да го сториш. В противен случай ще си останеш непроменена и ще започнеш да се повтаряш. Това ще бъде твоят край. Ортанс, любима, ти не би желала да се повтаряш. Ти, която по природа си безстрашна, не се свивай в черупката си, отпусни се. Научи се да обичаш и ще видиш колко е прекрасно…
	Сега беше ред на Ортанс да направи дълга пауза. Прокара пръсти през разрошената си коса, прегъна крайчето на страницата на книгата, която четеше, и накрая попита:
	— А как да постъпя, Младши, кажи ми как?
	— За начало ще намериш сивото дървено мостче и ще стигнеш до колибата… Оттам нататък всичко ще тръгне по мед и масло.
	— Само дето понятие нямам къде е тази шибана колиба. Онзи ден се разходих из парка, но не я намерих.
	— Много е лесно. Влязох в Гугъл Земя и намерих пътя. Излизаш от вас, пресичаш и директно влизаш в парка. Поемаш по една широка алея, петстотин метра по-нататък ще видиш павилион, в който продават понички и безалкохолни. Завиваш наляво и продължаваш по един лек наклон… стигаш до голямо зелено табло, на което пише: „Шах и дама“… Свиваш вдясно и виждаш пред себе си мостчето. После продължаваш все направо.
	— Но няма да се включваш на моята честота, обещаваш, нали? Ще се объркам страшно. И бездруго ми е ужасно трудно, оставаше само да…
	— Обещавам. Само не трябва да мислиш за мен… Само когато мислиш за мен много съсредоточено, само тогава се получава!


	В понеделник сутринта се приготви.
	Взе си душ, изми си косата, остави я да изсъхне, без да я суши със сешоара, и я напръска с лосион, от който тя цялата заблестя. Тръсна глава и от гривата й се разпръснаха прашинки светлина. В основата на миглите изтегли черта с кафяв молив, удължи ги с тъмнокафява спирала, напудри се съвсем леко, подчерта скулите си с розов руж, а устните с дискретно кафеникаво червило. Облече творението си, малката черна рокля. Веднъж й донесе късмет, когато срещна Франк Кук, сега пак щеше да й донесе. Сключи пръсти. Вдигна очи към Небето, умолявайки го за подкрепа. Не вярваше особено, но си заслужаваше да опита.
	Обу единия сандал от змийска кожа в ябълковозелено. Зачуди се къде ли се е дянал другият и подскачайки на куц крак, се зае да го търси. Коленичи, опипа под леглото, извади валма прахоляк, кихна, опипа по-навътре и най-накрая го намери.
	Издуха го от прахта.
	Изправи се, отиде до огледалото. Боже мой! Боже мой! Ако това сърцебиене не престане, има опасност любовната ни история да се окаже страшно краткотрайна и да ме откарат в болницата на носилка.
	Дали ме обича достатъчно, за да ме прегърне, когато легна на носилката?
	Гари…
	Тя отпусна ръцете си покрай тялото.
	Усмивката на Гари…
	Рядко срещана усмивка…
	Усмивка на мъж, уверен в себе си, но не дотам… Изпълнен с увереност, но без капка арогантност…
	Усмивка на щедър човек, който прегръща целия свят и ви го поднася в дар… Само на вас. Сякаш само вие сте достойна за този свят, който той слага в краката ви.
	Сякаш над този свят се издигате вие, само вие, единствено вие…
	Усмивка, която срещаш два или три пъти в целия си живот. Обръщаш се след нея и знаеш, че никога няма да забравиш този мъж.
	За малко да забрави този мъж и тази усмивка.
	Тя се удари по главата с чантичката си, наричайки се глупава гъска.
	Сложи си големите черни очила, наметна розово-бял муселинен шал, изправи гръб, дълбоко си пое въздух три пъти, пожела си късмет и прекрачи прага на апартамента.
	Портиерът й пожела, _Have a good day!_
	Тя бодро му отговори и усети, че гласът й трепери.


	Излезе от сградата, прекоси улицата и влезе в парка.
	Стигна до будката за понички и безалкохолни. Сви вляво, продължи право напред, видя надписа „Шах и шахматни дъски“… Сви вдясно и продължи известно време. Спря и провери дали носът й не е лъснал от горещината, дали спиралата не е протекла, с решителен жест щракна синята пудриера, навлажни устни, вирна брадичка и дъхът й секна. Точно пред нея, на десетина метра забеляза сивото дървено мостче.


	Мина по него и пред очите й изникна колибата.
	Колиба от сиви трупи с подвижен покрив, потънала сред клони и листак. Отворена за всички ветрове от север, изток и юг.
	Влезе и го видя.
	Седнал на една пейка, наведен напред, Гари подаваше фъстък на една катеричка.
	Катеричката я зърна и с един скок изчезна.
	Гари се обърна.
	— Ортанс!
	Изглеждаше силно изненадан. После я изгледа подозрително и попита:
	— Какво правиш тук?
	— Минавах…
	Той я фиксира подигравателно.
	— Минаваш случайно?
	— Минавах и реших да вляза. Много често се разхождам в парка, живея съвсем наблизо… На практика точно отсреща.
	— От един месец вече. Знам.
	В тона му се прокрадна укор. Тук си от един месец и не направи опит да ме видиш…
	— Знам какво си мислиш — каза Ортанс.
	— Значи, си много умна.
	— Вярно, така си е.
	Тя го погледна, свали черните очила и впивайки очи в неговите, отвори уста, произнасяйки отчетливо и ясно всяка дума, за да осъзнае какво му говори:
	— Чуй ме добре, Гари. Не получих съобщението, което си ми изпратил от лондонското летище. Изобщо не съм го получавала. Трябва да ми повярваш. Много по-късно разбрах, че си искал да тръгнем двамата. Беше ми много тежко, че си тръгнал, без да ме предупредиш. Дълбоко бях засегната. Дълго време…
	Той си играеше с останалите фъстъци от пакетчето, разтрошавайки ги с пръсти, стриваше ги на прах и ги сипеше на земята.
	— Знам дори, че си ми купил билет за самолета. Научих го съвсем наскоро. Бях толкова ядосана, че ми трябваше доста време, за да ти простя. Казвах си, двамата непрекъснато сме във война, ти и аз, и изведнъж желанието ми да воювам се изпари, изчезна…
	Той разчупи със зъби един фъстък, схруска още един и заяви:
	— Реши да сложиш край на войната и си каза, ще взема да отида да видя какво прави Гари, сигурно е с приятели в парка…
	— В общи линии нещо такова. Майка ти ми разказа за катеричките, които са тъжни в понеделник.
	— И съвсем случайно се натъкна на колибата.
	— Не. Съвсем целенасочено я търсих.
	— Обясни ми по-точно какво искаш, Ортанс.
	В тона му се прокрадна надигащ се гняв. Той драскаше с върха на обувката си по земята, забил ръце дълбоко в джобовете.
	Тя се облегна на стената, остави чантичката си на перваза и изрече:
	— Да изпробвам как ще се почувствам в прегръдките ти…
	Той сви рамене и изпружи дългите си крака, сякаш желанието й беше пълен абсурд.
	Ортанс пристъпи, отпусна се на колене, внимавайки да не го докосне, и допълни:
	— Исках да кажа в прегръдките на един пианист от Джулиард Скул, от световноизвестното нюйоркско Джулиард Скул.
	Гари извърна глава към нея и се тросна:
	— Мога да ти кажа, че усещането е същото като в прегръдките на всеки друг…
	— Това е твоето мнение. Аз например не знам. Понеже досега не ме е целувал пианист от световноизвестното нюйоркско Джулиард Скул…
	— О, я стига с тези тъпотии, Ортанс!
	— Може да са тъпотии… Но докато не опитам, не мога да го потвърдя. Още повече че не струва нищо да опитам, не е ли така?
	Той отново сви рамене. Избягваше погледа й. Продължаваше да седи на пейката, нацупен, враждебен, подозрителен.
	— Искаш да се търкалям в краката ти?
	— Не — отвърна той и се усмихна. — Роклята ти е прекалено красива и косата ти блести.
	— А, така, значи? Забелязал си? Следователно не си ми съвсем сърдит?
	— И аз също ти бях ядосан и обиден дълго време.
	— Нека се сдобрим, защото и двамата бяхме изиграни.
	— Лесно е да се каже! — промърмори той. — Ти забравяш бързо, аз не!
	Ортанс се изправи.
	— Толкова по-зле за мен! Никога няма да разбера как се целува един студент от Джулиард Скул!
	Тя си сложи очилата, взе чантичката си от перваза и махвайки с ръка, се престори, че се готви да си тръгне. Излезе бавно, с протегната назад ръка, в случай че той промени мнението си.
	Стоеше на границата между сянката край колибата и залятото от слънцето пространство, когато Гари я дръпна за ръката, притегли я към себе си и устните му се впиха в нейните.
	Той я целуваше, целуваше я, без да спре, и тя се отпусна в прегръдката му с дълбока въздишка.
	Сгуши се под мишницата му, докосна с пръсти яката на ризата му, вдигна очи, широко усмихната, и заяви:
	— Прав беше. Целувката на един студент от Джулиард Скул не е нищо изключително.
	Той се дръпна, изненадан и ядосан.
	— Как така „нищо изключително“?
	— Ами така! Съвсем обикновена е… струва ми се, че предпочитам другия Гари, Гари от Париж или Гари от Лондон.
	— Аха, така, значи…
	Той я изгледа безмълвно, отново се наежи, застана нащрек, чудейки се дали се шегува, или е сериозна. Ортанс си тананикаше, опипваше копчетата на ризата му, нацупена, преструвайки се на леко разочарована.
	Внезапно той избухна, Ортанс Кортес, ще ме подлудиш, ще ме вкараш в лудницата, Ортанс Кортес! Притисна я към себе си и я зацелува така, сякаш животът му беше поставен на карта.
	Застанала на прага на колибата, сивата катеричка зорко ги наблюдаваше и невъзмутимо продължаваше да гризе фъстъка.
	Сигурно си казваше, че всъщност понеделниците в Сентрал Парк не са чак толкова тъжни…


>	Библиография

#	Книги за Кари Грант

	_A biography…_, Marc Eliot
	_A class apart_, Graham McCann
	_Cary Grant, the wizzard of Beverley Grove_, Bill Royce

	В романа всички думи и изрази на Кари Грант са откъси от тези три книги.

#	По темата за Средновековието

	_Croisades et pèlerinages. Chroniques et voyages en Terre sainte XIIe-XVIe siècle._ Sous la direction de Danielle Régnier-Bohler, Paris, Robert Laffont
	_Histoire des femmes en Occident. II. Le Moyen Age_, Georges Duby et Michelle Perrot, sous la direction de Christiane Klapisch-Zuber, Paris, Petrin
	_La femme au temps des croisades_, Régine Pemoud, Paris, Stock Les Croisades, Anthony Bridge, Paris, Denoël
	_Dames du XIIe siècle_, Georges Duby, Folio


	И също…
	_Private arrangements_, Sherry Thomas, Paris, J’ai lu
	_Les Pintades à Londres_, Virginie Ledret, Paris, Livre de poche
	_Le Guide du routard_ (Angleterre et Ecosse)
	_Don Juan ou la vie de Byron_, André Maurois, Paris, Grasset


	Думите на Айнщайн, които изпъстрят речта на Младши, са цитати от негови произведения.
	И _last but not least_, накрая, но не на последно място!, финалната сцена е написана с мисъл за Кари Грант във филма на Хауърд Хоукс, _I was a male war bride_…
	Благодаря, Кари, благодаря, Розалинд!


>	Благодарности

	Писателят е стена с две големи уши и огромно око на циклоп.


	Да пишеш, означава да слушаш, да надушваш, да се превръщаш в кестен, в абажур, в паяжина. Да наостряш слух и взор, да предугаждаш, да отвориш широко душата и ума си, за да нахлуе в теб животът и да трупа плодоносните си наноси…
	Да забравиш за себе си и да влезеш в кожата на героите, да бъдеш смях и сълзи, надежда и нетърпеливо очакване, да се гмурнеш до дъното й да грабнеш златната монета.
	Да я вплетеш в разказа и отново да тръгнеш на лов.
	Когато пиша, разтварям широко ръце и гълтам ненаситно живота.
	Изкачвам планини, преплувам морета, неуморно преследвам подробностите, преравям килограми документи, слушам.


	На вас, които ме захранвахте с подробности, цветове, идеи, нежност, доброта, с урагани, с леки и свежи ветрове, едно огромно благодаря!


	_Патрисия… от кея на Цветята!_
	_Режан и Мишел, винаги готови да откликнат…_
	_Югет… свалям ти шапка!_
	_Тиери, ангел-хранител…_


	Мари, модна стилистка в Лондон…
	Анди, бъдещ главен шамбелан…
	Дом… той ще се познае в някои подробности.
	Лиди, Лоране, Мари, Фатиха, Доминик, Жан, Тиери и техните имейли, изпълнени с напътствия.
	Жаклин, която прибира блъснатите от автомобилите таралежи и се грижи за тях, докато оздравеят.
	Од и нейните дълги турски цигари…
	Софи, която ми изпраща от Лондон редки издания и малки кексчета…
	Франсоа, гениален изобретател…
	Беатрис и нейните йога сеанси…
	Сара, която ми поднася Дидро на тепсия и ми пише разбиващи имейли.
	Саманта…
	Робърта…
	И всичките читателски послания на моя сайт, които ме разсмиват, отвеждат ме на далечни пътувания, пораждат у мен желание да ви прегърна и да гледам по-леко на нещата.


	Благодаря на Хю и Алвизе от Лондон.
	Маги и Мариан от Ню Йорк! _I’m a brain! You’re a brain!_
	Благодаря на Мишел за неговите подробни разяснения на безкомпромисен полицейски инспектор!
	Фабрис…
	Брюно и неговите вечни компактдискове на Глен Гулд.
	Жан-Кристоф, културен, точен и акуратен.
	Беатрис, която ме развеждаше из художествените галерии на Париж, Лондон и Ню Йорк.
	Шарън от Единбург…
	Ришар и Жан-Ерик в Китай…
	Майкъл Инизър и неговия приют за бездомни в Ню Йорк.
	Луи и дългите ни разговори за живота и дърводелския занаят.


	Целувка за Ромен, за нежния Тати, за Джордж, за Лоран…


	Благодаря на Кари Грант за това, че ми подари моменти от биографията си и частици от житейските си размисли.
	Елизабет, която ме научи на всичко за кръстоносните походи…
	Лиз, която ме водеше за ръка из лабиринта на докторантурите и интригите на НЦНИ…
	Пиер Великолепни, който не ме изпуска от поглед нито за миг…
	Октавия, моята нежна и изключително мотивирана приятелка…
	Благодаря на сина ми, красавеца Клеман… Благодаря на Шаша, красивата ми дъщеря.
	Благодаря ти, Коко, вълшебнице, въртокъщнице… Вие сте моята предана и щедра свита, целувам ви по носа, по челото и по брадичката!


	Три кратки музикални ноти


	_Глен Гулд изпълнява Бах_… интегралните записи от „Колумбия“.
	_Руски романси_, „Хармония Мунди“.
	_Музикални щрихи от Бразилия_, Джим Томлинсън, „Кандид продакшънс“.
	_Кратка Миса солемнис от Росини_, „Хармония Мунди“.
	_Балади_, Енрико Пиеранунци, Марк Джонсън, Джо Барън, Кам Джаз.
	_Маре нострум_, Паоло Фрезу, Ричард Галиано, Ян Лундгрен, Блу Ноут.
	_In my Dreams_ и _Samba Tzigane_ на Душко Гойкович, Музикална къща „Еня“.


	Пишех под звуците на великолепната музика, не се насищах да я слушам…
	Слушах и радиостанцията TSF Джаз (89,9), както и Радио Класик (101,1)…
	Ах, да не забравя Шосет и Дю Геклен!
