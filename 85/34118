	Искам да ви разкажа и още нещо.
	Две печени кокошки летяха с кореми, обърнати нагоре. По Рейн бавно и спокойно плаваха наковалня и воденичен камък. Един жабок седеше по Великден на леда и поглъщаше цяло колело от плуг. Трима юначаги бяха хванали заек. Единият беше ням, вторият — сляп, а третият — не можеше да направи и крачка. Слепият видял пръв заека да скача през полето, немият извикал на сакатия, а сакатият скочил и го сграбчил за врата.
	Видях и хора, които искаха да плават с платноход по сушата. Те опънаха платната по посока на вятъра и заплаваха над полята. Но като заплаваха над една висока планина — за зла участ потънаха. Един рак преследваше заек. А на един покрив се беше покатерила крава. В тази страна мухите са големи колкото кози. Отвори прозореца, за да излетят лъжите!
